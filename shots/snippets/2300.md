<figure data-bbox="[51, 40, 156, 130]">
  <img/>
  <figcaption>Рәс. 1.8. Сорау кәкресе</figcaption>
</figure>

<figure data-bbox="[51, 580, 156, 650]">
  <img/>
  <figcaption>Рәс. 1.9. Тәкъдим кәкресе</figcaption>
</figure>

<figure data-bbox="[51, 710, 156, 820]">
  <img/>
  <figcaption>Рәс. 1.10. Базар тигезләнеше</figcaption>
</figure>

Ә хәзер бу кәкре сызыкларның икесен дә бер графикта ясап карыйк (1.10 рәсемне карагыз). Алар координаталары р (бәя) һәм q (товарның күләме) булган Е ноктасында кисешәләр. Бу — сатып алучы әлеге бәядә (р) товарны күпме (q) сатып алырга теләсә, сатучы аны шул ук бәядә шулкадәр сата дигән сүз. Мондый ситуация **базар тигезләнеше** дип атала.

Әгәр бәя «р» дан югарырак күтәрелсә, сатучы үз товарын күбрәк сатарга омтыла, әмма кулланучы аны ул кадәр үк теләп алмый инде. Нәтиҗәдә, бу товар базарда артык күп җыелачак. Аны киметү өчен, бәяне төшерергә кирәк. Әгәр дә бәя тигезләнеш бәясеннән («p») түбәнрәк төшсә, сатып алучылар шул товарны алырга ташланачаклар, ул чагында ул бөтен кешегә дә җитмәскә мөмкин. Базарда товар **дефициты** (җитмәүчелеге) барлыкка килә. Бәяләр тагын күтәрелә башлый, һәм алар җитмәүчелекне киметә. Шул рәвешле базар көчләре сатып алучылар белән сатучыларны туктаусыз тигезләнеш ягына, ягъни сорау белән тәкъдим тигезлек хәленә килгәнче этәреп тора.

???

1.  Конкуренция нәрсә ул?
2.  Сорау һәм тәкъдим нәрсә ул?
3.  Сезгә базарның нинди законы мәгълүм?

\*\*\*

І бүлекне йомгаклау өчен берничә сүз. 
Соңгы параграф, бигрәк тә аның соңгы абзацлары сезне аптыратырга мөмкин. «Дөрес түгел бу! — диярсез сез. — Бәяләр үсә, җитештерү кими, дефицитның очы күренми». Һәм сез хаклы булырсыз: базар көчләре әле безнең икътисадта эшләми диярлек, һәм без 1.9 параграфта сөйләгән нәрсәләр ул — эшләүче базарның классик схемасы. Хәтерлисезме, сүз башында без тирә-ягыбыздагы чынбарлыкны тасвирлаудан бигрәк «чынлыкта» икътисадның нәрсә икәнлеге һәм