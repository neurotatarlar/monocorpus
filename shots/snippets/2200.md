<figure data-bbox="[51, 52, 156, 143]" data-page="7"><figcaption>Грегор Мендель (1822-1884\)</figcaption></figure>

ХХ гасырда гамәли тикшеренүләр юнәлеше — биотехнология барлыкка килә. Бу юнәлеш, һичшиксез, ХХІ гасырда да тиз үсәчәк. Биология үсешенең әлеге юнәлеше белән сез «Селекция һәм биотехнология нигезләре» бүлеген өйрәнгәндә тулырак танышырсыз.

Хәзерге вакытта биологик белемнәр кеше эшчәнлегенең барлык өлкәләрендә: сәнәгатьтә һәм авыл хуҗалыгында, медицинада һәм энергетикада файдаланыла.

Экологик тикшеренүләр гаять зур әһәмияткә ия. Без, ниһаять, үзебез яши торган кечкенә генә планетада урнашкан тиз үзгәрүчән тигезләнешне бозу бик җиңел булуына төшенә башладык. Кешелек алдында гаять зур бурыч, — цивилизациянең яшәү һәм үсү шартларын бозмау максатында, биосфераны саклау бурычы тора. Биологик белемнәрдән һәм махсус тикшеренүләрдән башка, моны хәл итү мөмкин түгел. Шулай итеп, хәзерге вакытта биология реаль җитештерүче көчкә һәм кеше белән табигать арасындагы мөнәсәбәтләрнең рациональ фәнни нигезенә әверелде.

***Классик биология. Эволюцион биология. Физик-химик биология.***

1. Биология үсешендә сез нинди юнәлешләрне аерып күрсәтә аласыз?
2. Борынгы заманның кайсы бөек галимнәре биологик белемнәрне үстерүгә үзләреннән шактый өлеш керткәннәр?
3. Ни өчен урта гасырларда биология турында фән буларак шартлы рәвештә генә сөйләргә мөмкин булган?
4. Ни өчен хәзерге биологияне комплекслы фән дип исәплиләр?
5. Хәзерге җәмгыятьтә биологиянең роле нинди?

**Түбәндәге темаларның берсен сайлап, чыгыш әзерләгез:**

1. Хәзерге җәмгыятьтә биологиянең роле.
2. Галәмдәге тикшеренүләрдә биологиянең роле.
3. Хәзерге медицинада биологик тикшеренүләрнең роле.
4. Атаклы биологларның — ватандашларыбызның — бөтендөнья биологиясен үстерүдәге роле.