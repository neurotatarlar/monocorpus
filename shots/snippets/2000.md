## Кереш

*Сез «Гомуми биология»нең мәктәп курсын өйрәнә башлыйсыз. Бу — урта мәктәп өчен тәкъдим ителгән биология курсының бер өлешенә бирелгән шартлы исем, аның бурычы тереклекнең уртак үзлекләрен, яшәү һәм үсеш законнарын өйрәнүдән гыйбарәт. Терек табигатьне һәм аның аерылгысыз буыны — кешене өйрәнеп, биологиянең фәнни-техник прогресстагы әһәмияте үскәннән-үсә, һәм ул җитештерүче көчкә әверелә бара. Биология индустриаль җәмгыятьнең нигезен тәшкил итәргә тиешле яңа төр технологияне барлыкка китерә. Биологик белемнәр җәмгыятьнең һәр әгъзасында табигатьне танып белү һәм экологик культура формалашуга ярдәм итәргә тиеш, чөнки кешелек цивилизациясенең алга таба үсеше аннан башка була алмый.*

### § 1 Биология үсешенең кыскача тарихы

<figure data-bbox="[50, 300, 150, 350]" data-page="22"></figure>

1. Биология нәрсәне өйрәнә?
2. Сез нинди биологик фәннәрне беләсез?
3. Галим-биологлардан кемнәрне беләсез?

**Биология ул — фән**. Сез биологиянең тереклек турындагы фән икәнен яхшы беләсез. Хәзерге вакытта ул терек табигать турындагы фәннәрнең җыелмасы булып тора. Биология тереклекнең барлык чагылышларын: тере организмнарның төзелешен, функцияләрен, үсешен, аларның табигый бергәлекләрдә яшәү тирәлеген һәм башка тере организмнар белән үзара бәйләнешләрен өйрәнә.

Кеше, хайваннар дөньясыннан үзенең үзгәлеген аңлый башлагач та, әйләнә-тирәне өйрәнергә керешә. Башта аның яшәве шуңа бәйле була. Борынгы кешеләр алдында тере организмнарның кайсын азык, кайсын дару итеп кулланып булуын ачыклау, кием һәм торак өчен кайсылары яраклы, ә кайсылары агулы һәм зарарлы икәнлеген аера белү зарурлыгы туа.

Цивилизация үсеше кешегә танып белү максатларында фән белән шөгыльләнү мөмкинлеген бирә.

Борынгы халыкларның мәдәниятен өйрәнү аларның үсемлекләр, хайваннар турында киң белемнәргә ия булуларын һәм көндәлек тормышта шулардан оста файдалануларын күрсәтә.