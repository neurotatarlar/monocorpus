## ФӘН БЕЛӘН ТАНЫШАБЫЗ: ГИДРОЛОГИЯ

Гидрология (грек. «гидро» – су, «логос» – фән) – табигый һәм ясалма сулыкларны, аларда барган процессларны өйрәнә торган фән. Гидрология тармагы XVII гасырда ук барлыкка килә, әмма фән буларак ул бары ХХ гасыр башына гына формалашып бетә.

Гидрология Җир турындагы фәннәр төркеменә карый. Тикшеренү объектларына карап, аның ике төп юнәлешен аералар:

* океанология – океаннар һәм диңгезләрне өйрәнә;
* коры җир гидрологиясе – коры җир суларын (елгалар, күлләр, сазлыклар, чишмәләр, бозлыклар һ. б.-ны) өйрәнә.

Башка фәннәр белән тыгыз элемтәдә тору нәтиҗәсендә соңгы берничә дистә елда гидрологиянең гидрофизика, гидрохимия һәм гидробиология кебек яңа тармаклары барлыкка килде.

Гидрологиянең төп максаты булып табигатьтәге су әйләнеше һәм суның парга әйләнү күренешләрен өйрәнү, аларга табигый һәм антропоген факторларның тәэсирен тикшерү тора. Гидрологиянең кулланма тармаклары, экологик фәннәр белән берлектә, су ресурсларын рациональ файдалану, сулыкларны пычранудан һәм юкка чыгудан саклау, гирологик исәп-хисап өчен методикалар булдыру кебек эшләр белән шөгыльләнә.

<figure data-bbox="[300,350,500,950]" data-page="8"></figure>

### СҮЗЛЕКЧӘ

**Гидробиология** – сулыкларда барган биологик процессларны һәм анда яшәүче организмнарны өйрәнә торган фән.

**Гидрогеология** – җир асты суларын өйрәнә торган фән.

**Гляциология** (лат. «гляциес» – боз, грек. «логос» – фән) – Җирдәге барлык төр бозлыкларны (бозлыклар, сулыклардагы боз капламы, кар капламы һ. б.) өйрәнә торган фән.

**Елгаларның сулылыгы** – билгеле бер вакыт эчендә елга китергән су күләменең шул чордагы уртача нормасы белән чагыштырмасы.

**Коры җир сулары** – җир өстендә һәм җир астында булган барлык сулар. Гадәттә, алар төче сулы була.

**Лимнология** (грек. «лимне» – күл, «логос» – фән) – күлләрне өйрәнә торган фән.

**Су җыю бассейны** – билгеле бер елганың яки күлнең су җыю мәйданы.

**Сулыклар** – табигый яки ясалма иңкүллеккә җыелган агымлы яки агымсыз сулар. Табигый сулыкларга океаннар, диңгезләр, елгалар, күлләр һ. б. карый, ясалма сулыклар рәтенә сусаклагычлар, каналлар һәм буалар керә.

**Су режимы** – сулыкларда вакыты белән су тигезлеге һәм күләменең үзгәрүе.