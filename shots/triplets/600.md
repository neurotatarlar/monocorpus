һәм аерылышу кебекләрне атаган<sup class="footnote">2</sup>. Ж.Миңнуллин татар хосусый актларын төп 6 өлешкә (никах-гаилә, яллану, милекне бушка бирү, акча алу, үзара килешү, алыш-биреш) бүлгән һәм алар һәрберсе өчтән алып сигезгә кадәр төрләрдән тора дип тәгаенләгән. Галим, үзе өйрәнгән материаллар нигезендә, татар хосусый актларының барлыгы 29 төрен ачыклаган<sup class="footnote">3</sup>.

Быелның көзендә – ноябрь аенда Җәүдәт Миңнуллинның тууына 70 ел тула. Ул безнең остазыбыз, коллегабыз һәм киңәшчебез иде. «Безнең» дигәндә, Милли китапханәнең директор урынбасары Ирек Һадиевны, Кулъязмалар һәм сирәк китаплар бүлеге мөдире Айрат Заһидуллинны һәм бу юлларны язучы үземне күздә тотам. Мәрхүм Җәүдәт әфәнденең татар кулъязмалары өлкәсендәге эшчәнлеге, археографик экспедицияләргә бәйләп, «Татар археографиясе» сериясенең 30 нчы китабында берникадәр тасвирланды<sup class="footnote">4</sup>.

Сериянең хәзерге 32 нче басмасын замандашыбыз, тарихчы, археограф галим һәм текстолог Җәүдәт Миңнуллинның якты истәлегенә ихлас хөрмәтебез билгесе булсын дип ниятләдек.

Татар телендәге хосусый актларның өйрәнелү тарихы, гомуми халәте, тарихи чыганак буларак әһәмиятләре, мәгънәви кыйммәтләре, саклану урыннары һәм башка мөһим мәсьәләләре Ж.Миңнуллинның әйтеп үтелгән хезмәтендә нигезле тасвирланган<sup class="footnote">5</sup>. Шул сәбәпле, татар хосусый актларына киң рәвештә тукталу ихтыяҗы юк. Без бары тик әлеге – үзебезнең китапка кергән текстларга бәйле күзәтү ясау һәм кайбер гомуми фикерләрне белдерү белән чикләнәбез. Ж.Миңнуллинның бу темага багышланган хезмәте фәнни яктан кыйммәтле булганлыктан, без аңа бу китапта еш мөрәҗәгать итәрбез, кайбер чагыштырулар да язылыр.

Халкыбызның фаҗигаләр белән тулы тарихындагы күп сәбәпләр аркасында татар хосусый актларының калдык фрагментлары һәм ялгыз үрнәкләре генә сакланып калган, берәр төбәк яки аерым чорга караган тулы комплекс документлар юк дип, Җәүдәт Миңнуллин бик хаклы әйткән<sup class="footnote">6</sup>. Шулай да, андый төр кулъязма истәлекләрнең сакланган хәтлесе дә бик күп һәм галимнәрнең өйрәнүенә мохтаҗ.

Бу җыентыкта 120 данә хосусый акт тексты: төп нөсхәләр, күчермәләр һәм формуляр-калыплар урын алды. Алар – сатуалу, вәкыф итү, мирас бүлү, аерылышу, солыхнамә, баланы тәрбиягә бирү, васыятьнамә – гомумән, барлыгы егермедән артык төрдәге хосусый акт үрнәкләре. Текстларның зур күләмлеләре дә, аз гына мәгълүматлылары да бар. Алар хронологик яктан 1736 елдан алып, 1923 елга кадәрге вакытка нисбәтле. Биш документ совет хакимлеге урнашканнан соңгы 1919–1923 елларга карый. Хәер, алары да йөз елдан элеккеге инде. Соңгырак чорныкылар гасырлар буе дәвам итеп килгән татар язма документлары традицияләрен саклаган булулары һәм тарихи әһәмиятләре ягыннан игътибарга лаек. Гомумән, бу җыентыктагы текстларның XVIII гасырга караганнары – 38, ХІХ гасырга нисбәтлеләре – 71 һәм ХХ гасырның беренче чирегенекеләр – 11 данә.

Китапта урын алган текстларның җидесе формулярлар, ягъни язылырга тиешле документларның үрнәкләре-калыплары. Аларның өчесе хәлегънамә (бу китапта №№17, 30, 105), калганнары васыятьнамә (№36), гаһеднамә (№37), инабәт язуы (№103) һәм солыхнамә (№35) формулярлары. Соңгы икесе үз эчләрендә ике һәм өч варианттан тора. Хәлегънамә формуляр