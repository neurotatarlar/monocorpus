<!-- page 76 start --> булуын да истә тотсак, һәр төбәк үзенең елгасын аклык, пакьлек, сафлык чыганагына тиңләгәндер. Алар көнкүреш сөйләштә һәм бигрәк тә җырларда елганы идел дип кенә түгел, шигъриләштереп, акидел дип тә йөрткәннәрдер. Чөнки АкИдел – Агыйдел сүзе шигъри, хисле һәм моңлырак яңгырый. Халык аңа, -кәй иркәләү кушымчасы да өстәп, Агыйделкәй дип, тагын да шигъриләштереп, назлап дәшә: Агыйделкәй буеның саф һавасы Тәнгә сихәт, җанга зур файда (тат.), Агыйделкәй алкын, суы салкын; Ярларында балкый, әй, ак алтын (тат.)» [Миңнуллин, 2003: 228-230].

Агыйдел образы туган төбәкнең матурлыгын, якын кешеләрне хәтердә яңартып, җырларда туган як моңы булып яңгырый. И.Надиров фикеренчә, бәлки нәкъ менә шуңа күрә дә ул, гомумиләштерелгән Ватан образы мәгънәсендә, читтә бәхет эзләүчеләр, солдатлар һәм әсирләр җырларында ешрак очрыйдыр [Надиров, 1977: 139]. Бу уңайдан венгр тюркологы И.Куношның 1916 елда басылып чыккан «Мөселман хәрби әсирләре лагерьларындагы эш турында» исемле мәкаләсеннән бер җөмләне мисалга китерик. Мөселман әсирләре белән якыннан аралашкан әлеге галим алар хакында: «Лагерьларына якын булган Эгер елгасына карап, Агыйдел дигән Волга елгасының агымын ишетерләр иде» – дип яза [Кунош, 1992: 105].

Сан ягыннан Агыйделдән бераз калышуына карамастан, өч халыкның да җырларында Идел образы да еш күзәтелә: Тау башына менеп карар идем, күрә алсам Идел буйларын (тат.); Изел һыуын эсһәң, ай, һуш керә, талган беләктәргә көс керә (башк.); Через Волгу переправы, ай, навели, оказывается, Мы же не переправившись да остались, оказывается (чув.). Без тикшерә торган татар, башкорт һәм чуаш җырларында Идел елгасының традицион образ булып китүе бик табигый. Чөнки ул турыдан-туры әлеге халыклар гомер иткән төбәк белән бәйле. Идел – борынгы чорлардан ук матурлыгы, зурлыгы белән кеше күңелендә соклану уяткан, бик озын территорияләрне иңләп алуына бәйле рәвештә төрле халыклар арасында икътисади-мәдәни бәйләнешләр урнаштыру өчен уңайлы юл вазифасын үтәгән елга.

Башка елга атамаларын карасак, чуашларда Кама – Шур Атал, Идел – Атал һәм Цивиль-речка – Савал шыве елгаларын данлаган җырлар шактый. Ә татар һәм башкорт җырларының лирик герое Димгә соклана. Биредә татарларда Дим турында булган «Матур Дим буе» һәм башкортларның «Йәмле Дим буйы» җырларын мисалга китерсәк, ул безгә текстлардагы уртак һәм аермалы якларны күзәтергә мөмкинлек бирер:

<table style="border: 0px">
    <tr>
        <td>
            Димдә тудым, Димдә үстем.<br/>Җиләк җыйдым тугайда.<br/><br/><i>Кушымта:</i><br/>Әй, матур Дим буе,<br/>Бик сагындым бу юлы.<br/>Күп хәсрәтләр күрдем мин,<br/>Сер бирмәдем шулай да.
        </td>
        <td>
            Димдә тыузым, димдә үстем,<br/>Еләк йыйзым тугайза.<br/><br/><i>Кушымта:</i><br/>Эй-й, йәмле Дим буйы,<br/>Бик һагындым был юлы.<br/>Матур һыузар бик күп булыр,<br/>Димнән матур һыу кайза?
        </td>
    </tr><!-- page 76 end --><!-- page 77 start -->
    <tr>
        <td><i>Кушымта</i><br/>Дим суларын иңләп-буйлап<br/>Йөзәрсең үрдәккәем.<br/><br/><i>Кушымта</i><br/>Бик күп кайгыларга түздең,<br/>Түзәрсең, йөрәккәем.<br/><br/><i>Кушымта</i><br/>Былбыл да бар, кондыз да бар<br/>Димнең таллы ягында.<br/><br/><i>Кушымта</i><br/>Хәсрәт тә бар, кайгы да бар,<br/>Читтә йөргән чагында.<br/><br/><i>Кушымта</i><br/>Димгә төшсәм, исем китә,<br/>Дим өсте җем-җем итә.<br/><br/><i>Кушымта</i><br/>Туган илем исемә төшсә,<br/>Башымнан һушым китә.<br/><i>Кушымта (тат.)</i></td>
        <td><i>Кушымта</i><br/>Димдә туыдым, һыуын эстем,<br/>Бесән саптым сабында.<br/><br/><i>Кушымта</i><br/>Оҗмахтарың – бер ягыңда,<br/>Димдә йөргән сагында.<br/><br/><i>Кушымта</i><br/>Һыуын эстем, аша кистем,<br/>Кармак һалдым ярынан.<br/><br/><i>Кушымта</i><br/>Тыуып-үскән Дим буйкайы<br/>Йәнгә якын барынан.<br/><i>Кушымта (башк.)</i></td>
    </tr>
</table>

Күргәнебезчә, җырларның төзелеше, беренче строфалары һәм кушымталары ике халыкта да бер үк төрле. Ике җырда да лирик герой Димнең матурлыгына соклана. Дим елгасы аның өчен Туган ил символы булып тора.

Җырларда, Агыйдел, Идел, Кама, Дим кебек зур елгалардан тыш, һәр төбәктәге ваграк елга атамалары да үз урыннарын тапкан. Шундыйлардан татар җырларындагы Сакмар, Җаек, Сарман, Мишә, Зәй, Иш; башкортлардагы Сәрмәсән, Усылыкай, Һукайлы, Инйәр, Әй һыуы, Әүенәш, Кәмәлек, Кәрәлек; чуашлардагы Айхала елгаларын атарга мөмкин. Бу елгалар зурлыклары, озынлыклары белән аерылып тормасалар да, халык аларның исемнәрен җырларга кертеп, бу елгаларны мәңгеләштергән. Чөнки сулыклар, кеше тормышындагы гамәли әһәмиятләре белән бергә, туган якның искиткеч гүзәл бер бизәге булып торалар.

Нәтиҗә ясап шуны әйтергә кирәк, төрле географик атамалар халык җырларында зур урын билиләр. Халык туган төбәгендәге матур елга-күл, тау, авыл, шәһәр исемнәрен хәтерендә мәңгеләштерегә теләп, аларны җырга салган. Географик атамаларны читтә бәхет эзләүчеләр, шахтерлар, солдатлар, әсирләр, зимагурлар җырларында да еш очратыбыз. Туган җирнең кадерен читкә киткәч кенә аңлаган лирик герой сагынуын басар өчен аларны җырында искә алган. Өч халыкның да иҗатында бер үк елгаисемнәренең еш кына кабатланып килүен аларның бер үк географик мохиттә яшәүләре белән аңлатырга мөмкин.<!-- page 77 end -->