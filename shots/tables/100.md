<!-- page start -->
Чәчләреңнән иркәләр дип
Уйлаган идем.

Мин сине сагынып бер җыр
Чыгарган идем.
Жан дуслар яратып аны
Тыңлаган иде.

Җыр сиңа ошар дип йөрдем,
Ваемсыз булып.
...Ә ул сиңа барып җиткән
Авыр сүз булып.

Хәзер җилләр дә юлламыйм,
Чыгармыйм җыр да.
Теләсәң, үзең җанымны
Кил дә бер тыңла.

## ЯЗУ

10. **Жыр текстыннан фигыльнең төрле формаларына мисаллар табып языгыз.**

1) хәзерге заман хикәя фигыль:
2) билгесез киләчәк заман хикәя фигыль:
3) билгеле үткән заман хикәя фигыль:
4) билгесез үткән заман хикәя фигыль:
5) күптән үткән заман хикәя фигыль:
6) шарт фигыль:
7) боерык фигыль:

### ИСТӘ КАЛДЫРЫГЫЗ!

**Кабатлаулы үткән заман хикәя фигыль** узганда булган гадәти яки кабатланган эш-хәлне белдерә һәм **-а/-ә (-ый/-и)** торган формасындагы фигыльгә **иде** ярдәмче фигыле кушылып ясала. Зат-сан кушымчалары ярдәмче фигыльгә өстәлә:

<table>
  <tr>
    <td>Мин</td>
    <td>бара торган идем</td>
    <td>килә торган идем</td>
  </tr>
  <tr>
    <td>Син</td>
    <td>бара торган идең</td>
    <td>килә торган идең</td>
  </tr><!-- page end -->
<!-- page start --><tr>
    <td>Ул</td>
    <td>бара торган иде</td>
    <td>килә торган иде</td>
  </tr>
  <tr>
    <td>Без</td>
    <td>бара торган идек</td>
    <td>килә торган идек</td>
  </tr>
  <tr>
    <td>Сез</td>
    <td>бара торган идегез</td>
    <td>килә торган идегез</td>
  </tr>
  <tr>
    <td>Алар</td>
    <td>бара торган(нар) иде,
бара торган иде(ләр)</td>
    <td>килә торган(нар) иде,
килә торган иде(ләр)</td>
  </tr>
</table>

Кабатлаулы үткән заман хикәя фигыльнең юклык формасы **-мый/-ми** формалы фигыльгә нигезләнеп ясала: *бармый торган иде, сөйләми торган идең, килми торганнар иде.*

*Бәйрәмнәр бик күңелле уза торган иде.
Әбием безгә әкиятләр сөйли торган иде.*

## ЯЗУ

11. **Үткән заман хикәя фигыльнең аналитик формаларына икешәр җөмлә уйлап языгыз.**

## УКУ

*12. **Мирсәй Әмирнең истәлекләреннән бер өзекне укыгыз.***

1922 елның язында мин Стәрлетамактагы «Җидееллык үрнәк-тәҗрибә» дип аталган уку йортының интернатына килеп урнаштым.

<figure><img/></figure>

Туган авылым Җиргән мәктәбендә дүрт классны тәмамлаганнан соң, өч-дүрт ел гомерем укымыйча үтеп киткән, үзем уналты яшемә җиткән идем инде. Ләкин гражданнар сугышы, тиф, ваба (холера), ачлык үләтләре; атам-анам үлеп, ятим калу, эне һәм сеңелләремне югалту шартларында үткән ул азаплы елларны әрәм үткән гомергә санамыйм. Моның шулай икәнлеген мин әдәби әсәрләр яза башлагач аңладым.

Бик ихтимал, шул тукталудан укуымны дәвам иттерергә туры килмәсә, мин бөтенләйгә авылда торып калган булыр идем. <...>

Көтмәгәндә-уйламаганда, мине Стәрлетамакка чакырып, хат килеп төште. Соңыннан белдем, тарихы болай булган икән: исән калган бердән<!-- page end -->