<!-- page start -->
## АҢЛАТМА ЯЗУЫ

Югары уку йортларында башлангыч дәрәҗәдә татар телен өйрәнүче студентларга тәкъдим ителгән әлеге укыту-методик комплексы дәреслек, эш дәфтәре һәм укытучылар өчен методик кулланмадан гыйбарәт. Дәреслек үз эченә 4 бүлекне («Мин», «Шөгыльләр», «Мохит», «Татар дөньясы») ала. Һәр бүлек эчендә 2-3 аралашу темасы бирелгән. Аларны үзләштерүгә юнәлтелгән материал сөйләм эшчәнлегенең 4 төренә (тыңлап аңлау, сөйләү, уку, язу) карый. Моның белән берәттән һәр темага караган яңа лексика «Сүзләр һәм сүзтезмәләр» өлешендә, ә грамматик материал «Истә калдырыгыз!» өлешендә урын алган. Һәр бүлек ахырында «Үз-үзегезне тикшерегез!» дигән өлештә лексик-грамматик тестлар һәм коммуникатив биремнәр тәкъдим ителгән. Дәреслектә тел һәм сөйләм материалыннан, күнегүләр системасыннан тыш, *«Сез беләсезме?»*, *«Кызыкмы? Кызык!»*, *«Игътибар итегез!»* рубрикаларында файдалы мәгълүмат китерелгән.

УМК татар телен мәдәниятара һәм шәхесара аралашу чарасы буларак өйрәтү максатыннан төзелде. Югары уку йортларында татар телен укытуның нигезен системалы эшчәнлекле һәм коммуникатив юнәлешләр тәшкил итә.

Татар телен укытуның **төп максаты** – студентларда сөйләм компетенциясе; тел компетенциясе; этномәдәни компетенция булдыру.

**Сөйләм компетенциясе** – коммуникатив максатка ирешү өчен, телдән (диалогик һәм монологик) һәм язма сөйләм оештыра алу осталыгы ул.

Дәрслектәге аралашу темалары студентларның көндәлек тормышына бәйле. Алар үзара танышырга,<!-- page end -->