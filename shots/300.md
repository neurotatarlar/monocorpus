<!-- page 20 start -->

Ике телдә дә эндәшләр бик әһәмиятле роль уйныйлар. Беренчедән, алар әңгәмәдәшнең игътибарын җәлеп итү чарасы булып торалар. Икенчедән, алар адресатның социаль статусы, яше, җенесе, әңгәмәдәшләрнең туганлык дәрәҗәсе һ.б. турында хәбәр итәләр, шулай ук адресантның адресатка булган мөнәсәбәтләрен, хис-кичерешләрен чагылдыралар.

Грамматик яктан караганда, ике телдә дә, эндәшләрнең табигый формасы булып атау функциясен үти торган баш килештәге исем санала. Әлеге төркем үзе ялгызлык һәм уртаклык исемнәренә бүленә. Шулай ук, ике телдә дә, сан категориясе бар. Инглиз телендә эндәшләрнең күплек саны -s / -es морфемалары яки сирәк очракта сузык авазлар чиратлашуы нәтиҗәсендә ясала: man men, boy - boys һ.б. Татар телендә исә күплек сан -лар / -ләр кушымчалары ярдәмендә ясала: егетләр, кызлар һ.б.

Кайчакларда, ике телдә дә, исемләшкән сыйфатлар эндәш сүзләр ролендә килә ала. Алар адресатны билге-сыйфаты буенча атыйлар. Татар телендә моннан тыш, исемләшкән рәвешләр дә кулланыла, алар адресатны эш-хәрәкәте, үз-үзен тотышы ягыннан характерлый. Исемләшкән сүз төркемнәре адресантның адресатка карата булган уңай яки тискәре мөнәсәбәтен чагылдыралар һәм рәсми булмаган әңгәмәнең күрсәткече булып торалар.

Чагыштырыла торган телләрдә кулланыла торган эндәшләр әңгәмә шартларыннан, характерыннан һәм халыкның гореф-гадәтләре, кабул ителгән әхлак нормаларыннан тора. Мисал өчен, инглиз телендә таныш булмаган кешеләргә мөрәҗәгать иткәндә еш кына әдәплелек формалары (sir, madam(e), miss) кулланыла, ә татар телендә исә, кагыйдә буларак туганлык атамалары (апа, абый, энем) файдаланыла. Әлеге мисалдан күренгәнчә, инглизләр таныш булмаган адресатка мөрәҗәгать иткәндә тиешле дистанция, формаль әңгәмә шартларын саклауны өстен күрәләр, татарлар исә киресенчә, җылы, якын мөнәсәбәт урнашуын телиләр.

Рәсми булмаган ситуацияларда, танышлар белән аралашканда, ике телдә дә, традицион булган исем яки туганлык атамалары белән эндәшүдән тыш, төрле эмоциональ-экспрессив эндәш формалары да кулланыла. Әлеше шартларда эндәш формасын сайлау, иң элек әңгәмәдәшләрнең яшь аермасы, статуслары һәм эмоциональ халәтләреннән тора. Инглиз телендә рәсми булмаган аралашу шартларында адресатның шәхси исемен кыскартып куллану шактык актив, татар телендә исә мондый күренеш бик сирәк очрый, бу Ислам диненең йогынтысы белән аңлатыла.

Рәсми әңгәмә шартларында ике халык вәкилләре дә гонорифик формалар куллануны өстен куялар. Бу симметрияле һәм ассиметрияле мөнәсәбәтләргә дә кагыла. Шәхси исем + әтисенең исемен куллану татар теленә хас үзгәлек булып тора, инглиз телендә бу форма гомумән күзәтелми.

Татар телендә, кагыйдә буларак, сөйләүченең аралашу рәвеше аның яшенә бәйле. Телгә хас булган традицион һәм үзенчәлекле сыйфатлар өлкән<!-- page 20 end --><!-- page 21 start --> яшьтәге кешеләр сөйләмендә ачыграк күренәләр. Яшь буынның аралашу рәвешенә исә рус теленең йогынтысы зур. Шулай ук татар телендәге сөйләм этикетының кайбер үзенчәлеклере ислам диненең йогынтысы белән аңлатыла.

Нәтиҗә ясап шуны әйтергә мөмкин, типологик яктан төрле булган инглиз һәм татар телләрендә эндәш сүзләрнең кулланылышында охшаш һәм аермалы яклар шактый. Шул ук вакытта эндәш сүзләрнең аерым бер зур өлеше кеше исемнәре белән чагыштырма аспектта анализлау һәм сөйләм этикетыннан тыш, ономатология фәненең өйрәнү объекты да булып тора ала.

## Әдәбият
- Ромазанова О.В. Использование зоонимов в роли обращения в разно-структурных английском, татарском И удмуртском языках // Вестник современной науки. – 2015. – С.175-177.
- Шайхиева Г.М. Коммуникативно-прагматические аспекты обращения: На материале татарского языка. Дис. на соискание учен. степени канд. наук, 1999.-176c.
- Agha A. Language and Social Relations Cambridge: Cambridge, University Press. 2007.
- Braun F. () Terms of Address: Problems of Patterns and Usage in Various Languages and Cultures Berlin: Mouton de Gruyter, 1988.
- Xizhen Qin Choices in Terms of Address: A Sociolinguistic Study of Chinese and American English Practices // Proceedings of the 20th North American Conference on Chinese Linguistics (NACCL-20). 2008. Volume 1. Edited by Marjorie K.M. Chan and Hana Kang. Columbus, Ohio: The Ohio State University. Pages 409-421.

***Ashrapova Alsu Khalilovna***
**Kazan, Russia**

## FORM OF ADDRESS IN TATAR AND ENGLISH *(semantic and grammatical aspects of anthroponyms)*

*Nowadays it is essential to pay attention to communicative language teaching as forming inter-ethnic dialogue and effective teaching of foreign language. In the current study of onomastics we focused on one of the most important parts of speech – different forms of address in comparasion via comprehensive analysis. It shows both the differences of forms of address in Tatar and English and identification of the national-traditional features.*

**Keywords.** *Communicative language teaching, forms of address, national peculiarities, Tatar, English, onomastica.*

\*\*\*\*\*\*<!-- page 21 end -->