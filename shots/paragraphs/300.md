<!-- page start -->
Сезнең белән аралашсам, мин бик бәхетле бул... ... .
Бик күп акчам булса, ... .
Мөмкинлегең булса, ....

## АРАЛАШУ

20. **Диалогны укыгыз. Ул кемнәр арасында бара?**

*   Гөлия ханым, балачактагы хыялыгыз тормышка аштымы? Сер булмаса, ни турында иде ул?
*   Әйе, хыялларым күп булды. Ә менә укытучы булу, балалар белән эшләү теләге барысыннан да өстен иде.
*   Мәктәптә белем алганда, яраткан фәнегез бар идеме?
*   Әлбәттә. Телләрне бик ярата идем.
*   Үзегез укып чыккан мәктәпкә кайтып укытырга һәм бу һөнәрне сайларга нәрсә этәргеч булды?
*   Әниемнең укытучы булып эшләведер, мөгаен. Ул кечкенәдән минем өчен үрнәк булды.
*   Сез үз эшегездән канәгатьме?
*   Әйе, канәгать. Эшемне бик яратам.
*   Мәктәп укучыларына теләкләрегез бармы?
*   Тырышып укысыннар, әти-әниләренең, абый-апаларының сүзләрен тыңласыннар иде.
*   Гөлия ханым, безнең сорауларга җавап биргәнегез өчен зур рәхмәт, эшегездә уңышлар телибез!

21. **Хыял, хыяллану һәм теләкләр турында төркемдәшегез белән диалог төзеп сөйләгез.**

## УКУ

## АРАЛАШУ

22. **Теләк-хыялларны дөрес итеп тормышка ашыруга багышланган язманы укыгыз. Киңәшләрнең кайсылары белән килешәсез яки килешмисез, бу хакта фикерегезне белдерегез.**

<figure><img/></figure>

Хыяллар чынлап та тормышка ашсын өчен нишләргә? Теләкләрне ничек дөрес итеп тели белергә? Шуның серләре белән уртаклашабыз.

Галәм чынлап торып тормышка ашырырга алы<!-- page end --><!-- page start -->на торган идеаль теләк ихлас йөрәктән чыгарга тиеш моны инде һәркем белә. Тагын әле 10 шарты бар ул тели белеп теләүләрнең:

1.  Үзегезне рәхәт хис итә торган, сезнең тоемлау буенча Галәм белән элемтә аеруча көчле тоелган урынны табып, шунда теләк теләргә тырышыгыз. Шәһәр шау-шуыннан аулакта, табигатьнең матур җирендә булса бик яхшы.
2.  Теләкне хәзерге заманда теләгез. Бу трюкны күпләр белми, ләкин ничек кенә булыша әле! Инде тормышка ашкан дип ышанып теләгез. Мәсәлән, «Мин үземнең беренче бестселлерымны яза башларга телим», диясе урынга, «Миллионнар укырлык китап язам», дип әйтегез.
3.  Теләкне гадиләштерегез. Катлаулы, озын җөмләлә теләкләр буталчык була һәм бик күп шартларны күздә тота. Теләк никадәр гади, аңлаешлы булса, ул шулкадәр тизрәк тормышка да аша.
4.  Нәтиҗәсен тоегыз. Теләкләр дөрес булса, аның тормышка ашуы турындагы уйлар сездә дөнья хәтле уңай эмоцияләр уятыр, «алга таба нишләргә?» ише сораулар бөтенләй дә борчымас. Сез бәхетле, балалар кебек шатмы? Бик шәп!
5.  Үз мәнфәгатьләрегездән чыгып теләгез. Галәмнән сораганнарыгыз бары сезгә генә кагылышлы булсын. Туганнар, дуслар, яраткан кеше өчен теләк теләмәгез.
6.  Бары яхшыны гына теләгез. Карманы начар энергетика белән бозмагыз! Юньсез төркемдәшегезгә ачуыгыз булса да, негатив уйлардан арынып, үзегез өчен иң яхшысын гына теләгез.
7.  Зурдан кубып теләгез. «Никадәр күбрәк теләсәң, шулкадәр күбрәк алырсың» дигән кагыйдә туры килә бу очракта. Тирәннән уйларга һәм иң яхшысы турында хыялланырга кыенсынмагыз. Әйтик, хыялдагы йорт турында теләк телисез икән, уйларыгызда гына булса да шул идеаль йортның хуҗасы булып карагыз! Артык тыйнакланып тормагыз!
8.  Теләкләрегез турында беркемгә дә сөйләмәгез. Якыннарыгыз белән бик бүлешәсегез килсә дә, сезнең теләкләр – бары сезнеке генә! Бик шәхси әйбер ул. Күз алдына китерегез: теләгән теләк үзенә энергия туплый, аның турында күбрәк сөйләгән саен, көче кими бара.
9.  Юклык формасын кулланмагыз. Галәмнән сораганда, уңай раслауларга гына йөз тотыгыз. Мәсәлән, «Мин халык алдында чыгыш ясарга оялмыйм», дип түгел, «Мин халык алдында чыгыш ясаганда, үземне иркен тотам», дип әйтергә кирәк.
10. Теләкләрне җыеп барыгыз. Үзең сораганнарны кәгазьгә язып бару файдалы. Аерым битләргә языгыз да махсус тартмага я конвертка салып куегыз. Ярты ел яки бер ел үткәч укып карап, никадәр теләкләрегезнең чынга ашуын күреп гаҗәпкә калырсыз.

*Эльмира Закировадан*<!-- page end -->