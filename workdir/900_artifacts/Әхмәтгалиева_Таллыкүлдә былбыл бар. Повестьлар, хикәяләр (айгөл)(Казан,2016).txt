Айгөл Әхмәтгалиева
Таллыкүлдә былбыл бар
Ул балта белән кизәнгән саен, һәр күзәнәгемдә яшәү суты әкренләп кибә барды. Мин толым очларының җиргә якынаюын тоям, әле генә җил кочагында иркәләнеп назланган гәүдәм авыртудан түгел, тамырларымнан аерылуның котылгысыз икәнен аңлаудан суырыла, сызлана, куырыла. Адәм балаларының без каеннарны нәзберек диюләре хактыр, мөгаен: минем үткәнемдә калган язлардагыча сулыгып-сулыгып елыйсым килә. Тик, ни үкенеч, күз яшьләрем кипкән, мин тавышсыз гына үзалдыма үксим. Хәер, кычкырыпкычкырып сөрән салсам да, бу җиһанда җан авазын ишетүче, аңлаучы, гомумән, аңларга теләүче табылыр иде микән?.. Балтасы үтмәс булдымы, әллә инде бу ир-егетнең буыны сыек идеме - бер селтәнүдә кыеп төшерәсе урынга, ул, иренеп кенә кизәнә-кизәнә, тәнемне җәрәхәтләвен дәвам итте. Эш рәте белә торганга охшамаган шул, менә тагын, балтасын бер читкә атып, тәмәке көйрәтергә чүгәләде. Озаклап, тәмләп тарткач, дөньясында бер гаме калмагандай, җиргә сузылып ук ятты, башындагы иске кәпәчен кашына төшереп, күзләрен йомды. Янына йөзеп кенә дигәндәй килеп туктаган ялтыравык кара машинаны да искәрмәде ул - әллә йоклап ук китүе булды инде? Машина тавышсыз булса да, аннан сикереп төшкән хуҗасыныкы шактый көр икән - көзгедәй елкылдаган ботинкасы белән җирдә яткан егетнең кабыргасына төртеп:
- Эшең беттеме әллә? - дип ярсып эндәште. Егет дертләп торып утырды. 
- Ни бит, Шамил Сабирович, теге якларны чистарттык инде. Перекурга гына ниткән ием. 
- Ул гаепле кешедәй кулларын угалап торды да җирдә яткан балтасына үрелде. Тик Шамил дигәннәре өлгеррәк булып чыкты, ә дигәнче балтаны үз кулына алды да... күз иярмәс җитезлек белән минем кәүсәмә бер генә кизәнде. Шул мизгелдә бөтен гәүдәмне сәер бер җиңеллек һәм... коточкыч авырлык биләп алды. Мин кулына балта тоткан бу кырык яшьләрдәге ир-егетнең күкрәп торган булмышында үз кавемемне танып өлгердем. Ишетмәде, җан авазымны ул да ишетмәде... Артында каңгырап торган егеткә борылып, баягыча ачулы тавыш белән: 
- Җәһәтрәк кыланыгыз! Кичкә эш беткән булсын! - дип әмер бирде. 
- Бетә, бетә, Шамил Сабирович! Басу яклап иске каберләрне чистартып бетердек, менә монысы ни бит, әллә ни борынгы түгел бугай. Бүсер кебек, берүзе тырпаеп, читкә чыгып калган. 
- Егет, нәрсәнедер әйтеп бетермәгәндәй, карашын зират ягына борды. 
- Анысы синең проблема түгел. Койманы тигезләп куярга кирәк, дидемме? Ташландык бер кабер аркасында фәлән метр җирне әрәм итә алмыйм бит инде мин. Ир, таш юлдан гына йөрергә яралган затлы ботинкасындагы балчыкны кагарга иелеп, кире уйладымы - урталай бөгелгән җиреннән тагын тураеп басты. Бөркет карашы җирдә җәйрәп яткан мин - каенны түгел, ниндидер чиксезлекне, киңлекне күзли иде. Ул минем иңрәвемне, инәлүемне ишетми, ишетми... Әй, ир-егет! Ә бит без синең белән бер тамырдан, кардәшләр. Сүзләремә колак салсаң, сәерсенер идең. Чөнки син, гомумән, сәер кеше. Каян беләсең, дисеңме? Әллә дәшмисеңме? Дәшмә, кирәкми. Баягы егет кебек, син дә яшел чирәмгә кырын ятып, күзләреңне урыс кәпәче белән каплап, кояш астында бераз черем итеп ал. Үткәннәреңне барла. Ашыгасың, тукталып уйланырга бер генә минут та вакытың юк, шулаймы? Тик син минем яныма киләчәксең, барыбер киләчәксең бит!..
* * *
Елкылдап торган кап-кара "Maibach" халык телендә кантур дип кенә йөртелә торган идарә йорты алдына килеп туктады. Тәрәзәләре дә кап-кара булганлыктан, аның эчендәге кешене күрү мөмкин түгел иде - тәрәзәдән үрелеп караган сәркатип кыз, ничек кенә кызыксынмасын, ят машинада кем икәнен ачыклый алмады. Үзалдына иренен турсайтып, компьютерда пасьянс уйнавын дәвам итте. Ул да булмады, ишек бар киңлегенә ачылып китте, култык астына күн папка кыстырган, энә-җептән генә чыккандай затлы костюм кигән ир затының иркен адымнар белән кереп килгәне күренде. Сәркатип кыз компьютерындагы кәртләр яшен тизлеге белән юкка чыгып, экранда ниндидер эшлекле таблица барлыкка килде.
- Абзый үзендәме? 
- Заманча киноларда күз күреп ияләшкән киң җилкәле, озын буйлы, кызлар аһ итәрлек артистларга охшаган, үз-үзен тотышында чатнап торган ныклык һәм тәвәккәллек чагылган таныш түгел ир, каршыдагы ишеккә ияге белән генә ымлап, шулай диде. 
- Зариф абыймы? Юк бит әле ул. Килер микән... Кыз иңбашын сабыйларча сикертеп куйды да янә кызыксынучан караш белән ят кунакка күтәрелеп карады. Ир, аның соңгы сүзләрен ишетмәгән шикелле, җиңен кайтарып, кулындагы сәгатенә күз салды. Ул арада ишектән җил-җил атлап, дөресрәге, тәгәрәп, түгәрәк гәүдә килеп керде. Халык телендә хуҗалык җитәкчесе Зариф Харисовичны исемләп торган кеше юк иде, үз артында кемдер "Туп", кемдер "Түгәрәк" дип кенә җиппәрә. Аның кыяфәтенә карасаң, шушы кушаматлардан да кулайрагын табып булмас кебек шул: уртача буй һәм алдан бүселеп чыккан зур корсак. Аның атлап йөрүен күзаллау мөмкин түгел; ул чыннан да атламый, йә шуып, йә тәгәрәп кенә йөри шикелле. 
- Извини, брат, көттердем. 
- Зариф кунак белән ике куллап күрешкән арада сәркатип кызга "чәй әзерлә" дип кырку гына әмер бирде дә, үз бүлмәсенә керә-керешли, сүзен дәвам итте. 
- Үтерәләр бу семинар белән... Сукмаклары безнең тирәдән үтмәсә соң... Чыкмаган җан гына калды инде. Бүген көн буе юл читендәге агачларны буяттым. Теге атнада гына бер кат йөреп чыккан идек, яңгыр явып харап итте. Йә, ярар, безнеке калып торсын. Значитсы, чын-чынлап эшкә тотынабыз дисең инде, Шамил энекәш. Син, ни, "фәләнович" дип тормасак, үпкәләмә инде, брат, авыл кешесен үзең беләсең. Зариф киң өстәл артындагы кәнәфиенә кереп чумды, кунак тәрәзә буендагы диванга аркасын терәп утырды да күзләре белән кабинетны айкап алды. 
- Сөйләшенгәнчә, документлар әзер. 
- Шамил, папкасын ачып, файлга пөхтәләп салынган кәгазьләрне Зарифка сузды. 
- Шунысын да кара, абзый, мине сатып алынганы гына түгел, схемада күрсәтелгән җирләрнең барысы да кызыксындыра. 
- Ала-ай... 
- Кәгазьләргә күз төшергәч, Зарифның гәүдәсе кебек үк түгәрәк йөзе сүрәнләнеп китте, ул пеләше ялтырап күренгән башын сул кулы белән сыйпап алды. 
- Монда бит, брат, авыл халкының көтүлек җирләре дә, печәнлекләре дә кереп чумган. Шамил, миңа димәгәе дигәндәй, башын кыңгыр салып, мыскыллы елмаеп кына куйды. 
- Абзый, башыңны авырттырма, мәсьәлә хәл ителгән. 
- Ул бармагы белән генә өскә ымлап күрсәтте. 
- Каршылар юк. Халыкка пай җирләре өчен түләнер. Ә инде сыерларын телиләр икән - абзар артында, теләсәләр, бакчада көтсеннәр, анысы мине не волнует!
Зариф иңсәсен җыерды да кәнәфиеннән күтәрелде. 
- Әйтүе рәхәт... Тагын мине таларга тотынырлар инде, болай да халык дошманы урынына күрәләр иде. Хәзер бит кеше, тырт итәлмәсә дә, гәзиткә шылтыратып, журналист чакырырга гына тора, аларына үзләрен күрсәтергә җай гына чыксын. 
- Син нәрсә, абзый, ниндидер журналюгалар алдында калтырап төшәм димәкче буласыңмы әллә? 
- Шамил, уң кулын диван аркасына салып, кырын ятты. 
- Килгән кунакларны җайлап каршы алу, майлап озату синең вазифаңа кермимени? Зарифның йөзе тагын сүрәнләнеп китте. Ул, ике кулын чалбар кесәсенә тыгып, ишеклетүрле йөренеп килде дә, ишекне ачып: 
- Нәзилә, чәең буламы? - дип, кырт гына эндәште. Ишеккә колагын терәп диярлек торган кызыкай, шуны гына көткәндәй, бер гөнаһсыз кыяфәттә елмаеп: 
- Алып керимме дип сорамакчы идем, Зариф абый, - диде дә бераздан кечкенә подноска тезелгән тәм-томнар, ике чынаяк чәй күтәреп, Шамил алдындагы өстәлгә куйды. 
- Чәйнекне дә кертеп куйыйммы, Зариф абый? 
- Алып кер дә ишекне әйбәтләп яп! Теге яктан! 
- Менә бит, алдыңда Зариф абый дип биеп кенә торалар! 
- Шамил мәзәк кенә итеп баш бармагын шартлатты. 
- Бөтенебез бер-беребез алдында "Әпипә"гә бии инде, брат, заманы шундый. Әйдә, булганыннан җитеш. 
- Счёт номерлары үзгәрмәгәндер бит? 
- Шамил кайнар чәйне ашыкмый гына болгаткан җиреннән сораулы караш белән күтәрелеп карады. 
- Юк та... 
- Зариф нигәдер тотлыгып куйды. 
- Нәрсә син беренче тапкыр кияү куенына кергән кыздай оялып калдың? 
- Шамил шаярткан булып эндәшсә дә, күзләре шактый усал ялтырый иде. 
- Бу бит, бу бит, брат... авылны тулаем сату дигән сүз. 
- Дөрес әйтәсең. Гади генә итеп әйткәндә, мин авылны сатып алам. 
- Да-а... Сүз сүзгә ялганмады. Зарифның икеләнүе, йомшап калуы чыгырыннан чыгардымы, Шамил кинәт кенә кызып китте. 
- Керделе-чыктылы сөйләшүчеләрне җенем сөйми, абзый. Кайбер нәрсәләрне, оныткан булсаң, исеңә төшерәм: 1995 елны, үзең элек җитәкләгән колхоздагы ничә йөк машинасын тиеннәргә генә сатып алдың да, бик әйбәт кенә сумнарга әйләндереп, Хәмитовлар оешмасына озаттың? 
- Шамил диванда яткан папкасыннан ниндидер битне эзләп тапты да, тиз-тиз генә күз йөгертеп алгач, судтагы хөкемдар тоны белән сүзен дәвам итте. 
- Синең кул аша үткән КамАЗ машиналары, комбайннар, тракторлар - боларын мин сүз уңаеннан гына... Чаллыдагы өчәр бүлмәле ике фатирың, Казан янындагы җир кишәрлеге, балаларыңа алып биргән "Тойота"ларның ничә миллионлык икәнен сиңа санап күрсәтергә кирәкмидер бит? Үзең хуҗалык җитәкчесе, хатының, кәгазьдә генә булса да, авыл башлыгы. Кыскасы, монда да син үзең баш, үзең түш, шулаймы, абзый? Әле мин сиңа авыл башындагы кулъяулык хәтле җир өчен генә дә күпме күчердем, ә? Әллә син ул акчаларны мондагы Гайникамал карчык пенсиясенә өстәп куйдым димәкче буласыңмы?
Ни гаҗәп, Зарифны бу сүзләр аптыратмады. Үзе хакында шулкадәр төгәл мәгълүмат тупланганын алдан ук белеп торуы булдымы, әллә инде эчендә кайнаган утны йөзенә чыгармадымы - ул тәмләп кенә чәй чөмерүен дәвам итте. Аннан соң гына, гаять тыныч тавыш белән: 
- Брат, бала-чага сүзе сөйләмә, пажалысты. Бер кул белән бирәләр, икенчесе белән ала торалар. Эшләгәнне барыбер күрә белүче юк. 
- Зариф та, бая Шамил күрсәткән кебек, бармагы белән өскә ымлады. 
- Син монда ничә, ун ел хакимлек итәм дисеңме? 
- Шамил күзен кысыбрак, туп-туры Зарифның йөзенә текәлде. 
- Ун ел эчендә бармакка бармак сукмый кабинет күсесе булып утыруыңны эш дисең инде... Хет авыл эчендәге юлларны тигезләтсәң дә... Тәгәрмәч төшеп кала дип торам, йөрмәле түгел бит. 
- Соң, брат, кайсына акча җиткереп бетермәк кирәк, ә? 
- Стоп, стоп! Акланырга кирәкми! 
- Шамилнең йөзе тагын баягыча усалланып китте. 
- Син миңа менә шуны әйт әле: моннан... егерме биш ел чамасы элек авыл башында тезелеп киткән ат, сыер, сарык фермалары бар иде. Аскы урам артында мәңге җимерелмәслек итеп салынган амбар бар иде. Мин әле генә расчет ясаган кишәрлектә комбайн-тракторлар тезелеп торган парк иде. Аларның акчасы да синең кесәгә кереп яттымы? 
- Ә, юк, брат, мин монда килгәндә, хуҗалык йоны йолкынган тавык хәлендә иде, бүтәкәләренә хәтле актарылып ташланган иде. 
- Зариф ямьсез итеп хихылдап куйды. 
- Әле дә җан асрап яшәгәнгә шаккат син, мондагы халык белән. 
- Халыкка нәрсә булган? 
- Аларга ни, үгез үлсә - ит, арба ватылса - утын. Эчәләр, брат. Хатыннар эчә. Урамыурамы белән, панимаеш, бордель оештырып яталар. Өйләнгәне, өйләнмәгәне, яше-карты шулар янына йөри. Авыртмас башка тимер тарак булды инде алары да. Кичә генә берсенең хатыны зар елап минем янга килгән. Моның ире, тәмәке тартам дигән булып, төн уртасында чыга да югала, чыга да югала икән. Шуның хатыны: "Наиләне авылдан кумасаң, йөзенә кислота сибәм" дип, каршымда как штык басып тора, малай.
- Наилә дисеңме? 
- Шамил, үз колакларына үзе ышанмыйча, сискәнеп китте, шул халәтен Зарифка сиздермәс өчен, чынаягына иелеп, чәй йоткан булды. 
- Бар инде монда... Менә, малай, акча түлим, бир, дисәң, урам уртасында сузылып ятарга мужыт... Кая куасың инде аны, йә? Чирле анасы ничә ай үләлмичә интегеп ята, яхшымы, яманмы, монысы карый бит әле, ашата, җыештыра... 
- Зариф, кулын селтәп, кесәсеннән тәмәке кабы чыгарды, тәрәзә янына кузгалып, тәмәкесенә ут элдерде. 
- Ничава гына нәмәрсә үзе, адәм рәтле итеп киендерсәң, йә бөтенләй чишендерсәң... 
- Тамак төбеннән оятсыз ыржаю авазы чыкты. Шамил әле генә ишеткәннәрдән телсез калган иде. Күз алдына, яшүсмер чагының иң татлы һәм иң якты истәлеге булып, озын толымлы, шөпшә билле кызыкай килеп басты. Ике арада егерме биш ел гомер җәйрәп ятса да, күңелнең яртысын әле дә булса авылга бәйләп тоткан күзгә күренмәс җепләрнең берсе иде бит ул кыз... Зарифның Наилә дигәне бөтенләй башка берәүдер, Шамил хәтерендәгесе андый түбәнлеккә төшмәс, юк, ышана торган хәл түгел бу!.. Зариф бүлмәсендә артык тоткарланырга теләмичә, Шамил ялт итеп сикереп торды. 
- Абзый, әкиятләр тыңларга вакыт юк. Тиешле кәгазьләрне тизрәк әзерләп бетерү җаен кара. Шулай диде дә, папкасын алып, эре-эре атлап чыгып та китте. Урам буйлап иркенләп җәяү атларга теләсә дә, үзәкләрне өзәр дәрәҗәдә таныш һәм шул ук вакытта бөтенләй чит-ят тоелган сукмаклардан үткәннәрен эзләп таба алмасын белә иде, машинасына кереп утырды да, кара тәрәзәләрне күтәреп, кузгалып китте. Кемнедер бик җентекләп күзәткәндәй, як-ягына карый-карый, ташбака тизлеге белән генә барган шәйгә үзалдына ачы көлемсерәп тә куйды: танып сәлам бирер кешеләр дә, "әйбәт кенә, үскәнем" дип аның сәламен алырдайлар да күренми иде. Ул Зариф янына сугылганчы ук, күкрәгендә актарылган дулкын шавын тыя алмыйча, аскы урамнардан, Таллыкүл буйларыннан урап килгән һәм аптыраудан шаккаткан иде. Авыл урамыннан үләт чире кырып үткәнмени: хәлле генә күренгән йортлар янәшәсендә капка буен бил тиңентен кычыткан баскан, тормыш гаме сүнгән, хуҗасыз калган байтак өйләр күзгә ташлана. Чокырланып беткән юллардан бүгенгедәй коры көнне дә рәтләп йөрерлек түгел. Яңгырмазар яуса, җиңел машина белән авылга бөтенләй керешле-чыгышлы булмыйдыр, мөгаен. Ә Таллыкүл?.. Ул юк, бөтенләй булмаган кебек юкка чыккан; иелә-бөгелә елаган таллар гына кемнәндер ярдәм сорап сыкрана шикелле. Шул тирәгә өелгән чүплек тавы гына бирегә адәм балаларының сукмагы өзелмәгәнен сөйли иде. Шамил күзе күргәннәргә ышанмыйча, машинасыннан төшеп, таллар янына якынрак килде. Борынына бәрелгән әшәке истән күңеле болганса да, кире борылырга ашыкмады. Кайчандыр ай нурында шадраланып торган тымызык күл өсте урынында төзелеш калдыклары, иске машина кабинасы, капчык-капчык әллә тавык, әллә үрдәк йоннары, бәдрәф кәгазьләре, күгәреп бер-берсенә ябышкан кием-салым, хәтта сарык үләксәләренә хәтле аунап ята иде.
Күңелендә бүгенгәчә татлы сагыш, илаһи бер истәлек булып сакланган урынның болай мәсхәрәләнүе Шамилне тетрәндереп җибәрде. Ачуданмы, хыялларының челпәрәмә килүеннәнме, ир тешләрен шыгырдатып куйды, яңак сөякләре биешеп алды. Күл урыныннан әллә ни ерак түгел элек җәйге ат утары бар иде - хәзер ул тирәдә кеше биеклеге тигәнәк, шайтан таяклары, кычыткан гына шәйләнә. Таштан салынган фермалар урынында да тирес өстендә җәйрәп үскән алабута түтәлләреннән башка берни калмаган. Әкияттәге җен-пәриләр каядыр күчереп куйган диярсең - бер генә такта йә таш кисәге дә күренми. Болар хакында алдан хәбәрдар булмаса, Шамил үзен башка авылга, алай гына да түгел, башка планетага эләктем яки төш күрәм дип юатыр иде... Зариф авызыннан Наилә турында яңгыраган котсыз сүзләр Шамилнең күңел тынычлыгын алды. Ялгыш аңлагандыр, бәлки, сүз бөтенләй башка Наилә хакында баргандыр... Шулай икәнлегенә инанырга теләү булдымы - ир машинасына утырды да урам очына таба борылды...
* * *
Ишекне ачуга, ирнең йөзенә ниндидер авырсу, тынчу һава килеп бәрелде. Башын бәрмәс өчен тупсадан иелебрәк атлаган шәйгә үк, ул өй эчендәге хәерчелекне күреп телсез калырга өлгерде - "Керергә ярыйдыр бит?" дигән соравы шактый көттереп яңгырады. Бүлмәнең яртысын биләп торган, акшары кубып беткән мичтән табагач белән ипи табасы алып маташкан хатын әйләнеп карамады. 
- Чукынып йөрмә әле үзеңә кирәктә тәтәй телләнеп, - диде дә кайнар табаны, бияләйле кулы белән тотып, өстәл өстендә яткан мендәргә каплады. Сулышны буа торган һаваны арыш ипие исе күмеп китте. 
- Күзгә кырып салырлык та юк. Шамил әллә аптыраудан, әллә шаккатудан берара телен тибрәтә алмый торды. Ул хәтта күңеленең ерак бер төпкелендә татлы әрнү булып ничәмә-ничә еллар дәвамында сакланган тавышны таныгач та сискәнергә кыймады. Өй эченең коточкыч ярлылыгы, котсызлыгы өнен алган иде. Бер-берсенә таба янтайган тәбәнәк тәрәзәләрдәге төсе уңган, сизрәгән пәрдәләр, башыңа тиярдәй булып куркыныч сыгылып торган түшәм такталары, идәндә палас ролен үтәгән ниндидер алама чүпрәкләр - болар барысы да Шамил күреп өйрәнгән дөньяның капма-каршысы иде. Почмактагы тимер башлы иске караватта калын юрганны муенына хәтле тартып япкан сап-сары йөзле берәүнең борын астыннан үзалдына әллә ыңгырашканы, әллә нидер мыгырдаганы ишетелә. Кайдадыр бәрәңге йә суган ише әйбер череп ята микән - өйдәге тынчу һава гына җитмәгән, яу булып вак чебен бөтерелә.
- Әннәче... Мин бит Рамай керде дип торам... 
- Мич алдындагы хатын табасын идәнгә куйган җиреннән борылып карады да ишек төбендәге затлы кыяфәтле ир-атны күреп читенсенеп китте. Нигә икәнен дә абайламастан, кашына ук төшереп бәйләгән яулыгын йолкып алды, юа-юа төсе уңган иске халатының артык кыскалыгыннан читенсенеп, итәкләрен тарткалады. Бу 
- Наилә иде. Гәүдәсенең элекке чандырлыгы югалып, тулы йомры төсмер алса да, баш түбәсенә төйнәп куйган чәчләре шомырт каралыгын җуеп, урыны-урыны белән ак буйлар күренсә дә, кайчандыр туп-туры булып сызылып торган кашлары йолкынып-юкарып калса да, ирен читендә вак-вак буразналар шәйләнсә дә, бу 
- Наилә иде. Күз кабаклары шешенкеләнеп, күгелҗемләнеп торса да, карашында самимилек һәм җылылыкның эзе сакланмаса да, күзләренең коңгырт-каралыгы да, сул як борын канатындагы кечкенә коңгырт миң дә, маңгаеның кыл уртасында беленер-беленмәс кенә күренгән җәрәхәт эзе дә, дулкынланганда кул бармакларын биетеп торуы да Наиләнеке иде. Тик Шамил моңа ышанмады, дөресрәге, ышанырга теләмәдеме, курыктымы - "гафу итегез" дип борылып чыгып китү ягын карады. Салыныбрак торган агач ишек еламсырап ачылды. Бөркү өйалдыннан гомер бакый буяу әсәре күрмәгән, каралып беткән баскычка аяк басуга, ир күкрәк тутырып һава суларга теләде, тик нидер бугазын кыса, тын алырга ирек бирми иде. Ул авыр адымнар белән җиргә төште. Атлаган уңайга ишегалдына карады: түбәсе чалшайган ярым җимерек келәт артында буяулары кубып, тимерләре кәкрәеп беткән, хан заманындагы иске таганны күргәч, дерт итеп китте. Юк, ул ялгыш кермәгән иде... 
- Шамил! 
- Яулыгын кулына тотып чыгып баскан хатын бик әкрен, әмма бәгырьне телгәләрлек тавыш белән шулай диде дә җавап өмет итмәстән, хәле беткән кешедәй, лап итеп пычрак баскычка утырды. Ир эндәшмәде. Аңа тизрәк бу ихатадан, алай гына да түгел, урамнан, авылдан чыгып югалырга кирәк иде. Шуны аңласа да, аяклары хуҗасына буйсынмады - ул кире борылып баскыч буена килеп басты. 
- Мин... Мин идем, Наилә... 
- Чыгып качарлык булгач... нигә кердең? 
- Хатын башын күтәрде дә, сорау биргәнен бөтенләй онытып, әрсез карашы белән ирне башыннан аягына кадәр күзәтеп чыкты. Шамил, өстендәге кыйммәтле костюмыннан, кершәндәй ак күлмәгеннән, елтыр ботинкаларыннан кыенсынган сыман, үсмерләрчә оялчан елмайды. 
- Хәл белергә. Күрешергә. 
- Бу очрашуны бөтенләй башкача күзаллаган Шамил, хыяллары урланган сабый шикелле, битараф төс белән шулай диде.
Наиләнең йөзендә исә мыскыллы елмаю пәйда булды. Ул, әле дә булса баскычтан тормаган килеш, күзләрен кыса төшеп: 
- Ә нигә күрешмисең? Җирәнәсеңме? - диде, ирне үчекләгән кебек. 
- Син нәрсә инде, Наилә... Ни хәлләр соң? Тормышлар ничек? Хатын тиз генә эндәшмәде. Бу күрешүнең өнме, төшме икәнен аңларга теләве булдымы, кисәк кенә күзләрен челт-мелт йомгалап алды, аннан, башын күтәреп, без кебек карашы белән Шамилгә укталды. 
- Җан бар - эчәм. Менә шулай яшәп ятыш... Яшәү дип әйтергә яраса. 
- Үзең сайлаган тормыштыр бит? 
- Шамил уйлаганын кычкырып әйткәнгә үкенмәде, туптуры хатынның йөзенә текәлде. Наилә тагын тел тибрәтергә ашыкмады. Әкрен генә урыныннан кузгалды, тулы беләкләрен баскыч култыксасына куеп сөялеп басты да, еракка, ниндидер билгесез ноктага күз ташлап, байтак шулай сүзсез торды. Аннан келәт артындагы җимерек таганга бармагы белән төртеп күрсәтте. 
- Син оныткансыңдыр да инде... Берчак әнә теге таганнан чәчрәп барып төшкәнемне диюем... 
- Мин ныгытып атындырмасам, егыласы түгел идең дә соң... 
- Шамил хатынның маңгай уртасында шул вакыйганың мәңгелек истәлеге булып калган җөйгә карап авыр сулады. 
- Вәт шул. Бәләкәйдән җебегән булганмындыр инде. Таганнан гына түгел, тормыш арбасыннан да төшеп калдым инде мин, Шамил. Беравык икесе дә тын тордылар. Авыр тынлыкны Шамилнең тамак кырып куюы бүлде. 
- Наилә, мин яңадан килермен әле, иркенләбрәк... Хәлимә апа белән дә күрешеп чыгармын. Хәзер китәргә кирәк, ашыгам. 
- Ир кесәсеннән тәмәке кабы чыгарды, тик кабызырга ашыкмады. Аны бер учыннан икенчесенә күчергәләгәч, кире тыгып куйды. Наилә, ялангач аякларына иске кәлүш элеп, көтелмәгән кунакны озатырга кузгалды. Капка төбендәге гаять затлы машинаны күреп, хатын гаҗәпләнүдән башын чайкады, якынрак килеп, көзгедәге кебек чагылган шәүләсенә текәлеп торды, аннан, уңайсызланып, бер - үзенә, бер Шамилгә күз ташлады. Хыялларында ничәмә-ничә еллар шушы күрешүне көтеп, күзаллап, татлы уйларга чумып яшәгән бу ике зат бүген капма-каршы яссылыкта басып тора иде. Шуны аңлауданмы, башка сәбәп булдымы - икесе дә тизрәк капка төбеннән - яшьлек елларының телсез шаһиты яныннан качарга, бер-берсенең күзеннән югалырга теләделәр. Машина артыннан калган өрфия төтен таралып беткәннән соң да, Наилә бер урында байтак басып торды. Әле булган очрашуның төш кенә түгеллеген шушы минутта гына аңлап алдымы - хатынның күзләре кинәт киерелеп ачылды, ул, кош кебек талпынып, юл уртасына ук чыгып басты. Аннан, нәүмизләнеп, әкрен генә кирегә атлады. Өйгә кергәч тә үз халәтеннән тиз генә арынмады, почмакта ыңгырашкан аваз ишетелгәч кенә айнып китте.
- Наилә, Наилә, дим... Әнисенең су соравыдыр инде, бертуктамый авызы кибеп интегә. Наилә өстәлдә торган банкадан тоткасы төшкән чынаякка кайнаган су агызды, карават янына килеп, авыру өстендәге юрганны ачкач, бер кулы белән Хәлимәнең башын күтәрде. 
- Кем ие ул? - диде ана кеше, ике-өч йотып, башын читкә алгач. Наилә эндәшмәде. Бераздан гына әнисенең аяк очына килеп утырды да аның сары сарган йөзенә текәлеп карап торды. 
- Мәйсәрәттәйнең оныгын хәтерлисеңме? Казаннан кайтарып куялар иде дә, җәй буе авылда ята торган ие. 
- Хатын, ниндидер татлы төшен күзалдына китергәндәй, хыялый елмаю белән үзалдына елмайды. 
- Ә-ә. 
- Авыру карчык күзләрен йомган килеш кенә көчкә аңлаешлы итеп эндәште. 
- Синең белән... чөгендергә йөргәнеме? 
- Шул. Шул. 
- Аягыма утырмадыңмы? Көзән җыера. 
- Карчык гәүдәсен селкеткәләде. Наилә, кузгалып, әнисе өстендәге юрганны ачып ташлады. Килеп бәрелгән әшәке истән борынын җыерып, сөяккә калган, ялтырап торган аякларны үзенчә сыпыргандай итте. 
- Кемгә... кайткан? 
- Хәлимәнең Шамил турындагы сүзне дәвам итүе иде. Наилә җилкәсен генә җыерды. Кара инде, аның ни өчен, кемгә, күпмегә кайтканы турында да сорашмады. Ярар, икенче юлы иркенләп сөйләшерләр әле - килермен, яңадан килермен, диде бит Шамил. Хәер, ул теге юлы да, моннан егерме биш ел элек тә шулай дип киткән иде. Сабыйлыгы да чыгып бетмәгән - кая бетсен, аларның мәктәпне дә тәмамламаган чаклары иде бит 
- Наилә ышанды, ышану гына түгел, ымсынды, өметләнде шул сүзләргә. Һәм... көтте... Бүген булмаса иртәгә, каратут йөзендә нур балкытып, Шамил кайтып төшәр дә аны үзе белән алып китәр, алар өчен уртак таң атар, бәхет кояшы елмаер дип көтте. Шушы өмет белән яшәп, унсигезе, егермесе... утызы тулганын да сизми калдымы? Әллә сизмәмешкә салышып, үз-үзен алдадымы? Стенага эленгән көзгегә текәлеп торганда, чигә буенда ялтыраган бер бөртек ак чәчен күргән көнне ул көзгене генә түгел, өметен һәм хыялын челпәрәмә китереп ташлады. Шул мизгелдә көзге урынында какшайган кадак, сазап килгән кыз күңелендә коточкыч бушлык һәм битарафлык пәйда булды. Бу - куркыныч, шомлы, өметсезлек тулы бушлык иде...
Наилә үзенә урын таба алмый тинтерәде. Җанында кисәк кенә буран купты, өермә тузгыды. Моңа кадәр бар борчу-мәшәкатьләрне шешә белән хәл итәргә күнеккән хатын йөрәк януын басардай чара тапмады. Кемнедер зарыгып көткән кебек, әледән-әле тәрәзәгә күз ташлады. Ел буе су күрми тилмергән пыялаларның пычраклыгын әле генә искәргәндәй сискәнеп китте. Гаҗәпкә калган кыяфәттә ишек кашагасына, соңгы тапкыр кайчан агартылганы онытылган килбәтсез мичкә, әнисе өстендәге алама юрганга карап алды. Күз күреп гадәтләнгән дөньясы аңа бу минутта бөтен шыксызлыгы белән ачылды. Ямьсез иде, караңгы, нурсыз, мәгънәсез иде бу дөнья. Бөтенләй көтмәгәндә-уйламаганда Шамилнең пәйда булуы әлеге караңгылыкны тагын да көчәйтеп җибәргәндәй тоелды. Моңарчы бар тормышы җан асраудан, көнне төнгә, төнне көнгә ялгап кына яшәүдән гыйбарәт булган хатын, башка дөньяга килеп эләккән шикелле, гаҗәпләнгән кыяфәт белән тагын тирә-ягына күз ташлады. Бәгырен нидер телеп-чеметеп узды. Атылып ишегалдына чыкты, баскыч буенда яткан чиләкләрне эләктереп, урамдагы колонкага йөгерде. Каядыр соңга калудан курыккандай, ашыга-кабалана су агызды, аннан, тулы чиләкләрен чайпалдыра-чайпалдыра, өенә таба атлады. Җылытырга дигән суны чуен казанга өстәде, казан астында инде сүрелеп килгән күмер өстенә идәндә яткан кайрыларны ыргытты, вак утын алып керергә дип, янә ишегалдына чыгып чапты. Су кайнарланган арада, тәрәзәдәге алама пәрдәләрне сыдырып төшерде, алардан күтәрелгән тузан каш-керфекләренә сыланды. 
- Өйне сөртештермәкче идем. 
- Ишек катынарак күчерергә теләп, Наилә әнисе яткан караватны ипләп кенә үзенә таба тартты. 
- Уф, таралып төшмәсә... 
- Мине күмгәч юар идең әле... Хет идәнеңне юешлә башта, шудыртырга җиңелрәк булыр. 
- Хәлимә күзләрен ачмый гына өзек-өзек шулай диде, үзе хәлсез бармаклары белән карават читенә ябышты. 
- Интекмәсәң дә яраган. Наилә эндәшмәде. Тырыша-тырмаша караватны күчергәч, чиләккә таманлап су әзерләде, мич арасыннан кер порошогы алып салды, иске простыняны ерткалап, чүпрәкләр ясады да эшкә кереште. Тәрәзә пыялаларын юып, бүрәнәләрдәге тузанны сөртештергәч, өй эченә әзме-күпме кот кунды. Арурак челтәр-пәрдә ише әйбер элгәндә, күрер күзгә тагын да күркәмләнеп китәр иде дә... Каян аласың ди аларны. Наилә, берни тапмаячагын белсә дә, почмакта торган иске сандык янына килеп чүгәләде. Калайлары тутыгып, төссезләнеп калган капкачны күтәргәч, нафталин исе килеп торган чүпрәк-чапракны кыймылдатып карады. Юньлерәк дигәннәре күптән аякланып бетте шул. Әнисенең чигүле сөлгеләре дә, Наиләгә бирнәлеккә дип җыйган челтәрләре, мендәр-юрган тышлары да аракыга алмаштырылып бетте. Алар гынамы... Иске булса да, келтерәп эшли торган тегү машинасы бар иде, ул да китте. Әтисеннән истәлек булып калган күкеле зур сәгать тә... "Бар чагында бүредәй, юк чагында шүредәй" ди иде әнисе - аңа пенсия китергән көнне Наилә янына эте-бете җыелып, ду китереп бәйрәм итәләр дә, аннан баш төзәтә-төзәтә, киләсе айны көтеп, көннәр, атналар үтеп китә.
= = =
Мин әкрен генә үлеп барам. Шулай да җаным-рухым белән бирешмәскә тырышам әле. Нәрсә көткәнемне, кемне көткәнемне бик яхшы беләм - мин соңгы тапкыр булса да беркөн күргән карендәшем белән очрашып калырга тиеш! Ул минем җан авазымны ишетергә тиеш! Адәм баласының йөрәге урынында мүкләнгән таш ятмый лабаса, иртәме-соңмы, ул мине танырга, сискәнергә, уйланырга тиеш! Кибеп-корып барган кәүсәм буйлап котылгысыз рәвештә үлем якынлаша. Котылгысыз дим, әйе, хак уйлыйм, чөнки мине тамырларымнан аердылар, инде күпме генә талпынсам да, элеккечә зифа каен булып, кошлар сайравына күмелеп яки әрвахлар рухына дога кылып, зекер әйтеп утыра алмаячакмын. Иң аянычлысы - үземнең үк кардәшем миңа балта белән кизәнде. Туңудан калтырап утырган мәлендә учак утына ыргытса, бу кадәр үк үкенечле тоелмас иде. Бер карыш җир өчен бит, бер карыш җир өчен... Хәер, адәм балаларының акча һәм мал артыннан абына-сөртенә йөгергән мәлләрендә минем кебек карт каенны кызганып тормаулары ниндидер гайре табигый хәл түгел. Каенны гынамы, бер-берсен таптап үтәләр, сыталар, изәләр, үтерәләр. Шунысы аяныч: мине юк итәргә әмер биргән яшь ир үзе үк минем тамырларыма бәйләнгән. Чү, тирә-якта инде әллә ничәнче көн гүләгән машина тавышларын күмеп, аның тавышы ишетелә түгелме? Шул, үзе бит, ул үзе! Менә ул беркөнге ялтыр машинасының ишеген ачып, кулындагы кәгазьләрне кабинага ыргытты да, ике кулы белән биленә таянып, минем тарафка борылды. Карашы исә тагын киңлекләрне иңли иде. Якынрак кил, ир-егет, балачактагы кебек, яланаяк калып, тузанлы сукмактан бер генә йөгереп үт әле... Ул мине ишетте. Салмак кына атлап, яныма ук якынлашты, элекке зират коймасы урынында аркылы яткан яралы кәүсәмә килеп утырды, көрәк йөзедәй киң учы белән юка тузымны сыйпап алгач, тын калды. Беркөнге гаярьлеге, усаллыгы юкка чыккан кебек, йөзен ниндидер уйчанлык биләп алган. Бу халәттә озак утырмады, кисәк кенә кыймылдап, зират эченә кереп китте. Мин аның иелә-иелә кабер ташындагы язуларны укыганын, кайберләре алдында, нәрсәдер исенә төшерергә теләгәндәй, шактый озаклап басып торганын күрдем. Байтак кына шулай әрле-бирле йөренгәннән соң, ул тагын минем кәүсәмә килеп утырды. Бер-беребезнең җан авазын ишетер өчен кайсыбыз ни генә кыла ала?!
Хәтерлисеңме, әнә теге, юк, син башыңны борган якта түгел, уңгарак кара, уңгарак... Әйе, шул наратлыкта Мәйсәрә әбиең белән печән чапканыңны онытмадыңмы? "Пасадкыга барабыз" дип, икәүләп чыгып китәр идегез, әбиеңнең иңбашында берсе зуррак, икенчесе кечкенәрәк ике чалгы булыр иде. Синең кулыңда - бер литрлы банкага ясалган сөтсез чәй, телем-телем киселгән мич ипие, дүрт йомырка, шырпы кабындагы тоз, сапсыз чынаяк салынган чүпрәк сумка. Рәт-рәт тезелеп киткән яшь наратлар арасында чалгы белән селтәнү сезгә түгел, имәндәй нык ир-егетләргә дә кыен булгандыр әле. Шулай да сер бирмәдегез бит, әй, бәрәннәргә кышлык печәнне чүмәлә итеп әзерләп куя идегез! Черки, кигәвен, марҗа көянтәсе - әбиең энә карагын шулай ди торган иде, хәтерлисеңме? - бимазаласа да, син дә үзеңчә селтәнеп, керт-керт чапкан булдың, ирегет икәнеңне раслыйсың килде. Әтиең тегенди-мондый эшләрдә кайтып булышуны белмәде шул, почта аша акча җибәргәләп торгач, җитә дип уйлавы булдымы? Син исә бишектән төшүгә үк үзгәрәк булдың... Җирне яраттың шул син. Яланаяк чабуыңа да, әбиеңнән бер тотам калмыйча, әле печәнгә, әле җиләккә, әле бөрлегәнгә, чөгендер эшкәртергә йөрүеңә дә шул сәбәп булгандыр, мөгаен. Каян беләсең, дисеңме? Каеннарның үз сере... Минем тамырларым бик еракка, сезнең нәселнең чишмә башына тоташа бит... Шуны гына искәртәсем килгән иде: хәзер инде чалгы күтәреп печән әзерләп йөрүче юк авылда. Капка төбенә китереп сатканны - әзерне көтеп утыралар. Менә хәзер шаулап үлән өлгергән, мәмрәп җиләк пешкән чак. 
- Болын-кырда берәр кеше заты күзеңә чалынамы? Кул көченнән генә түгел, табигатьтән, Җир-анадан ераклашты кеше; элекке тупас, кытыршы куллар нәфисләнде, аның каравы күңелләре тупасланды... Ә теге яктагы, күперне чыккач уң яктагы буа исеңдә микән? Син, Рифат, Наилә өчәүләп су коенырга төшә идегез, хәтерлисеңме? Судан беренче чыкканыгыз бүтәннәрнең киеменнән шатырдатып "каз боты" ясап куяр иде дә, кырык әйткәләшеп, кырык дуслашып, мәш килер идегез. Буа юк шул инде, басу-кырларны коендырган, тирәсендә сез чабышып уйнаган су сиптерү җайланмалары да күптән юкка чыкты. Күрәсеңдер, инеш суы да кибеп бара - беркемнең дә исе китми, берәү дә чаң сукмый, уянырга, башкаларны да уятырга уйламый. Исләре китсә, су буйларын өем-өем чүп базына әверелдермәс иде, бакча артында тигәнәккә батып утырган яр буйларын чистартыр, үзе яшәгән дөньяны матурлау өчен тырышыр, кемдер килеп авызына каптырганны көтеп утырмас иде... Авылны, аның урамнарын, кешеләрен оныткансыңдыр шул. Бик күбесен танымыйсыңдыр. Хәер, каяннар танымак кирәк? Син тузан туздырып көтү каршыларга чапканда, капка төбендә җыйналып, ипле генә чөкердәшеп утырырга яраткан әбекәйләр күптән бакыйлыкка күчеп бетте бит инде. Көтү каршылыйм, кич утырам дип җыелучылар юк шул хәзер авылда, һәркем үз кабыгына кереп бикләнгән. Мал асраучылар да айлап түгел, көнләп кими бара, хәерле булсын. Авылның яме дә тимер капкалар артына кереп качты.
Ямь генә түгел, кешеләрнең йөзеннән дә, күңеленнән дә җылылык качып бара - анысы тагын да куркынычрак. Хөсетлек, бер-береңнән уздырып байлык җыю басты халыкны. Кулыннан эш килгәне сукранып ятмый анысы, дәүләтне дә сүгеп утырмый - җир җимертеп яшәп ята. Карашыңны урта урамга юнәлт әле. Яшел түбәле мәчетне әйтәм - син бәләкәй чакта да, җәйләрен кайтып йөргәндә дә юк иде бит ул. Күрше-күлән ураза айларында авыз ачарга, җомга көннәрендә намаз укырга дип Мәйсәрә әбиең янына җыела иде. Син, балачагалыгың беләндер инде, алар тирәсеннән тизрәк чыгып ычкынырга гына тора идең. Чөнки беләсең: карчыклар башта чиратлашып, борын астыннан гына көйләп, читләре саргаеп, теткәләнеп беткән иске китапларны син аңламаган телдә әй укыйлар, әй укыйлар, аннан, бер-берсен бүлә-бүлә, үзләренең яшь вакытларын, кар суларында батабата симәнә ташуларын искә төшерергә тотыналар. Ничә җыелышсалар, һаман шул бер сүз, бер үк симәнә. Сүзнең үзәкләренә үткән фаҗигале еллар турында икәнлеген сиңа кайлардан белмәк кирәк? Борыныңны җыера идең дә урамга торып чаба идең. Кулыңда - түгәрәк ипидән кисеп алынган зур телем, өстенә писүк сибәргә дә онытмыйсың... Әйе, мәчет юк иде, тик кешеләрнең күңелендә иман орлыгы бар иде, нинди генә дәһшәтле, ачлы-туклы, утлы елларда да юкка чыкмаган оеткы бар иде. Хәзер менә кыйгач аен балкытып, азан тавышы яңгыратып утырган мәчеткә карап сөенәсе дә бит... Мәчетнең эче дә кешеләрнең күңеле кебек үк буш: анда-санда сугылып узучы бер-ике кешене исәпләмәсәң, йөрүче юк, нихәл итәсең. Имансызлар күбәйгәнгә күрә авылыбыздан кот качты да инде. Сәбәбен әллә кая китеп эзлисе юк... Нәрсә, бирегә кайтып эш башлавыңны бизнес дип кенә бәяләп утырасыңмы? Кемне алдарга тырышуың? Үзеңнеме? Чынбарлыкны танырга куркасыңмы? Сине бит җирсү, туган туфрак һәм... тамырларың тартып кайтарды. Син, башкалада гына түгел, Рәсәйнең әллә кай төбәкләрендә эш җәелдергән, Җир шарын аркылы-торкылы гизгән, төрле банклардагы долларларың күкрәк киереп яшәргә мөмкинлек биргән эшмәкәр, шушы авыл башында төзеләчәк комплекс һәм фәлән мең гектар җирдән алыначак керемгә мохтаҗ димәкче буласыңмы әллә? Аяк тибеп яшәп яткан җиреңнән күкрәк түренә кинәт кенә кереп оялаган тынгысызлык дәшеп кайтарды сине. Бер мизгелдә синең тулы тормышыңны ниндидер билгесез бушлык биләп алды. Ул бушлыкны байлыгың да, яраткан хатының да, күз карасы кебек кадерле кызың да тутыра алмады. Төннәрең тынгысызга әйләнде, дөресрәге, җан тынычлыгы качты синнән. Бу хәлнең кайчан булганлыгын исеңә төшеримме? Интернетта язышып утырганда Рифаттан авыл фотоларын җибәрүне үтенгән идең. Балачак дустың иренмәде, тау башына менеп тә, кибеп барган инеш буйларына килеп тә, урам әйләнеп тә чалт та чолт сурәткә төшерде. Тик син авылны, үзең тәпи баскан, әбиеңнең каз бәбкәләрен саклаган капка төпләрен танымадың. Теше төшкән карчык авызыдай урамны - тегендә, монда тырпаеп торган ташландык йортларны күреп, йөрәгең жу итте. Кычыткан, тигәнәк, тал баскан яр буйлары да ят иде синең өчен. Ә Таллыкүл - син кайчандыр тәүге тапкыр кызлар ирене татыган илаһи урын - чүплек тавына әйләнгән. Бу - коточкыч иде.
Җан тынычлыгыңны шушылар урладымы? Әллә төшләреңдә әбиеңнең бераз үпкәле йөзе пәйда булып, ул чакырдымы сине? Ничек кенә булмасын, көннәрдән беркөнне сискәнеп, шомланып уяндың да катгый карарга килдең...
* * *
Шамил машинасын кое янында калдырды да урамның теге очына юл тотты. Белә иде, үзен бөтенләй башка капка төбе, бөтенләй башка йорт каршы аласын алдан ук белә иде. Шулай да күңел күзе сирень чәчәгенә күмелеп утырган тыйнак агач йортны, яшел койма аша үрелеп караган миләш куагын, шуның ышыгына сыенган артлы эскәмияне күрергә өметләнде. Буявы кубып беткән эскәмиядә, ияк астыннан бәйләгән ак яулыгын балкытып, яулык чите белән авызын каплый биреп, үзалдына җыру көйләп, әбисе утырадыр кебек. Менә ул җил-җил атлап килгән Шамилне күреп алыр да, авырткан билен кул аркасы белән уа-уа, урыныннан кузгалыр, һәр җыерчыгыннан нур сирпелгән йөзен нурландырып, шаярып кына бармак янар, "аркаңны бөкрәйтмә, туры атла. Кызлар яратмас алайса" дип өстәп куяр... Болай булмаячагын да белә Шамил. Шуны аңлаудан, хыялланырга да хакы юклыгына төшенүдән кинәт кенә тагын да авыррак булып китте. Күзалдында салават күпередәй балкып киткән үткәннәр хатирәсе кул белән сыпырып алган кебек юкка чыкты. Алар урынына каршыда клуб хәтле иркен таш йорт, тимер челтәр бизәкләр белән чуарланган таш койма - салкын матурлыгы, мәһабәтлеге белән үзенә тартып һәм шул ук вакытта этәреп торган бөтенләй ят дөнья пәйда булды. Монда Мәйсәрә карчыкның ишегалдын бизәгән бәбкә үләнен да, сары тунлы каз бибиләрен дә, койма башына эленгән, талдан үрелгән каз оясын да күрү мөмкин түгел иде. Ир уртасы Шамил, кисәк кенә бугазын китереп кыскан төердән кыенсынып, күлмәк изүенең төймәсен ычкындырып куйды. Аның бүгенгесе белән үткәне арасында төп-төгәл егерме биш ел ята... Юк, еллар түгел, төзәтә алмаслык, пычак белән кыра-кыра юсаң да агартып булмаслык ниндидер тап, хата, олы бер ялгыш бугай ла ул. Гаҗәп, моны аңлар өчен шушы авыл туфрагына кабат аяк басу гына кирәк булды микәнни соң? Нишләп соң әле Шамилнең әтисе - тормышның бөтен сабагына өйрәткән, әллә нинди катлаулы чытырманлыклардан чыгу юлын табарга булышкан якын кешесе - гади генә бер хакыйкатьне улына аңлатмаган? Ә бәлкем, үзе дә аңламагандыр...
Шамил, башын югары күтәреп, һавадагы каурый болытларга текәлде. Гаҗәп, Казанда болытларга карап тору түгел, күз кабагын күтәрергә дә вакыты юк бит аның. Эш кәгазьләре, юл, кешеләр, бетмәс-төкәнмәс саннар, планнар, планнар, планнар. Кечкенә генә төзелеш оешмасы оештырудан башланган бизнесы менә бүгенгедәй чәчәк атсын өчен баш калкытмый йөгерергә кирәк иде шул. Бүрене аяклары туйдыра, диләр. Хәзерге заманда авызыңны ачып, күкнең зәңгәрлегенә мөкиббән китеп торсаң, кулыңдагы сыныгыңны йолкып китүләрен көт тә тор. Елгырлар, таш астыннан чыккан шомалар, үткеннәр заманы бу. Теге чакта, дөньяларның асты өскә әйләнгән чорда, Шамил әтисенең ни сәбәпле тәгәрмәч эчендәге тиен урынына бөтерелгәнен аңлап бетермәгән иде. Мәскәү юлыннан кайтып кермәве, эш урынында куна-төнә ятулары да, әнисенең чәпчемәве дә сәер иде. Бераздан аңлашылды: җилнең кайсы яктан искәнен яшен тизлеге белән төшенгән танышлары әтисенә дә акыллы киңәш бирергә өлгергән икән. Сабир ничәмә-ничә аяк киеме туздырса туздырды, мәгәр үзе җитәкләгән төзелеш оешмасын баш-аягы, өч катлы яңа бинасы, бөтен техникасы белән бергә приватизацияләп, үз исеменә күчереп куярга җитеште. Шамил армиядән кайтуга, әтисе Казанның яңа баена әверелгән, тормышын төбетамыры белән үзгәрткән иде. Бер урында озаклап таптанып торсаң, ул урынның үзең өчен сазлыкка әйләнүе мөмкин, дигән бит берәү. Барына канәгать булып, әппәр итеп кенә утырмады Сабир: тегендә чапты, монда йөгерде, тиеннәрне - сумнарга, сумнарны долларларга әйләндерү өчен кылны кырыкка ярырдай булып йөрде. Институтка документлар тапшырган Шамилне дә үгетләп маташты: "Укыйм дип чиләнеп, вакыт әрәм итмә, улым. Җаның теләгән дипломны мин сиңа ун көндә кулыңа тоттырам", - дип каткат әйтеп карады. Һи-и, ул чагында әтисе Шамилнең башында нинди уйлар бөтерелгәнен чамаласамы?! Бот чабып көләр иде. Укып бетергәч, авылга кайтып, әбисе нигезендә челтәр коймалы өй җиткерергә, ситсы күлмәкле Наилә белән бәбкә үләнле ишегалдында яланаяк йөрергә хыялланган Шамилнең уйларыннан шүрәле кытыклагандай шаркылдыйшаркылдый көләр иде ул... "Кинәтбайлар" урамында - шәһәр читендә әкияттәгедәй калыккан затлы йортлар урамына үткер теллеләр әнә шундый исем кушарга да өлгерде - купшылыгы белән күзне камаштырган ике катлы коттедж, Сабантуй мәйданыннан ким булмаган ишегалды, елкылдап торган машина... Шуларны калдыр да җәһәннәм читендәге авылга, юлсыз, сусыз, эшсез, акчасыз җан асрап маташкан "дыра"га кайт, имеш. Үзе туып үскән, кендек каны тамган авыл, ни хикмәттер, әтисе өчен әнә шулай "дыра"га гына әйләнде дә калды шул. Мәйсәрә карчыкны җирләп, йорт-җирен сатып килгәннән соң, Сабир Каенлыга юлны бөтенләй онытты.
Шамил дерт итеп китте. Әтисе турындагы уй йомгагының очы үзенә килеп сарылгач, тәненнән кайнар бер дулкын йөгереп узды. Юлны онытты, имеш. Ә үзең? Төшләреңә кереп тилмерткән күл буйларын да, чөгендер басуларын да, себерке бәйләгән каенлыкны да, нәзек билле Наиләне дә хәтереңнән сызып ташлаганга кемне гаепләрсең?.. Ирнең уйларын бүлеп, костюм кесәсендәге телефон аваз салды. Алуга, экранда Ленизаның сораулы карашы пәйда булды. Шамил көлемсерәп куйды: хатынының тавышы ишетелгәнче үк аның шушы фотосы, чыннан да, сорау ала башлый кебек шул. 
- Кадерлем, син кайда әле? Рульдә түгелме? Атна азагында кайтасыңмы, юкмы? Мин якшәмбе Кытайга очам, аңынчы өйдә буласыңмы? 
- Лениза гадәтенчә бар соравын бер сулышта тезеп салды да, Шамил ни дә булса әйтеп өлгергәнче: 
- Бездә бар да яхшы, Алия янында әни кала, борчылырга кирәкми. Мин дүрт-биш көннән ары тормам. Шылтыратырмын, - дип өстәп куйды. 
- О кей! Карап йөр! Урлап калмасыннар! 
- Шамил шаяру катыш шулай дигән арада хатыны "целую-целую" дип, трубканы куярга да җитеште. Ленизаның шул инде: ике авыз сүз алышырга җае юк. Узган ел Шамил аңа туристлык агентлыгы ачып бирде. Әлеге эшкә җиң сызганып тотынган хатынына тәүлекнең егерме дүрт сәгате дә җитми хәзер. Шамил телефонын түш кесәсенә шудыргач, бизәкле капканы этәреп, кайчандыр әбисенеке, юк-юк, әбисенеке генә түгел, аныкы 
- Шамилнеке! - булган ишегалдына аяк басты. Баягы каһәр суккан төер тагын тамак төбенә килеп бөялде. Таш җәелгән ишегалдында күз явын алырлык пөхтәлек, сыңар чүп бөртеген тапмассың. Мал-туар абзары, мунча ише корылмалар тагын бер койма белән бүлеп куелган. Элек бакча булган урында агачтан эшләнгән матур беседка балкып утыра. Ир, үз гомерендә беренче тапкыр беседка күргәндәй, карашы белән шунда кадакланып катты. Бу урында, бу урында... Мәйсәрә әбисенең сәрви куаклары сыгылып утыра иде. Шамил үткәндә-сүткәндә алардан борчак кузагына охшаган алкаларны өзеп, сыбызгы ясап мәшәләнә: алканың бер башын чеметем генә тешләп, кузакны ярып җибәрә, эчендәге вак-вак борчакларны сыдырып төшерә дә, җайлап кына авызына кабып, сандугач урынына чут-чут килә. Сәрвиләрдән арырак кура җиләге, ике төп карлыганы, урам як тәрәзәгә таба ак чәчәк ата торган сирень куагы бар иде әбисенең. Июнь башында Казаннан кайтып төшүгә, көтелгән кунакларны иң әүвәл әнә шул ак чәчкәләр каршылый торган иде... Хәзер боларның барысыннан әрнүле хатирәләр генә торып калган икән. Авылга кайтканнан бирле Шамил үз эчендә ике "мин" яши башлавын аңлаган иде. Әлегә аларның икесе дә үз көенә, үз сукмагы белән, бер-берсенә комачауламый гына яшәп ята:
берсе - үз бизнесын тагын да баету, үстерү максатыннан шушы яктагы мул туфраклы җирләрне сатып алырга, эшен җәелдерергә ниятләгән, хисләргә караганда салкын акыл мөһимрәк дип санаучы булдыклы эшмәкәр, икенчесе, икенчесе... Бу туфракның кайчандыр сатып алмаган көе дә Аныкы булуын аңлаган; шушы яшенә кадәр таш калада яшәсә дә, үзе дә сизмәстән ярты җаны белән авылга бәйләнеп калган; кайчандыр шушы туфракта яланаяк йөргән гап-гади адәм баласы иде. Тик ир бар вөҗүде белән сизә: бирегә аяк басуга ук, аның үз-үзен тотышы да, уйлары да, хәтта хәрәкәтләре дә кискен үзгәрде. Ерып чыккысыз тоелган мәшәкатьләре дә, башын авырттырасы урынга, киресенчә, ниндидер җан тынычлыгы иңдергән кебек. Өстендәге затлы кәчтүмнәрен дә, Италиягә баргач ат бәясенә сатып алган күн ботинкасын да салып ташлап, нәкъ бала чактагыча, кыска шортиктан гына калып, урам буйлап яланаяк атлыйсы килеп китте. Биредә инде аны хәтерләүче дә калмагандыр. Алай дисәң... Наилә бер керфек кагуга "Шамил!" дип эндәште бит. Хәер, ул бит Наилә, Наилә... 
- Бәй, улым, баядан бирле өйгә кереп җитә алмыйсың түгелме? Кем дип әйтсәм дә... 
- Аягының берсен көчкә сөйри-сөйри генә биек баскычтан төшеп килгән таза гәүдәле карчык, күзләрен кыса төшеп, Шамилгә текәлде: 
- Рифат янына дисәң, төн җитми кайтып керәсе юк аның, балакаем. Карчыкның йөзенә карап кем икәнен хәтерли алмаса да, Рифат диюеннән аның әнисе Рәҗибә булуын чамалады Шамил. Йөзен балкытып, баскыч төбенә килде. 
- Рәҗибә апа бит, әйеме? - диде ул, ике куллап күрешергә үрелгәч. 
- Мин инде, балакаем, аксаклап-туксаклап мин йөрим. Үзең генә... күз күргән кешегә охшамаган. 
- Шамил мин, Рәҗибә апа, исеңдәме? Менә, әбекәйнең нигезен булса да күрим дип кергән идем. 
- И-и, балакаем... Нигә баштук шулай димичә торасың? Сабир малаемыни? Гөрнәдирдай ир асылы булгансың, каяннар танымак кирәк. Әйдә, әйдә, өйгә үт әле, чәйләр куеп җибәрәм, улыкаем. 
- Карчык, күгәрчен күк гөрли-гөрли, Шамилне өйгә әйдәкләде, үзе, аның аркасыннан кага-кага, аягын сөйрәп арттан атлады. 
- Аяклар бетте, Шамилкәем, дөньялар рәтләнгәч кенә кәкрәеп калдык менә шулай. 
- Бик бирешмәгәнсең әле, Рәҗибә апа, кызлар кебек күренәсең, - дип шаяртты Шамил, биек тупсалы ишекне атлап кергәч. Элек Рифатлар авылның аскы урамында тора иде. Су керергә, тау шуарга, борчак урларга Шамил, Рифат, Наилә гел бергә йөрделәр, беренче сыйныфка да бергә барасылар иде. Әти-әнисе Шамилне Казанга алып киткәч, күрешүләр җәйгә генә калды. Наилә белән Шамил, икесе дә бер урамда булгангамы, ул җәйләрдә дә агылый белән тагылый кебек йөри бирделәр, Рифат исә күбрәк әтисе янында, комбайн тирәсендә кайнашты. Шамилнең хәтерендә ул кыскарак буйлы, кашларына төшеп торган җирән чәчле, борын тирәсенә ваквак сипкелләр чәчелгән, күп сөйләшми торган бер малай булып саклана. Күп еллар үткәч, балачак дусларны заманның Интернет дигән могҗизасы кабат "дуслаштырды". Шунда "очрашкан" мәлләрендә томан аша гына төсмерләнгән сабый чак хатирәләрен искә алдылар, бер-берсенең хәл-әхвәлләрен белештеләр. Туган авылы, аның бүгенге көнкүреше хакында да Шамил иң тәүдә Рифат язганнар аша укып белде...
Мәйсәрә карчык вафатыннан соң Сабир туган нигезен шуларга саткан иде. Күр әле, хан сараедай нинди йорт җиткергәннәр! Иркен заллары биек-биек гөлләргә күмелеп, яп-якты булып тора. Сап-сары бүрәнә стенага ат арбасы кадәр телевизор беркетеп куйганнар, почмактагы диван-кәнәфиләр дә затлыдан күренә. 
- Рифаткаем күрше колхозда агроном бит, улым. Аларда ни, җитеш дөнья, безнеке кебек бетеп барган авыл түгел. Эше дә бар, ашы да бар. Әле ярый төбе-тамыры белән кузгалып чыкмадылар, шунысына шөкер итәрсең. Килен дә, үзе дә кайталы-китәле йөреп эшлиләр, төпчекләре дә шундагы мәктәптә. Безнекен ни, гөрләп торган мәктәпне печә-печә, башлангычка калдырып туктадылар, менәтерәк. Ярар, хәерлегә булсын... Үзең соң, улыкаем, йомыш-фәлән беләнме, үтеп барышлыймы? Атаңның да, үзеңнең дә бер дә күзгә-башка күренгәне юк бит, шуңа әйтүем. Әйдә, чит кеше кебек кыенсынып торма, кухняга чыгып утыр әле. Рәҗибә аны аш бүлмәсенә алып чыкты. Анда да яп-якты пәрдәләр, әфлисун төсендәге матур гарнитур, шундый ук төстәге өстәл-урындыклар күз явын алырлык иде. Шамил кулындагы папкасыннан каплы кәнфит чыгарып, Рәҗибәгә сузды. 
- Монысы бәләкәй генә күчтәнәч, олы итеп алырсың, Рәҗибә апа, - диде ул һәм үз сүзләренә үзе шаккатты. Болай дип еш кына әбисе әйтә иде түгелме соң? "Мәле, улым, бәләкәй генә күчтәнәч, олы итеп ал, яме", - дип шаярта иде учына кызарып пешкән төш салып. 
- И бәбекәем, синнән кем күчтәнәч өмет итә инде... Рәхмәтләр яусын, бише белән әйләнеп кайтсын. Кая, ачып та куй инде, үз күчтәнәчеңнән авыз итсәң, гомерең озын булыр, Алла боерса. 
- Карчык өстәлгә ап-ак чынаяклар, тәм-томнар тезгәч, түшәмгә тиеп торган суыткычны ачып, банкадагы сөтне үрелеп алды. Чынаякларга сөт салгач, кайнап утырган чәйнекне сөлге белән тотып, икесенә дә чәй ясады. 
- Булганыннан җитеш, тартынып утыра күрмә... И гомерләр диген... Мәйсәрәттәйнең киткәненә дә бишбылтыр бит инде. Аны җирләгәч, нигез юк дигәнсездер, бер дә кайтмадыгыз шул. Шамил тиз генә эндәшмәде. Каршысында утырган Рәҗибәнең, нәкъ әбисе кебек, бераз көйләбрәк сөйләшүеннән, нәкъ авылча, рәхәт, гади, туры сүзләреннән, колакны иркәләгән ниндидер күзгә күренмәс моңнан изрәп китүе булдымы, үзалдына уйга бирелүе идеме...
Бераздан гына: 
- Әбекәйнең каберен күрсәтерсең әле, Рәҗибә апа, - диде, йокысыннан кинәт уянып киткәндәй. Карчыкның кәнфит кәгазе әрчеп маташкан кулы токка эләккән сыман дерелдәп куйды. 
- Ай Алла, бәбекәем... Атаң таш куйдырмаган булса, урынын чамалый алырбыз микән?.. Зиратны кое яклап зурайттылар бит, кеше кырыла гына, шәһәрдән дә кайтарып кына торалар... Ярар, җан биргәнгә җүн җирер әле Ходай, тапмый калмабыз. Кайткан-кайткан, тиз генә китмисеңдер бит? Җомга көнне иркенләп барыр иек. 
- Җомга икән җомга. 
- Шамил килешкәнлеген белдереп ияк какты. 
- Берәрсенә атап кайттыңмы, йомыш-фәлән беләнме? 
- Рәҗибә, кәрәзле балны Шамил алдынарак этә-этә, баядан бирле телен кычыттырган сорауны бирергә ашыкты. 
- Эшләр дә бар инде... 
- Шамил елмаеп кына шулай диде, артыгын ачылып китмәде. 
- Авылны сагындым, әбекәйне... 
- Сагынмый ни... Кендек каның тамган җир булсын да... Рәхәтләнеп, туйганчы торырсың, Алла боерса. Өебез иркен, кайчанга хәтле дисәң дә... 
- Рәҗибә апа, рәхмәт, анысы өчен кайгырма. Мин районда, кунакханәдә урнаштым, әйберләрем дә шунда... 
- Шамил сүзен төгәлли алмады, Рәҗибә, чынаягын тәлинкәсенә шап итеп куеп, ирне бүлдерде. 
- Әйтмә дә, сүләмә дә! Гомер эченә каян кая бер кайтып, райунда гына кунып йөрисең бар! Әбекәй нигезе, әткәй нигезе дип аяк терәп торасы урында... Җук-җук-җук, үзебездә күпме кирәк торасың - вәссәлам! Мунча ягып җибәрәм, аш салам, рәхәтләнеп кунак буласың, бетте-китте, вәйт! Рәҗибә карчык, ике сөйләшергә урын калдырмыйча шулай диде дә, учларын ирләрчә шапылдатып, пичәт тә сугып алды. Аннан, Шамилнең чынаягына тагын чәй ясады, күпереп пешкән ипи телемнәрен тәлинкәдән алып, кунак алдына күчерде. 
- Мич ипиен авыз ит әле, Шамилкәем, тансыклагансыңдыр. Авылда мичле кеше бармак белән генә санарлык хәзер, газ кергәч, уптым илаһи сүтеп ташлаган булдылар. Безнекеләр дә җимереп аткан ие дә, духовкы белән ерак китәрсең, бар... Мич тутырып ипи дә салмагач ни... Чыгардылар, өйалдына менә дигән итеп мич чыгарып куйдылар. Җан рәхәте, Шамилкәем, бәлеш салам дисәң дә, тәбикмәк пешерәм дисәң дә. Авыл хәлләрен, искә төшкән кешеләрне сораша-сораша, сүз артыннан сүз китте. 
- Рәҗибә апа, шуны сорамакчы идем: Хәлимә апа урын өстенә калган икән... 
- Шамил сүзен әйтеп бетермәде, сораулы караш белән карчыкка текәлде.
- И-и, Шамилкәем, әйтмә дә инде... 
- Рәҗибә гаебе бар кешедәй тәрәзәгә таба борылды. 
- Ахирәтләр идегез бит, хәлен белешеп торасыңдыр? 
- Белешеп дип... 
- Рәҗибә Шамилгә карамады. 
- Хәзер кеше кешегә йөрешү бармыни ул, бәбекәем... Үзем дә, менәтерәк, аякларымны көчкә өстерәп кенә атлыйм шул. Аннан, Наиләсен әйтәм әле, адәм рисваена әйләнеп бетте бит, бусагаларын үтеп керерлекме... Таякка таянып булса да урап кайтырмын әле, күптән инде хәер илтермен дигән сүзем дә бар иде. Шамил күңелендә туган җавапсыз сорауларны үзендә калдырды. Кичкә әйләнеп кайтырга сүз биреп, карчыкны ышандыргач, машинасы янына ашыкты. Район үзәгендә очрашасы, күрешәсе кешеләре бар иде - билгеләнгән вакытта төгәл йөрергә яраткан ир санаулы сәгатьне сузарга теләмәде.
* * *
Ул кичке караңгылык иңгәч кенә кайтып туктады. Тирә-якка сөт исе, авыл исе таралган иде - машинасыннан төшеп, бертын комсызланып һава сулады. Кыска гына вакыт аралыгында үз-үзен танымаслык булып үзгәрүенә шаккаткандай, башын чайкап куйды, аннан соң гына капка келәсенә үрелде. Машинаны күреп өлгергәннәрдер, мөгаен, ул арада болдыр буенда гөлт итеп ут кабынды, күкрәген чәче кебек үк җирән төстәге йон баскан ялангач гәүдәле ир аягына галош элеп каршы атлаган шәйгә Шамилгә дустанә елмаеп кул изәде: 
- Һо-о, кайткан берәү! 
- Рифат? 
- Шамил дә, елмаеп, күрешергә кул сузды. 
- Вәт үзгәргәнсең, малай! 
- И яшьти, үзең соң... Ну шәп иткәнсең әле кайтып! Ирләр шап-шоп кул бирештеләр, машинаны ишегалдына кертеп куйгач, кичке тынлыкны яңгыратып сөйләшә-сөйләшә, өйгә юнәлделәр. Рифатның хатыны Гөлгенә дә каенанасы кебек үк бик ачык йөзле икән 
- Шамилне күптәнге танышыдай күреп, балкып каршы алды. 
- Районда калгандыр дип әнкәй ут йоткан ие, әле дә кайттыгыз! - диде ул гөлдер-гөлдер килеп аш әзерләгән шәйгә. Кичке ашны ашагач, чиста сөлге тоттырып, Шамилне мунчага озаттылар. Бер ягы сауна, икенче өлеше юыну бүлмәсе итеп эшләнгән, душ кабинасы куелган, бар стенасы кафель белән зәвыклы итеп бизәлгән мунчаны күреп, ир үзалдына елмайды: шәһәрең бер читтә торсын! Каен, имән яфраклары арасына мәтрүшкә, әрем кыстырып бәйләнгән себерке белән озаклап чабынганда, уйлары, бәгырен сызлатып, авыл урамнарын әйләнде.
Гомеренең татлы төш кебек җемелдәп алган мәле генә шушында үтсә дә, ничәмә-ничә еллардан соң да үзәкләрне өзәр дәрәҗәдә якын һәм газиз иде авыл. Югыйсә Җир шарының байтак илләрендә булып, сокланып туймаслык океан, диңгез ярларын, күләгәсенә ярты авыл кереп хәл җыешлы мәгърур агачларны, берсеннән-берсе затлы кунакханәләрне күргән ир-егетне гап-гади бер авылның чокыр-чакырлы урамнары, чыпчык тезен күмәрлек инеше, каз-үрдәк мамыгы коелып калган капка төпләре нигә дип шаккатырырга тиеш ди әле? Шаккатуы түгел, кинәт кенә бәгырен актарып ташлаган хистән йомшарып калуы иде Шамилнең... Ул үзен белә-белгәннән бирле әбисе янәшәсендә үсте. Әби дип, аның бала чагында Мәйсәрә әбисе пенсиягә дә чыкмаган иде әле. Шамилнең әтисе армиягә алынганчы ук өйләнеп өлгергән. Ялга кайткан вакытта гына ялтыр башлы улын сөеп киткән дә Украинада тагын өстәмә хезмәткә калган. Хатыны 
- Шамилнең әнисе Фәһимә - "ирсез калыр хәлем юк" дип, аның артыннан юл тоткан. Алты яшенә кадәр Шамил алар белән елга бер күрешеп, янында булу-булмауларына һич исе китмичә, әбисе язган хатларга кул бармакларын төшереп, үз көенә яши бирде. Дүртпочмаклы җыйнак өйнең генә түгел, яздан башлап кар төшкәнче бәбкә үләнле ишегалдының, бакча артында чемченгән каз бибиләренең яланаяклы хуҗасы булып, күкрәк киереп йөргән малайны, мәктәпкә барыр вакыт җиткәч, шушы иркенлектән аерып-каерып, Казанга алып киттеләр. Сабирның хәрби хезмәткә нокта куеп, башкалага кайтып төпләнүе булган икән. Капка төбеннән кузгалып киткән чагында Мәйсәрә әбисенең егылмаска теләгәндәй баганага сарылып калуын Шамил озак, бик озак вакыт күз алдыннан куып җибәрә алмады. Сабый бала гына булса да, ул үзенең дә ярты җаны шул капка төбендә өзелеп калуын яхшы аңлады. Бер кәлимә русча белмәгән малайны Казан көлемсерәп каршы алды. Шамилне иң гаҗәпләндергәне - монда бер генә кеше дә яланаяк йөрми иде. Башта менә шунысына күнегә алмый тинтерәде малай. Мәктәпкә баргач, тагын аптыратканы шул булды: монда берсе дә ул аңлаган телдә сөйләшми иде. Җитмәсә, ак чырайлы шәһәр малайлары аның сөйләшкәненнән дә, дәресләрдән соң ботинкасын букчага салып, яланаяк кайтып китүеннән дә бармак төртеп, егыла-егыла көләләр иде. Кайсы "Маугли" ди, кайсы "татарин" дип шаркылдый. Беркөнне Шамил түзмәде, авызын ерып торган малайның өстенә йодрык төйнәп ташланды. Берсенең борыны, икенчесенең ирене канап, костюм якасы умырылып чыккач кына малайлар әүмәкләшүдән туктады. Моның белән генә бетсә бер хәл, борыны җимерелгән малай икенче көнне озын тәнәфестә үзеннән биш-алты яшькә олырак абыйсын җитәкләп килде. Абый дигәненең үзенең кемлеген күрсәтәсе килә идеме, ике кулын чалбар кесәсенә тыгып, бер сүз дә катмый гына Шамил тирәли әйләнеп чыкты. Аннан теш арасыннан идәнгә черт итеп төкерде дә:
- Это ты побил моего братишку? - диде әллә каян, өстән караган кыяфәттә. 
- Я-а-а, - диде Шамил, аның болай дип сузуы мактанган кебек килеп чыкты. 
- Пардон, а за что? 
- Это... это... ә нигә ул миннән "татарин" дип көлә? 
- Шамил русча аңлатырга сүз таба алмагач, тотты да татарча ярып салды. Әле генә үзен кыланчыкларча тоткан малайның йөзе үзгәреп китте. Ул бер - энесенә, бер Шамилгә карап, иңсәсен җыерды. Аннары, имән бармагын чигәсе буенда боргалап, энесенә эндәште: 
- Ты чё, дурак што ли? Без тоже татарлар ведь, - диде ул, шуны да белмисеңмени дигән кыяфәт белән. Шул вакыйгадан соң Шамилгә мөнәсәбәт үзгәрде. Баксаң, "татарин" дип мыскыллаган малайларның күбесе аның кебек үк татар өммәтеннән икән бит... Болар - хәзер инде көлеп кенә искә төшерә торган хәлләр. Шәһәрнең кырыс тормышы белән таныша башлаганда Шамил җиңеп үткән тәүге каршылыклар. Янында ничек кенә өтәләнеп йөрмәсеннәр, Шамил әти-әнисен дә, таш каланың урамнарын да, тәти киенеп йөргән күрше малайларын да бөтен күңеле белән якын итә алмады. Кытыршы куллы әбисен, аның ярты караватны биләгән ястыкларын, карават астындагы ояда утырган ак казны, көтүдән кайтмый тинтерәткән йомшак тунлы бәрәннәрне сагынып, үзәге өзелде. Шушы сагыну, шушы җирсү аркасында ул үз эченә бикләнде, алай гына да түгел, алып киткән әти-әнисенә, үзен читкә җибәргән авыл урамнарына карата күңелендә ниндидер ачу, үпкә дә барлыкка килде. Хәер, җәйге каникул башланып, авылга кайтып төшүгә, ул үпкә һич булмагандай эреп югала, малай бөтенләй икенче кешегә әверелә, йөзе ачылып, адымнары иркенәеп китә. Биредә ул тагын ялангач тәнендә кыска шортиктан гайре бер киеме булмаган Мауглига әверелә. Бар нәрсә дә янә үз урынында: черки баскан инеш буенда үзе кебек үк ялан тәпиле Наилә белән балык тотулар да, Таллыкүлдә кызы-малае җыелып су коенулар да, тәгәрмәчле арбага бидон куеп чишмәгә йөрүләр дә, капка төбенә өелгән бүрәнә өстенә кунаклап, кичләрен көнбагыш ашап утырулар да, чөгендер басуында кайнашулар да. Болар барысы да һәр җәйдә кабатлана торган җанга якын күренешләр. Ә соңгы җәйдә... "Соңгы?" Нишләп шундый ямьсез, шомлы сүз уена килеп керде соң әле... Шулай, соңгы җәйдә, соңгы кайтуында Шамил авылны танымады. Авыл дигән сүзгә дәү әнисенең яранлы тәрәзә төпләре, бәбкә үләнле ишегалды, ак яулыгын яшьләрчә чөеп бәйләгән дәү әнисе үзе һәм... урамның икенче очында яшәүче кара толым Наилә сыйган иде. Ә ул җәйдә... яран гөлләр нишләптер кибеп корыган, әбисе үзе дә сулып-суырылып калган иде. Наилә исә - әле узган җәй генә кечкенә буйлы, озын толымлы чандыр кызыкай - киресенчә, тәмам тулып пешкән сылуга әйләнгән, күз карашларына тиклем ниндидер серлелек иңгән. Аның чишмәдән су күтәреп кайтканын күргән Шамил сәлам бирергә дә онытып, тотлыгып калды: бу инде бүрәнә өстендә симәнке чиртеп утырган тел бистәсе Наилә түгел! Аның каршында бит очлары алсуланган, гәүдәсе килешле булып түгәрәкләнгән, бер елмаюы белән дә күпләрне аяктан егарлык җиткән кыз басып тора иде.
Хәер, Шамил үзе дә озын буйлы, ярыйсы гына киң җилкәле, дулкын чәчле егеткә әверелеп өлгергән иде. Мәйсәрә әбисенең исә йөзеннән төс качып, күрер күзгә үк картаеп киткән. Авыруы турында кычкырып әйтмәсә дә, үз хәлен үзе генә белгәндер. Үткәндә-сүткәндә, гел Шамилнең аркасыннан сөеп: 
- И бәбекәем, син дә җиткән егет булдың бит, шәй. Бәхеткәйләрең булсын берүк, - дип кабатлый да, күңеле йомшап, яулык чите белән күз төпләрен сөртергә тотына. Шамил соңгы... әйе, соңгы җәйдә дә Наилә белән чөгендер басуына эшкә йөрде. Авылда төрле эшкә йөрүче алты хатын бар. Аларга "кайда эшлисең" дигән сорау бирү урынсыз - "төрле эш" дигәнгә барысы да сыеп беткән. Җәй буе колхоз кырында чөгендер эшкәртү, юл читләрен чабу, чистарту, сарык йоны алу, ферма буяу, кыскасы, нинди эш бар - барысы да менә шушы алты хатын җилкәсендә. Кышларын-көзләрен ничектер, әмма аларның җәй күрмәгәнен, кылны кырыкка ярырдай булып йөгерүләрен ялга гына кайткан Шамил дә бик яхшы аңлый. Җәен аларның һәрберсенә берәр гектар чөгендер эшкәртергә бирәләр. Башта беренче, аннан икенче, өченче, артык чүпле булса, дүртенче кат та эшкәртергә кирәк шул басуны. Ул елны чөгендерне ферма артындагы басуга чәчкәннәр иде. Егерме бишәр рәт итеп бүлеп бирелгән кишәрлекнең икенче башы күрше авыл очында ук, анда барып җиткәнче күзең күгәрерлек. Инде үзләрен олыларга санаган Наилә белән Шамил бу юлы бригадирдан аерым кишәрлек сорап алдылар. 
- Өч көннән соң хәл бетте дип елап килерлек булмасын штубы! 
- Фәнис матай бишегеннән читләре саргаеп беткән дәфтәрен, колак артыннан инде бармак озынлыгы гына калган карандашын алып, нидер тамгалады да аларга Хәлимә кишәрлеге янәшәсеннән егерме биш рәт санап бирде. Очлы башлы таякны бик һәйбәтләп җиргә кадап, аңа карандашын төкерекли-төкерекли "Н+Ш" дигән тамга сукты. 
- Инде, Фәнис абый! 
- Наилә күзләрен җемелдәтеп көлеп җибәрде. 
- Плүсләп язмасаң да үзебезнең кишәрлекне танымый калган юк әле! 
- Язам әле, язам. Туегызга чакыргач, кызык итеп сөйләргә кирәк булыр дип, списиәлне язам! 
- Фәнис кыршылып беткән кепкасын маңгаена күтәреп куйды да Шамилгә күз кысты.
Наиләнең йөзе комач кебек кызарып чыкты. 
- Абау, Фәнис абый, әллә нәрсә сөйләмә инде! Шәһәр егетләренә кияүгә чыгарга җыенган кеше юк әле монда! 
- Шамилнең шәһәрлеге инде аның... Шулаймы, энем?! Җир кешесе ул, күренеп тора, җир ярата! Андыйларны таш калада бәйләп тә тотып булмый. Алай дисәң... Чөгендер дип кенә җәй буе авылда ятмыйдыр әле бу шельма! Борынында кызлар иседер! Кәтмәннәренә таянып, аларны тамаша кылып торган хатыннар дәррәү көлеп җибәрделәр. 
- Җәгез инде, балаларны оялтып тормагызсана! 
- Хәлимә кулында яулыгы белән хатыннарга селтәнгән булды. 
- Аның каравы акчасы иш янына куш була аның. 
- Менә-менә, өйләнергә дип ничә ел рәттән акча эшли безнең Шамил! Хатыннарның берсе шулай дигәч, Шамилнең дә битләренә ут капты, ул дәшми-тынмый гына читкәрәк китеп басты. Төртмәле сүзләргә үпкә түгел, әллә нинди аңлаешсыз ят хис күңелен тутырды. Наилә дә, иреннәрен кысып, аяк очына гына карап басып тора иде. Шулай да кыз сер бирмәде: 
- Өйләнергә түгел лә инде... Ә мин... 
- Бөтен серне дә ачаргамы-юкмы дигәндәй, Наилә бераз читенсенеп торды. Аннан, әнисенә карап: 
- Мин фен алам, чәчне бөдрәләтә дә, киптерә дә торганын яз көне район универмагында күргән идем. Тугыз сум илле тиен тора! Бетмәсә генә ярар иде... 
- Эрләмәгән, сукмаган, Шыгай, сиңа ыштанлык булган инде бу! 
- Хәлимәнең ахирәте Рәҗибә шулай дигәч, янә дәррәү көлештеләр. 
- Фәнис, ишетсен колагың, балаларга акча язганда печеп каласы булма! 
- Китчәле, ул яктан кыерсытканы юк бригадирыбызның. Гөнаһысы кирәкми... 
- Хатыннар, болай тел чарлап торсак, төшкә дә ерак калмый бит, тотыныйк, булмаса! 
- Рәҗибәнең кулы җиңел, ул башласын әле. Аннан кузгалырбыз! Сабан тургаедай сайрашкан хатыннар үз көйләренә, Шамил белән Наилә үз җайларына эшкә тотындылар. Авыл гына түгел, быелгы җәй үзе дә үзгәргән бугай ла... Нигәдер алар элеккечә ваемсыз гәпләшә алмыйлар иде - шуны аңлауданмы, бер-берсеннән тагын да читенсенеп, берара дәшми-тынмый гына эшләделәр. Әле күтәрелеп кенә килгән чөгендерне сирәкләү бик җайлыдан түгел иде: кәтмән белән катырак селтәнсәң, барысының да төбе-тамыры белән кубарылып чыгуын көт тә тор. Иелеп, һәрберсен кул белән аралый башласаң, кичкә билеңне турайталмый җәфаланачаксың. Иң үзәккә үткәне шушы беренче кат дигәне инде аның. Ике-өч атнадан, сирәкләнгән чөгендерләр ныгып киткәч, чүп үләннәрен кәтмән белән бәргәләп бару ул кадәр җелеккә төшми.
- Төшкә тиклем теге таллык турысына барып җитә алабызмы-юкмы? 
- Наилә, бер читтә кара-кучкылланып күренгән иңкүлеккә ишарәләп, Шамилгә сынаулы карады. Малай аның гадәтен белә: бу чөгендерне азакка хәтле эш итеп бетергәнче, Наилә, әллә никадәр вак-вак кишәрлекләр бүлгәләп, "тегендә кадәр, монда кадәр эшләп бетерәбезме" дип, теңкәгә тиеп бетәчәк әле. Кызыграк булсын өчен, Шамил кайчагында "юк" дип кистереп әйткән була. Әй шунда кызның, үз сүзен өстә калдыру өчен, җил-җил кыланулары... Быел Наиләнең кәтмән белән селтәнүләренә кадәр үзгәргән. Элекке ашкынуларын, каударлануларын кул белән юып алганнармыни, һәр хәрәкәтенә ниндидер салмаклык, иркәлек иңгән. Күр әле, ак җирлеккә кызгылт борчаклар төшкән яулыгын ничекләр чөеп бәйләп куйган; ат койрыгыдай калын чәчен бер төен итеп "кадаклаган" микән - баш түбәсендә туп шикелле калкып күренә. Бүтән җәйләрдә, кояшны куркытып, басуга озын җиңле кофта, чалбар киеп килә иде, быел кыска җиңле ситсы күлмәктән бөтерелә. Ялангач тәпиләренә элгән иске галошына күз салмасаң, кичке уенга җыенып төшкән диярсең. Шамил билен турайтып баскан арада Наиләгә күз төшергән саен, үзе дә сизмәстән йөзенә ялкын кабуын тоя иде. Кызның да май кояшы астында каралырга өлгергән түгәрәк йөзендә торып-торып ниндидер серле елмаю балкып китә, ул, Шамилгә сиздермәскә тырышып, вакыт-вакыт аның ягына борылып карый. Карашлары очрашкан мәл булса, икесе дә, нигә икәнен дә аңламастан, кыенсынып, күзләрен читкә алалар. Нәрсә булды соң аларга? Төртмәле сүзләр әйтешеп бер-берсен үртәүләр, шуннан тәм табып көлешүләр, сабыйлар кебек, аркаларына балчык атып уйнаулар шулай ук тик үткәндә калганмы, мәңге кире кайтмаска дип югалганмы? Өлешләренә тигән балачак шулай күз ачып йомган арада үтеп тә киткән микәнни соң? Әллә алар икесе дә үз хисләреннән үзләре үк ояла торган тагын бер садә чорга - яшьлек дөньясына аяк басканнармы? 
- Шәһәр кызлары матурдыр инде ул, әйеме, Шамил? 
- Наилә башын иеп чүп кәтмәнләгән җиреннән капыл гына шулай дип сорап куйды. 
- Әллә... Матурдыр инде. Мин шуларны карап йөриммени? 
- Малай, таптың сорар нәрсә дигәндәй, иңсәсен җыерды. 
- Мин сиңа бер әйбер әйтмәкче идем дә... 
- Кыз, үзен ишетә күрмәсеннәр дигән шикелле, тирә-ягына каранып алды, пышылдабрак дәште: 
- Түлке көлмә, яме... Миңа класстагы малайлар записка яза да записка яза. Ә минем ачуым килә, аларның берсенә дә эндәшергә теләмим. Синең белән рәхәт, ичмаса... Карале, Шамил, мәктәпне бетергәч, син җәйләрен авылга кайтып, болай озаклап ятмассың инде, әйеме? Бу хакта уйлап баш ватканы булмаган Шамил кызның очы-очка ялганмаган җөмләләреннән аптырабрак калды. Ни әйтергә белмәгәч, тиктомалдан сүзне икенчегә борды:
- Ә мин бүген клубка төшмим. Сәпидтә йөрим. Борчак басуын карап кайтам, быел да шунда чәчтеләр микән? 
- Шамил Наиләгә күтәрелеп карамый гына кәтмәне белән чөгендер янындагы алабутага селтәнде. Аннан, сүз аралаш кына өстәп куйгандай: 
- Теләсәң аппарам. Алга утырырсың, - диде. Наиләнең күзендә шул минутта очкын кабынды да кинәт сүнеп тә куйды. 
- Кит, исәр, теге атнада гына басуларга агу сиптерделәр! 
- Исәр, исәр... 
- Шамил Наиләне үчекләп, аның кебек авызын бөрештереп шулай диде. 
- Беркөн яуган яңгыр әллә кайчан юып төшерде инде аны. Барасың килмәсә барма, Рифатны котыртырмын. Наилә теләсәң нишлә дигән кыяфәттә читкәрәк атлады да, нидер исенә төшкәндәй, җәһәт кенә Шамил янына кире килеп, аның колагына иелде. 
- Барам! Кое янында көтәрсең, яме. Алайса, әнкәй колак итен ашый башлар. 
- Кыз пышылдап кына шулай диде дә нигәдер бит очларын кызартып сүзсез калды. Авыл өстенә җәйге караңгылык өрфия калынлыгы гына иңә. Күз бәйләнә башлагач кына "кич чыккан" яшьләргә җәйге төннең озынлыгы - бер карыш, керфек каккан арада чекерәеп кояш калка. Шамил велосипедына атланып кое янына килеп җиткәндә, тыкрык буеннан Наиләнең дә киң итәкле ак күлмәге күренде. Җил-җил атлап килгән кыз, адымнарын юри әкренәйтеп, башын читкәрәк борып, барсам бардым, бармасам юк дигән кыяфәттә генә якыная иде. 
- Шамил, әйдә лутчы сәпидтә болай гына йөрибез, ә? Шамил нәкъ менә былтыргы басуга борчак чәчкәннәрен белер өчен велосипедка атланып кич чыктымы?.. Аңа диңгез тубыктан, Наиләне алдына утыртып, дөнья әйләнергә әзер иде. Кыз кич белән генә чәчен юган иде, ахры, тәмле шампунь исе бөркелеп, Шамилнең борынын кытыклады. Ул, аякларын бер якка салындырып утырган Наиләдән килгән хуш искә исергәндәй, кая таба барганын да абайламастан, велосипедын авыл читендәге күл ягына борды. Малайның кыска җиңле күлмәге аша кызның үзенә терәлеп утырган тән җылысы үтеп керә, күкрәген пешерә иде. Такыр юлдан җай гына тәгәрәгән тәгәрмәчләр дә, ике самими җанның бербөтенгә әверелгән йөрәк тибешенә кушылып, ишетелеришетелмәс кенә җырлый сыман иде. Тирә-ягы сыгылмалы таллар белән каймаланган күлнең өсте ай нурында әле тип-тигез булып, әле шадраланып ялтырый. Шамил велосипедын шул талларга килеп төртелердәй булып туктатты, кызны куркытуыннан тәм табып, үзалдына елмайды.
- Абау! Суга мәтәлеп төшәбез дип торам! 
- Җиргә сикергән Наилә, кулын җилпәзә урынына селти-селти, читкәрәк китте. 
- Төшсә инде! Суның иң җылы чагы! 
- Май башында ук күке кычкырган ие, кеше шуннан бирле коена. 
- Ку-ку, ку-ку! 
- Шамил учын авызына куеп, күл буен яңгыратып кычкырып куйды. 
- Төн уртасында саташкан күке кычкырса гына инде. 
- Наилә, егетне үртәп, бала-чага кебек тел күрсәтте. 
- Син үзең саташкан күке! 
- Шамилнең дә бил бирәсе килмәде. 
- Абау, бигрәк ямьсез: саташкан күке... Кызларны йә чәчәккә, йә йолдызга тиңлиләр, беләсең килсә... 
- Ярар соң... Фьют-фьют, фьют-фьют... Күке түгел, син - сандугач, юк, былбыл булырсың, алайса... 
- Былбыл? 
- Наилә чыңлап көлеп куйды. 
- Карале, Шамил, безнең Таллыкүлдә былбыллар сайрыймы соң ул? 
- Менә бит, берсе яр буенда бертуктамый сайрап утыра. 
- Шамил дә Наиләне үртәп, аның кебек итеп тел күрсәтте. 
- Кит әле, синең белән сөйләшеп тел әрәм иткән мин җүләр... 
- Наилә үпкәләгән кыяфәттә читкә борылды. 
- Талашып киткәнче, әйдә, су керәбез. 
- Кит, исәр! Төн уртасындамы? 
- Төннән курыккан кеше юк әле монда. 
- Кыз алдында батыраеп киттеме, Шамил тал арасынарак атлады да, тиз генә күлмәк-чалбарын салып, суга да сикерде. Аның пошкырына-пошкырына йөзүен кызыгып күзәткән Наилә түзмәде, Шамил күл читеннән ерагайгач, ак күлмәген кызганып тормыйча, киенгән килеш кенә суга төште. Чыннан да, күл суы тәннәрне иркәләрлек җылы, шулкадәр рәхәт иде. Башта аяк-кулын гына чылатып маташкан кыз, ниндидер ярсу дуамаллык белән эчкәрәк атлады да колач салып йөзәргә тотынды. Үзенә таба борылган Шамилне күргәч, балаларча шаянлык белән чырылдыйчырылдый яр буена ашыкты. 
- Миннән исәр дип көлә, үзең соң... 
- Шамил, судан чыгуга дер-дер килеп торган Наиләне үчекләп шулай диде. 
- Кем инде күлмәк белән су коена, ә? Таллар буенда үзе дә юеш тәненә киемнәрен киеп куйгач, Шамил кызганулы караш белән кыз ягына борылды. Борылды да, ниндидер могҗизалы рәсем алдында мөкиббән киткәндәй, шул халәтендә катып калды. Кызның юеш ак күлмәге, тәненең бар зифалыгын күрсәтеп, бөтенләе белән сыланып беткән дә моңарчы мондый матурлык белән күзгә-күз очрашканы булмаган егет-малайны өнсез калдырган иде. Наиләнең ике йомарлам май кебек калкып күренгән күкрәкләре, учка сыеп бетәрдәй нечкә биле аны аһ иттерде. Ул, үз тойгыларын сиздерүдән куркып, читкә борылды. Наиләнең:
- Шами-ил! Кайтыйк, мин бит болай катып үләм! - дип дерелдәп дәшкән тавышы аны чынбарлыкка кайтарды. Бер-берсен бишектән үк белсәләр дә, бу мизгелгә кадәр үзләрен егет һәм кыз дип хис итеп караганнары булмаган Шамил белән Наилә һәр икесе күңел түрен биләп алган ят тойгыдан тартынып, оялып калдылар. Шамил кыюсыз гына үзен кочакларга үрелгәч, ни гаҗәп, кыз чырыйлап читкә тайпылмады. 
- Хет шулай җылын әзрәк. 
- Шамил үз тавышын үзе танымады... Шул күл буенда алар тәүге тапкыр үбешергә өйрәнделәр, шул күл буенда үз гомерләрендә беренче тапкыр сагыну, ярату кебек олы хис турында сөйләштеләр. Бу җәй аларга балачактан ук бөреләнгән хисләрен бер-берсенә яшермичә әйтергә, кич чыккач, оялып кына, тарсынып кына бер-берсенең кочагына сыенырга, әле сабыйлар, әле җитлеккән яшьләр булып серләшергә мөмкинлек бирде. Наиләләрнең бакчасында әтисе исән чагында ук мәңгелек итеп ясап куелган тимер таган бар иде - кайбер кичләрне бала чактагыча шашып-шашып шунда атындылар, берәм-берәм дә, бер-берсенең алдына утырып та тибрәлделәр. Бер кичне җилләр белән ярыша-ярыша атынганда Наилә Шамилнең алдыннан чәчрәп җиргә барып төште, маңгае уртасыннан сиптереп кан ага башлады. Яшь иделәр, курку белмәс, хыялый иделәр - елыйсы урынга кыңгырау кебек чыңлый-чыңлый көлгән кызның ярасына төкерекләп бака яфрагы ябыштырып куйдылар да янә таганга менеп утырдылар. Саф мәхәббәт бөреләнеп өлгергән җәй генә, таң җиле кебек, күз ачып йомганчы артык тиз үтеп китте. Һәр кичне ике самими җанның очрашуына, бер-берсеннән ояла-ояла үбешүләренә шаһит булган авыл урамы көз җиткәндә ятимләнеп калды.
...Аның бар дөньясы җитеш иде. Казан кызлары арасыннан иң сылуын, иң нәфисен табып өйләнде 
- Ленизадагы затлы чибәрлек ханнар нәселендә генә булгандыр. Шактый билгеле агентлыкта модель булып эшләгән кызның башта фотосына, соңыннан үзенә күзе төште егетнең. Ял көнендә дуслары белән шәһәр үзәгенә бильярд уйнарга килгәннәр иде. Ярым караңгы залда кеше әллә ни күп түгел, талгын гына музыка уйнап тора, бер почмакта, тәмәке төтененә күмелеп, яшь-җилкенчәк, ә Шамилләрнең өстәленнән ерак түгел, шактый күңелле компания бильярд уйный иде. Араларында кызлар да бар, алар әле салам белән коктейль суырып утыралар, әле көлешә-көлешә уенга кушылалар. Берсенең кийны җайсызрак тотуы булдымы, тәҗрибәсезрәк идеме - ул тәгәрәткән шар, яшел постаулы өстәл өстен генә күпсенеп, идәнгә 
- Шамилнең аяк астына ук очып төште.
- Ну-у, Лениза! 
- Кызлар, үчекләгән кыланып, бертавыштан шулай дип сузып куйдылар. Калганы кинодагыча килеп чыкты: идәндәге шарга Лениза да, Шамил дә берьюлы иелделәр дә башларын күтәреп, бер-берсенә текәлеп калдылар. Аксыл сары чәчләре эре бөдрәләр булып иңбашына таралган, караңгы зәңгәр күзләре төпсез күлне хәтерләткән кыз үзе дә экраннан сикереп төшкән кебек иде. Шулкадәр чиста һәм дөрес йөз сызыклары - очып китәргә җыенган карлыгач канатын хәтерләтүче кашлар, уеп ясалгандай кечкенә авыз; килешле борынның уң канатында җемелдәгән нәни асылташ аны әкияти алиһәгә охшата иде. Мизгел эчендә кыз үзе дә Шамилнең ягымлылык бөркелгән каратут йөзен, төн карасыдай күзләрен, ияген икегә аерып торучы сөйкемле чокырчыкны, тыгыз киң җилкәләрне, көрәктәй кулларны шәйләп телсез калды. Аның алдында баһадирның үзе тора иде. 
- Минем бит сезне күргәнем бар! - диде Шамил, ап-ак тешләрен җемелдәтеп һәм күптәнге танышын очраткандай бик куанып. 
- Безнең оешманың реклама буклетында сезнең фото иде бит!.. Чыннан да, бер-ике атна гына элегрәк Шамил шул буклетта каска киеп төшкән искиткеч чибәр кыз сурәтенә, аның башларны әйләндерерлек елмаюына бик бирелеп карап торган иде. Язмыш диген - бүген менә алдында шул гүзәлкәй үзе тора түгелме?! Шушы очрашу моңа кадәр кызлар турында уйларга әллә ни вакыты булмаган Шамилне үзгәртте дә куйды. Икесенең дә яше бара, оя корырга вакыт иде - беркадәр очрашып йөргәннән соң, ду китереп туй ясадылар. Дөрес, яши башлагач, икесендәге капма-каршы сыйфатлар күзне ярып керә башлады: Шамил, сирәк-мирәк буш вакыт тәтесә, татар спектакле карарга әйдәкли, Лениза исә, борынын җыера да балет карарга, йә булмаса, симфоник оркестр концертына барыйк дип үгетләргә тотына. Юк, җанына, рухына якын булмаганны Шамил хатыны хакына да кабул итә алмый иде, шулай уртак фикергә килә алмыйча, бер-берсенә үпкәләп тә йөргәли башладылар. Андый чакларда Лениза пырлап өйдән чыгып китә, кибеттән кибеткә йөреп, бер кочак әйбер күтәреп кайткач тынычлана үзе тагын. Бәйрәмнәрне Шамил табигать кочагына чыгып, су коенып, шашлык пешереп үткәрү ягында булса, Лениза без үкчәле туфлиләр киеп, ресторанда утыру тарафдары. Дөрес, мондый гына вак-төяк аларның арасына әллә ни салкын җил өрмәде өрүен. Тик Шамил бер ачы хакыйкатьне аңламый калмады: ике арада самими, рәхәт җылылык та юк иде. Вакыт-вакыт, аның йөрәген сызлатып, күз алдына авыл урамнары, Таллыкүл буе, шул күл янында Наилә белән тәүге үбешүе килеп баса. Соңгы җәйнең... аһ, тагын шул "соңгы" дигән коточкыч сүз уена килеп керде! 
- Наиләләрнең агач эскәмияле капка төпләрендә үткән кичләре, "әллә нишләп китәсе килми бит әле" дип кабат-кабат борылып килүләре, бер велосипедта икәүләп урам әйләнүләре татлы сагыш булып бәгырен телгәли. Күрәсең, беренче мәхәббәт дигәннәренең шул икәнен үзе дә аңламыйча, белмичә калгандыр. Шулай булмаса, туган авылына юлын кисмәс, заманалар болганып китте яки кайтыр нигездә кеше калмады дип кенә үз-үзенә аклану эзләп маташмас иде. Ә бит соңгы (!) аерылышуда Шамил бөтенләй дә олыларча итеп: "Киләсе җәйдә сине дә Казанга алып китәрбез әле, укырга да бергә керербез" дип, кызның күңеленә яшерен өмет салган иде. Киләсе җәй булмады... Картлыкның үзе кебек үк сагышлы көздә Мәйсәрә карчык мәңгелеккә китеп барды. Беркем белән саубуллашмый китте. Бердәнбер улына - авылын да, үскән нигезен дә артык санламаган Сабирына әйтергә теләгән сүзләрен дә әйтергә өлгермичә, бар хәсрәтен, гомер буе газизләрен сагынып яшәвен һәм ялгызлыгын үзе белән алып, җомга иртәсендә дөнья куйды. Ачы хәбәр килеп ирешкәч, Сабир белән Фәһимә шул көнне үк карчыкны җирләргә кайтып киттеләр; көзге каникулда су юлы белән сәяхәткә киткән Шамил исә бу югалту хакында әйләнеп кайткач кына ишетеп өнсез калды.
Шул соңгы җәйдән соң авылга бер генә тапкыр да кайтмады бит ул! Еллар үтү белән бар да әкренләп тоныкланды: мәктәпне тәмамлауга, армия хезмәте, аннан институт, үз эшен башлау... Наилә турында, "әллә кайчан кияүдәдер инде" дип, үзалдына сагышлы гына уйлап куяр иде... Лениза белән корган ояда ул хыялланган җылылык булмау бик еш кына шул озын толымлы кызыкайны исенә төшерергә мәҗбүр итә дә, Шамил, күңеле нечкәреп, балачагы, үсмер еллары узган авыл урамнарына уе белән әйләнеп кайта. Әгәр бөтен җире җитеш диярлек мул дөньяларында почык борынлы бер сабый да булса, бәлки, бөтенләй башкачага әверелер иде аларның тормышы, тик ни көтеп тә, мондый куанычка ирешә алмадылар шул... Барысы да ничектер көтмәгәндә, үзеннән-үзе үзгәреп китте. Лениза беркөнне, машинасыннан төшүгә бозлавыкта таеп, аягын каймыктырды. Сынган кебек тоелмаса да, рентген-мазар үткәрсәң, ышанычлырак булыр иде 
- Шамил хатынын шулай дип үгетләгәч, каршы урамдагы балалар больницасына кереп чыгарга булдылар. Терәлеп торган күрше хатыны шунда эшли, "андый-мондый очракта минем янга гына керегез, рентген кабинетында утырам" дигәнен кайчандыр уенга борганнар иде - кирәге чыгар дип кем уйлаган? Беренче каттагы тар гына коридорның ярым караңгы бер почмагында тавыш-тынсыз гына ике малай утыра иде, чиратсыз кереп китүне килештермичә, Лениза белән Шамил да каршы эскәмиягә урнаштылар. Алар да бер-берсенә сүз катмыйча, төссез стеналарны күзәтеп, үзалларына тын гына уйга чумдылар. Күкрәгенә бияләй хәтле генә баланы сыендырып, эскәмиягә ак халатлы шәфкать туташы килеп утыргач кына сискәнеп киттеләр. Яше илле-илле бишләр тирәсендәге таза гәүдәле медсестра, юа-юа нинди төстә икәнлеген дә аерып булмаслык чүпрәккә төрелгән нарасыйның битенә иелеп, мыдырмыдыр нидер сөйли, тегесе, йөзем җимеше кебек күзләрен нәрсәгәдер бик каты гаҗәпләнгәндәй киереп ачкан да, керфек кагарга кирәклеген дә онытып, шомраеп калган.
Лениза башын Шамилнең җилкәсеннән алып тураеп утырды, йөзенә чыккан сагышлы төс белән медсестра кулындагы нарасыйга текәлде. 
- Еламый үзе, - диде ул, сүз юктан сүз булсынга әйткәндәй. Шәфкать туташы, шуны гына көткән шикелле, гөлдер-гөлдер килә башлады: 
- Отказной бала бит бу. Мондыйлар еламый, шаккатарсың инде, укол ясаганда да шыңшып кына куялар! Үз хәлләрен тууга ук беләләр диярсең... 
- Отказной? 
- Ленизаның да озын керфекле зәңгәр күзләре киерелеп ачылды, ул, тыны кысылып, тагын баланың йөзенә төбәлде. Уч төбеннән әз генә олырак булган, алма битле шушы сабыйдан ничекләр баш тартмак кирәк? Аны тудырган хатынның йөрәге урынында таш кисәгедер, мөгаен. Менә бит ул, күпме акчалар түгеп, күпме дәваланып та ана булу бәхетенә ирешә алмый газап чигә, ә монда берәү үз каныннан яралган җан җимешен язмыш иркенә ташлап китә. 
- Әйе шул, безнең Олечкабыз дөньяның тагын бер бәхетсезе. Шулай бит, җимешем? 
- Медсестра, үзен тыңлагандай әле дә булса тын гына яткан баланың битенә иелеп, аның төймә кебек кенә борын очын, уймактан да кечкенәрәк авызын үбеп алды. 
- Почык борын ул безнең, караҗимеш ул безнең! Күрәсең, гомер буе сабыйларны яратып эшләгәндер - хатынның йөзендә аналарча кайгырту ярылып ята иде. 
- Җиде айдан туса да, хәтәр тере бала! Тегендиләрне куып та җитте, узып та китте, әйеме, Олечка? Менә документларны тутырып бетерсәк, Балалар йортына озатабыз үзен. Әй сабый, сабый, ниләр генә көтәдер... 
- Медсестраның түгәрәк йөзендә ихлас сызлану пәйда булды. Ташландык бала исә, олыларның хыянәтен дә, үзен көткән ачы язмышның да ни икәнен аңлаган кыяфәттә, мес-мес сулап ятуын белде. Бәхетсез җанны күкрәгенә сыендырган шәфкать туташы рентген бүлмәсенә кереп китүгә, Лениза, бите буйлап тәгәрәгән күз яшьләреннән кыенсынмыйча, иренең җилкәсенә башын салды. Шамил дә үзалдына тетрәнеп калган иде, йомшак кына итеп хатынының кулбашыннан сыйпады. 
- Шамил! 
- Лениза, аягы авыртуны да онытып, капылт кына урыныннан торды. 
- Әйдә шул баланы үзебезгә алып китәбез, ә? Ул бит... ул бит шундый нәни, курчак кебек кенә!
Ничек инде әтисез-әнисез... 
- Хатын инәлеп иренең күзенә текәлде. Көтелмәгән тәкъдимнән ире бөтенләй телсез калды. Чөнки элегрәк, инде үз язмышлары белән ризалашкач, чит баланы алу турында иң башта Шамил үзе сүз кузгатып караган иде. Лениза исә кулларын бутый-бутый каршы төште, "бу хакта әйтмә дә, сөйләмә дә, миңа чит кешенең баласы кирәкми!" дип авызын каплады. Бүген исә хатынының, күзләрен мөлдерәтеп, "баланы алыйк" дип торуы гаҗәп хәл иде. 
- Туктале, Лениза, син нәрсә инде... Шулай ашыгыч кына... Уйлашырбыз, сөйләшербез... 
- Шамил хатынының гадәтен белә: җаеннан тормасаң, врачка күренмичә чыгып китәргә дә күп сорамаячак. 
- Отказнойлар бер шушы бала гына түгелдер бит, ниятләсәк, карарга, сайларга, киңәшләшергә кирәк булыр. 
- Бүтәннәр түгел, шушы кызны алабыз! 
- Лениза кинәт кенә истерикага бирелеп, каршысында балалар утыруын да онытып, такмаклый-такмаклый елый ук башлады: 
- Аннан шундый тәмле ис килә! Ул шундый бәләкәй! Гипс салынган кулын алдына куеп утырган малай аларны кызыксынып күзәткән җиреннән авызын ачып калды, икенчесе, ишектән бала күтәргән шәфкать туташы чыгуга, яшен тизлеге белән - күрәсең, үзенең чираты булмагандыр - кабинетка кереп югалды. 
- Гафу итегез! 
- Лениза, кәгазьләрен култык астына кыстырган медсестраның беләгенә кагылып, аның юлына аркылы төште. 
- Бер генә нәрсә сорыйсым килгән иде. Әгәр без бу баланы кызлыкка алырга теләсәк?.. Медсестра, ни гаҗәп, аптырамады, гадәти сорауга тап булгандай бик тыныч кына җавап кайтарды: 
- Андый теләгегез булса, озакка сузмагыз, иртәгә үк заведующий янына килегез, нәрсәничек икәнен ул аңлатыр. Балалар йортына җибәрелсә, мондыйларга бик тиз ия табылуы да мөмкин - гарип түгел, бөтен нәрсәсе үз урынында, җитмәсә, красавица, әйеме, Олечка!.. Менә шул рәвешле аларның өендә бәхет кояшы булып Олечка-Алия барлыкка килде. Шамил белән Лениза корган ояга нур иңде, җылылык кайтты. Хатынын бөтенләй башка кыяфәттә күреп, Шамил дә шаккатты: баксаң, вакыт-вакыт эчпошыргыч дәрәҗәдә зыялы тоелган Ленизада йомшак күңелле, кайгыртучан гап-гади хатын-кыз, әни кеше яшеренеп яткан икән!.. Хәзер инде күз явын алырлык чибәр кыз булып үсеп килгән Алияләре тормышларының алтын бизәге иде. Яшьлекләрендә Шамилне авылда калдырып, бала сөю тәмен татый да алмаган Сабир белән Фәһимә өчен дә күктән иңгән бәхет кошы булды кыз, әби белән бабай аның өчен җаннарын өзеп бирергә әзер иде.
Шамил еш кына үзенә дә шакката: өйгә алып кайткан көннән бирле шул нәни төенчеккә баш-аягы белән бәйләнде дә куйды. Шулкадәр якын, шулкадәр газиз, шулкадәр тансык иде бу нарасый! Үз бәгыреннән өзелеп төшсә дә, бу тиклем кадерле булмас иде кебек... Ул сабыйның каләм белән сызгандай кыйгач кашларыннан, керпе энәседәй тырпаеп торган кара чәченнән, үтә күренмәле кебек нәзек колак яфрагыннан шаяра-шаяра бармак очлары белән сыйпап үтә дә күзгә күренмәс тылсымлы җепләр белән балага көннән-көн ныграк бәйләнә баруын тоя. Теше чыкканда, прививка ясаганда температурасы күтәрелеп куркытуын исәпкә алмасаң, туп кебек тәгәрәп үсте Алия: елап, авырып борчымады; кояш кебек елмаеп уянды; "әттә", "әннә" дип татарча дәшеп теле ачылды. Бу мәсьәләдә Шамил гомер булмаганча хатыны алдында каты торды, русчаны бакчада да, мәктәптә дә өйрәнер, өйдә татарча сөйләшсен, дип кистереп әйтте. Кызын исенә төшергәч, Шамил үзалдына рәхәт елмайды. Бит очларында уймак-уймак чокырчыкларын балкытып, йөзем җимешедәй коңгырт күзләрен тутырып, "әтием", "әнием" дип өзелеп торган Алия аларга гаилә җылысы, мәхәббәт китерде. Ленизасына өряңадан гашыйк булып, аның үзе өчен бик кадерлегә әверелгәнен аңлагач, Шамил хатынын кулларында күтәреп йөртергә дә әзер иде.
* * *
Мунчаның алгы ягына чыгып, Шамил башыннан ук салкын су койды, дөньясын онытып, озаклап уйланып утырганыннан үзенә үк уңайсыз булып китте. Ике аккош төшерелгән зәңгәрсу олы сөлгегә сөртенгәч, рәхәтлектән изрәгән тәнен ялкауларча гына кыймылдатып, ишегалдына чыкты. Авылның күге биек, йолдызлары йодрык-йодрык. Ир өйгә керергә ашыкмады, бертын чекерәеп торган йолдызларга карап хозурланды. 
- Җиңел пар белән, яшьти! 
- Рифат та ишегалдына чыгып баскан икән, кулындагы шифалы су шешәсен Шамилгә сузып, беседкага таба әйдәкләде. 
- Гаепләмә инде, тегендимондый әйбер белән шаярудан туктадым. Өйгә дә керткән юк. Ирләр салмак кына атлап беседка эченә кереп утырдылар. Челтәрләп эшләнгән түгәрәк өстәлгә инде җиләк-җимеш, чынаяклар, төрле тәм-том, зур касә белән салкын катык чыгарып куелган икән, бер як кырыйга беркетелгән браның сүрән яктысында патшалар табыны кебек күренә. Талчыбыктан үрелгән кәнәфигә кереп чумган Шамил алдында яткан агач кашык белән катыкка үрелде. Тел йотмалы, киселеп-киселеп торган авыл ризыгын авыз итә-итә:
- Мунчагыз шәп! Дөньяңны түгәрәкләп бетергәнсең, - дип, Рифатны мактап куйды. 
- Юк, яшьти, барысын да түгәрәкләп бетерергә ярамый, аннан кителә башлый ул... 
- Рифат олы бокалга шифалы су агызып, Шамилгә сузды. 
- Районнан кайтышлый син эшләгән хуҗалыкка сугылдым әле. Ай-яй, малай, корып та куйгансыз анда! Шамилнең тел шартлатып гаҗәпләнүе ихлас иде. Машинасыннан төшми генә күрше авыл урамыннан әйләнгәндә дә аптыравының чиге-чамасы юк иде. Ике авыл арасы сигез-ун чакрым булса булыр, күзгә ташланып торган аермалыкка ышанырлык түгел. Асфальт юл җәйрәп яткан төзек урамнар, ике яклап тезелеп киткән катлы-катлы йортлар - хуҗалык аларны үзенең эшчеләренә дип махсус салдырган икән; әллә каян балкып торган таш мәктәп, Мәдәният сарае, чәчәкләргә күмелеп утырган ихаталар... Ахшам намазы булды микән, манарадан яңгыраган азан тавышы, урам буйлап мәчеткә таба атлаган ир-атлар, балалар... Мондый күренешне Шамил кайчандыр Мордовиянең Аккүл-Азюрка авылына баргач та күреп шаккаткан иде. Юлга чыкканда ук андагы татарларның мул тормышы турында ишетеп белә, көнбагыш үстереп сәүдә итүчеләренең Казан, Чаллы базарларын "яулап алуларыннан" да хәбәрдар иде. Бай, мул яшәүләренең төп сере ялкауланып ятмыйча, сәүдәгәрлек итүдә генә дип уйлаган уйлары авыл башына килеп керүгә җилгә очты. Ул машинасы белән юл чатына килеп туктаган урында, иге-чиге күренмәгән басуда бер төркем халык бил бөгеп чүп утап маташа иде. Кинәт төрле яклап искиткеч моңлы азан тавышы ишетелә башлады. Басудагы халык бил турайтып күтәрелеп басты, барысы берьюлы эш ташлап, азан тыңлап хозурландылар, аннан кайсы-кая намазлык җәеп, сәҗдәгә иелделәр. Соңрак, авылда җиде мәчет барлыгын ишеткәч, ак кәләпүшле ирләрнең урам тутырып җомга намазына агылганын күргәч, Шамил, бөтенләй башка дөньяга эләккәндәй хис итеп, тагын гаҗәпләнеп калды. Шул мәлдә ул үзе өчен гаҗәеп тоелган ачыш ясады: күкрәп яшәгән авылның төп көче сәүдәгәрлектә түгел, гасырлар буена сакланып калган диндә, иман ныклыгында икән... Менә бүген, Рифат авыз суларын корытып мактаган хуҗалык үзәге булган авылга юл уңаеннан сугылганда, Шамилнең хәтерендә кылт итеп Аккүл урамнары яңарган иде. 
- Сез нәрсә, әллә барыгыз да мәчет суфиларына әйләнеп беттегезме? - дип сорады Шамил, уенын-чынын бергә кушып. 
- Урамда берәр исерек очраса... Рифат елмаймады, аптырамады, Шамилнең сүзләрен раслап, ияк кагып кына куйды. Вазадан банан алып, кабыгын чистарткан шәйгә: 
- Ә син көлмә, чыны шулай. Мин үзем дә... намазны, уразаны калдырмаска тырышам хәзер, яшьти. Тартуны ташлавы гына үлем белән бер менә, - диде, Шамилнең күзе маңгайга менгәнне сизмәмешкә салышып.
- Да-а, ышансаң ышан, ышанмасаң юк, диген... 
- Балык башыннан чери, ди бит. Менә син безнең Каенлыны кара - дилбегә тотканы нинди, арбага төялгәннәре дә шундыйга әйләнеп бетте. Эте-бете урлый, күзенә кайда нәрсә чалына, ихатасына сөйри, эчә, сугыша... Ярты авыл районда учётта тора, киметеп әйтмәсәм... "Нур" хуҗалыгында нигә бөтенләй башкачамы? Безнең хуҗа барысын да кулда тота белгәнгә. Үзе дә җир җимертеп эшли, кешедән дә таләп итә белә. Башта ук тәртипне каты куйды: эш урынына аракы эчеп килү түгел, тәмәке тартырга да ярамый! Сукрана идек, ошамый иде: янәсе, яңа себерке яңача себерә, үз законнарын такмакчы була... Ничава, бер ел эчендә барыбыздан майланган коймак ясады: әлифне таяк дип белми идек, мәчеткә барып вәгазьләр тыңлый торгач, намазга да өйрәндек, тормышка бүтән күз белән карый башладык. Ә син көлмә, бер мин генә түгел, күбебез шулай... Мәчет артындагы мәдрәсәне күрергә өлгердең микән - тирә-як авыллардан бала-чагасы да, картлары да килеп укый. Дин белән алдырды - нигә яшереп торырга. Урлашу юк, эчү юк, аның каравы халыкка эш бар, акча бар. Дәүләт программасы буенча менә дигән йортлар салынды, яшьләргә кереп кенә утырырга... Без дә Гөлгенә белән шунда урнашырбыз, балалар өчен дә уңайлы булыр дигән идек тә... Әнкәй бит, ике аягымның берсен дә атламыйм, дип кистереп әйткәч... шушында төпләндек инде. Шамил нигәдер уйчанланып калган иде. Рифатның "барысы да дилбегә тоткан кулдан тора" дигәне белән килешергә дә, килешмәскә дә белмәде. Яшереп торасы юк, авылның хәзерге тормышын, аның ничек сулавын ул бик сай күзаллый. Әлеге дә баягы колагынакүзенә чалынганнардан нәтиҗә ясап кына... Шулай да Каенлының бүгенге халәтенә, тез чүгеп, җиргә иңеп баруына бер Зариф Харисович кына гаепле була алмый бит инде?! Әйтик, җир хуҗасы, агроном булып эшләгән Рифат туган туфрагына түгел, күрше авылга бил бөгеп хезмәт итә икән, монда ниндидер хата бар кебек... Кунак булсаң, тыйнак булырга туры килә 
- Шамил үз уен турыдан ярып салмады. Катыклы касәне ашыкмый гына төбенә кадәр ялтыратып куйгач, кәнәфигә терәлебрәк утырды. 
- Ә синең башыңа "туган авылымны да шулай күтәрергә иде" дигән уй кереп караганы булмадымы? 
- Шамил барыбер үгезне мөгезеннән эләктерде. 
- Ниндидер килмешәккә шушы җирләргә хуҗа булырга мөмкинлек биргәнче диюем. 
- Әй, яшьти, син бала-чага булма инде... Бездән сорап торучы бармы? 
- Еламаган балага имезлек каптырмыйлар... Авыл халкы бер булып күтәрелеп чыксамы? 
- Безнекеләрме? 
- Рифат, булмастайны сөйләмә дип, кулын селтәп куйды. 
- Мәңге кыймылдыйсылары юк. Әле беркөн генә күрше-тирә абзыйлар белән сөйләшеп тордым.
Мин әйтәм, пай җирләрегезне межалап куегыз, документлар артыннан йөрегез, дим. Тилегә караган кебек карадылар. "Нишлим мин ул җир белән? Болай әле елына дүрт-биш капчык булса да ашлык биреп торалар, апай, бушка бит ул..." дип, үземә акыл саттылар. Кулларына китереп тоттырганны файдалана белмиләр, теләмиләр дә. Авыл халкы үзенә дигән ул пай җирләренең кайда икәнен дә белми бит, кызыксынып та йөрми. Эчә-эчә ычкыналар бугай инде, беркемгә бернәрсә кирәкми. Рәтлерәк яши башласаң, тел чарлыйлар. Мин менә бу өйне яңартканда нинди генә сүзләр ишетмәдем! Эш юк Каенлыда, яшьти, эш юк. Менә шул үзәгенә үтә халыкның, акылын томалый. Шаккаторсың инде: эшләргә теләүчесе дә юк бит әле аның. Югыйсә күпме җир кысыр ята, чәч, үстер, төзе. Эшләгән кеше беркайда да юкка чыкмый. Шамил тиз генә эндәшмәде. Аннан, карашын бөтенләй читкә юнәлтеп, үзалдына гына сөйләнгәндәй әйтеп куйды: 
- Син алай дисең дә... Элек эштән башы чыкмаганнар бүген ни хәлдә? Хәлимә апа турында ишеттем - ята икән хәзер беркемгә кирәксез булып. Нык чагында, бил бөккәндә кирәк булган, бүген кереп хәлен белүче дә юк... Эх, Рифат, нишләп кенә беттек соң без, ә? Наилә... шундый хәлгә төшәр дип кем уйлаган? Нишләп берегез дә ярдәм кулы сузмады соң аңа? Өенә кереп караганың бармы? Рифат нидәндер курыккандай сискәнеп китте. 
- Керерсең... Аның ишеген каксаңмы?.. Икенче көнне үк кеше телендә буласың. Гөлгенә ишетеп алса... 
- Гөлгенәнең үзен җитәкләп барырга иде. Авылдашлар, сабакташлар, дуслар диген... 
- Шамилнең йөзе сүрәнләнеп китте. 
- Төрттергәнгә ачуланма, мин үзем дә синең кебек үк гаепле... Авылга аяк баскан мәлендә уйлары-гамәлләре белән бер кеше булса, хәзерге минутта Шамил үзен икенче кеше итеп хис итә иде. Каршылыклы уйларының очына чыгарлык түгел: зур трасса буендагы җирне чистарттырып, тиз арада төзелеш башлап җибәрергә ниятләгәндә, аны бер генә нәрсә кызыксындырган кебек иде. Уңайлы урын, юлчылар күп булачак: кафе да, машина запчастьләре сатылачак кибет тә, кунакханә дә, техника ремонтлау биналары да кыска вакыт эчендә чыгымнарны каплап, табыш китерә башлаячак иде. Тик нуры сүнеп барган шәм шикелле каршы алган авыл аның уйларын, ниятләрен өермә-давылдай пыр туздырып ташлады. Аның колагына бары тик ыңгырашу авазы гына ишетелә иде: ул кайчандыр яланаяк йөгергән урамнар ыңгыраша, кибеп корыган күл буенда таллар ыңгыраша, гаярь ирләре ташлап киткән йортлар ыңгыраша, балалар уйнавыннан, шау-шуыннан мәхрүм калган тау битләре ыңгыраша... Шамилнең җан тынычлыгын урлаган шушы авазга кушылып, Мәйсәрә әбисенең "Кайтыр җирең барда кайтып кал. Мин сине кайтырсың дип көтәм, балам" дип чакыруы ишетелгәндәй була...
= = =
Авыру карчык, өзек-өзек ыңгырашып, урынында кыймылдап куйды. Наиләнең чыгып киткән чагы булды, ахры, эндәшкәне ишетелмәде. Үз язмышы белән күптән ризалашкан, инде көн итүенең бөтен мәгънәсе Газраилне көтүгә генә кайтып калган Хәлимә күз кабагын күтәрерлек көч тапмыйча авыр сулады. Типсә тимер өзәрлек ирләрне, мыек кына төртеп килгән егетләрне, сабыйларны һич көтмәгәндә килеп ала торган әҗәл аның бусагасына юлны оныткан... Җир күтәрә алмас гөнаһлары да юк шикелле, Ходай нигә шулкадәр газаплыйдыр? Тән газаплары да, җан газаплары да бергә кушылгач, ничекләр түзмәк кирәк? Ни үзенең, ни күз төбәп үстергән бердәнбер кызының бәхете булмады. Инде Наиләсенең кыланмышлары өчен оялуы да, хурлануы да узды Хәлимәнең, үз хәле хәл - тәненең сызламаган, җелегенә төшмәгән күзәнәге юк, укол ясаган минутларда гына бераз басылгандай итә, анысы да озакка бармый. Күзеңне түшәмгә текәп, сулышың белән тартып китерердәй булып тилмереп әҗәл көтүдән дә яманрагы юктыр... Уйларның да очыкырые, тәртибе юк хәзер: әле үткәндә, әле бүгенгедә адашып тик йөри. Ул ике араның кайсына гына килеп төртелсәң дә, күңелне яктыртырлык бер генә аклык та төсмерләнми. Үткәнгә кайтсаң - кояштан алда торып, соңрак йоклаган, бар сәгате колхозда бил бөкрәйтеп үткән айлар, еллар. Бүгенгесендә - иске карават белән чикләнгән санаулы көннәр. Карчык сөяк белән тирегә генә калган кулын көчкә кыймылдатып, күкрәк турысына китерде. Буш карашы белән янә түшәмгә, аннан тирә-ягына төбәлде. Стенада, чебен эзе белән чуарланып беткән иске көзге янында ире белән яшь чагында парлап төшкән сурәт эленеп тора иде. Бу минутта күзе андагы йөзләрне әйле-шәйле генә төсмерләсә дә, бер һәм бердәнбер кадерле ядкяр булгангамы, күңеле һәр сызыкны яттан белә: Хәбиренең нәрсәгәдер гаҗәпләнгән сыман чөелеп киткән кашларын уе белән сыпырып куйды, якасы кайтарылып торган кыска җиңле күлмәгендәге буй-буй сызыкларны сыйпап карады; бер толымын аркасына, икенчесен күкрәгенә төшереп салган яшь хатынның бәхеттән балкыган йөзе буйлап бармакларын йөртеп алды... Хәлимәнең күзеннән сыпылып чыккан кайнар бөртек ирен читенә тәгәрәде. И гомернең яшен утыдай якты, кыска мизгеле диген. Күпсенде шул, учка сыеп бетәрдәй бәхетне дә күпсенде Ходай. Булганына шөкер итеп, бер-берсен ярты сүздән аңлап яшәп яталар иде. Кара-каршы чәй эчеп утырганда, сул як күкрәген тотып, тәлинкәсенә сыгылып кына төште Хәбире. Бер уйласаң, утызын тутырып кына килгән гайрәтле ирнең йөрәк күтәрә алмаслык хәсрәте дә юк иде. Шулай, язмыштан кем генә уза ала...
Карчык янә авыр сулап карашын тәрәзә төбенә күчерде. Юганнан соң иркен сулап калган пыяла аша кояш нуры үрелгән иде. Аның яктысы буяулары кубып, тоныкланып беткән Ленин башын гаҗәпләнеп күзәтә диярсең; өйдәге иң зур байлык шикелле, түргә, гөл чүлмәкләре утырырга тиешле тәрәзә төбенә менеп кунаклаган бу сын үзе дә әллә шаккатып, әллә ниндидер каһкаһә белән урамга, тышкы дөньяга текәлгән. Бар нәрсәнең асты өскә килгән туксанынчы елларда Хәлимә аны кантур ишегалдындагы чүплектән күтәреп кайткан иде. Моңа хәтле ни ымсынып та кулына төшерә алмаган байлыкка шулай җиңел генә хуҗа булуына сөенеп, ике атлыйсын бер сикереп, кош тоткандай кайтып керде. Теге чактагы сын булды микән, әллә шуның игезәк сыңарымы 
- Хәлимә артык баш ватып тормады. Иң мөһиме - әнә ул түрдә, хәзер аның йортында балкып утыра! Теге чак дигәне... Туктале, ничәнче еллар иде соң? Җитмеш сигезме, җитмеш тугызмы? Хәтер дигәнең күптәннән тишек иләккә әйләнде шул... Кичен концерт белән Габдулла Рәхимкулов киләсе иде. Әле ул вакытта Хәбире дә исән иде бит, Хәлимәнең кантур җыештырган чагы иде. Шулай шул, җитмеш сигезенче ел булгандыр. Парторг Галимҗанның протез аягын сөйрәп кабинетына кереп барган җиреннән "Хәлимә!" дип шәрран ярып кычкыруын ишеткәч, коридор юып йөргән хатын дертләп китте. Сулы чиләген, пумалалы таягын стена буена куеп, Галимҗан артыннан атлады. Тегесе, керәкерешли өстәл янына үтеп, лап итеп урындыгына чүмәште. 
- Апай, идәнеңне ташлап тор. Менә моны кеше рәтенә кертергә кирәк. 
- Парторг сейф өстендә торган Ленин бюстына ияге белән ымлады. Хәлимәнең берни аңышмый торуын күреп булса кирәк, урыныннан кузгалып, җиз төсендәге сынны кулына алды. 
- Рәхимкуловның бүген какраз туган көне икән, радиодан ишетеп калдым. Падарыксыз булмас, мәйтәм, без дә паздравит итәрбез. Шушыны чистартып, ялтыратып куйсаң, бер дигән инде... Хәлимә, юеш кулын халат итәгенә сөрткәч, бик кыйммәтле нәрсә күреп, бюстка үрелде дә аптырап китте. 
- Бәй, мин аны таш кебек авыр дип торам тагын! - диде, сынны әйләндереп. 
- Әттәч, буш нәмәрсә икән бит бу! Эче куыш икән! 
- Ап-пай! 
- Галимҗанның йөзеннән төс качты, ул дәрес аңлаткан укытучы шикелле йодрыгы белән өстәл читен төеп алды. 
- Үтерәләр болар, телләре нәмә сүләгәнне колаклары ишетмәй... Хәлимә, үз сүзләрендә бер хилафлык күрмичә, әле дә булса кулындагы башны әйләндерәтулгандыра, кабинеттан чыгып китте. Тузан җыеп утырганга гына тонык, төссез булып күренгән икән - теш щёткасына кер сабыны сылый-сылый һәйбәтләп югач, Ленин бюсты мәгърур кыяфәткә кереп, нур чәчә торганга әйләнде. И шул чагында Хәлимәнең ымсынулары! Аларның бәләкәй генә, җыйнак кына өйләренә төс булыр иде микән?
Юктыр ла... Мондый затлы әйбер нәчәлникләр өстәлендә яки артистлар өендә генә торадыр шул... Үз уе белән авыр сулап кына килешкән хатын, алтынга әверелгән сынны бармак бите белән әле болай, әле тегеләй сыйпап, кадерләп кенә парторг өстәленә кертеп куйды. Кич концерт башланыр алдыннан, Галимҗан, бик ялкынлы нотык тотып, Габдулла Рәхимкуловка шушы затлы бүләкне тапшырды. Еллар үткәч, җан кебек әйберне чүплектә күреп, Хәлимә егылып китә язды. Җырчы йөк итеп үзе белән алып китмәгәнме, әллә инде кантурда берәү генә булмаганмы 
- Ленин бюсты аяк астында тәгәрәп ята иде. Сөенү, аптырау, кызгану кебек хисләр барысы бергә кушылып, хатын анны, бик кадерле ядкяр күреп, өенә алып кайтты. Шуннан бирле тора әнә. Соңгы тапкыр кайчан тузаны сөртелгәнен үзе дә хәтерләмидер. Авыл урамына текәлгән килеш өнсез калып тора да тора, бахыр... Хәлимә җелегенә үткән авыртудан йөзен чытып куйды. Ай, бер уколкайларын жәлләмәсәләр... Болай үзе интегеп, Наиләсен интектереп ятканчы... Картлык көнендә заман чире бугазыннан эләктереп алгач, Хәлимә "ах" димәде, "уф" димәде, бар теләге - "тизрәк Газраил үзе белән алып китсен дә тән һәм җан газапларыннан коткарсын" дию иде. Наиләсенең - бердәнбер кызының авыл халкы арасында рисвай булып көн итүе карт ананың йөрәгенә кан саудыра, хурлыктан, үзенең чарасызлыгыннан көннән-көн ул һаман да ныграк сула, бетеренә бара иде. Кайчак шундый көннәр була 
- Наилә аның астын алыштыруны да, кибеккән иреннәренә су тигерүне дә белми, аракыдан ис-акылын җуеп, йә идәндә, йә чоланда аунап ята. Аны уятырга теләп, Хәлимә карават тимеренә бау белән бәйләп куелган кашыкны көче җиткәнчә күпме генә шакылдатып, бәргәләп карамасын, исереп егылган хатын үз вакыты җитмичә селкенеп тә карамый. Яки үз ишләре кереп төрткәләгәч кенә чәч-башын туздырып торып утыра, төсе җуелган күзләрен ачар-ачмас кыймылдап, чүмеч тутырып су эчә. Аннан, нәрсәдер исенә төшкәндәй, үрмәләп диярлек Хәлимә яткан карават буена килеп тезләнә дә, башын юрганга терәп, кыргый тавыш белән үкси башлый. Туктап торган чакларында Хәлимәне сабый урынына бага, "әнкәй" дип кенә тора үзе. Сыек кына итеп боткасын да әзерләгән була, мичкә ягып, әллә нигә бер булса да, Хәлимә яраткан арыш ипиен дә пешерә. Шул ипине, сабый балага әзерләгәндәй йомшартып йә сөттә изеп, әнисенә кечкенә кашык белән булса да ашатырга тырыша. Мондый мәлләрдә Хәлимәнең күзеннән сыпылып яшь тамчысы чыга да сүзсез әрнү булып иреннәренә ягыла.
Наилә исә, ничә еллар йөрәк түрендә яшәгән ачык ярасына үзе үк тоз сибүдән куркып, тагын онытылырга, онытылырга ашыга...
* * *
Рифатның икенче кызы туып, зурлап бәби туе үткәргән көн иде. Сыйныфташ дип якын күрүе булгандыр 
- Наиләне дә ашка дәшә килде. "Ирле кешеләр янында ятимләнеп утырасым юк", - дип каршы төшсә дә, өзми-куймый кыстагач, Наилә барасы итте. Рифатның хатыны Гөлгенә белән артык аралашып йөрмәсәләр дә, күрешкәндә ачык итеп исәнләшәләр, сүз алышалар иде. Кабат әни булган Гөлгенәнең йөзендә балкыган бәхетне күргәч, Наиләнең йөрәген моңарчы татымаган ят тойгы телеп үтте. Йә Хода, ул да җиргә хатын-кыз булып, назланып, балалар сөеп яшәр өчен яратылгандыр бит! Утыз яшеңә җитеп, кысыр хыял белән яшә инде... Юк, көнләшү түгел, ниндидер үкенеч кисте аның бәгырен. Шамилне уйлап, аны көтеп үткән гомере теге көннән, стенадагы көзгене идәнгә алып томырган көннән янып көлгә әйләнергә тиеш иде бит, ә ул һаман салкын учак урынында нидер эзләп маташа түгелме? Бу яшендә аның өлешенә калган нинди бәхет булсын инде, йә? Ир-ат затына күз уйнату түгел, керфек тибрәтеп караганы да юк бит аның, үзенә сүз катсалар, телсез-чукракка әйләнә, бер чакрымнан урап үтә... Биләүдә яткан нарасыйның үкчәсен тотып сөйгәндә, Наиләнең башыннан кырыкмаса-кырык уй бөтерелеп үтте. Мес-мес килеп яткан сабыйдан бөркелгән хуш ис - башларны әйләндерерлек, сулап туймаслык татлы ис - кызның күңелендә өермә кузгалтты. Аның да шушындый нәни йомгакны йомарлап куенына сыендырасы, кабартма кебек алсуланып торган ике бит алмасыннан иреннәрен аермый үбәсе, ими каптырасы килеп, тыелгысыз бер теләк биләп алды. Кунаклар җыелышып маташкан мәҗлес бүлмәсенә ул башка кеше булып аяк басты. Аңынчы коридордагы зур көзгедән җәһәт кенә үзенең өс-башына күз йөгертеп алды: кыскарак дип борчылган шәмәхә итәге, шуңа иш итеп үзе теккән зәңгәрсу кофтасы тыйнак кына бизәнгән йөзенә бик килешеп тора. Артка төйнәлгән толымыннан тиз-тиз генә шпилькаларын тартып алды. Калын кара чәчләре дулкын булып аркасына таралгач, еллар санының байтагы артка чигенде. Учка сыеп бетәрдәй нечкә биле, төз, тулы аяклары белән ул унҗиде яшьлек кызларга биргесез иде. Наиләнең нәкъ каршысына хатыны белән Зариф Харисович туры килде. Ел башыннан ук хуҗалык җитәкчесе булып эшләсә дә, күрше районнан гаиләсе белән күчеп килгән бу иргә башын күтәреп караганы юк иде кызның. Авыл халкының телендәге имеш-мимешләр колагына чалынды анысы: имеш, үз районында колхоз рәисе булып эшләгәндә, ниндидер кырын эшләре ачылган да, аннан тиз генә бирегә китереп утыртканнар. "Бүтән җиргә" утыртырлар иде дә - кайдадыр югарыда "йонлы куллы" кешесе бар икән... Бу сүзләр ни дәрәҗәдә хак булгандыр, Наиләнең үзенә кагылмаган сораулар белән баш катырып торганы юк иде. Менә хәзер тап алдында шушы кеше утыргач, нигәдер сәер булып китте:
бер авылда яшәп, кемнең кем икәне белән дә кызыксынма инде... Хатыны Фәйрүзә бераз арыган чырайлы, ябык кына икән; башкалар кычкырып көлгәндә, авыз чите белән көлемсерәп куя. Аның каравы ире капма-каршысы: сүз алганда авызында сандугач сайрата, җитәкче булып шомарып беткәнлеге әллә каян күренә. Боз болыты төсендәге күзләре шактый мут йөгерешә; түгәрәк йөзе дә, каз канаты белән майлап алганнар диярсең, тук, шома чырай булып балкып тора. Яше кырыклар тирәсендә генә булса да, баш түбәсе чиләк төбе шикелле ялтырый. Тост әйтеп, рюмка-бокалларны чәкештерергә үрелгәндә, Наилә үзендә әрсез караш тоеп, әллә нишләп китте, чәч төпләренә кадәр тирләп чыкты. Зариф, тирә-юньдәгеләргә игътибар итмичә, күзен тасрайтып, аңа төбәлгән иде. Шул караш каушаттымы, шайтан котыртуы булдымы - элегрәк шәраб ише нәрсәне уртлап кына куя торган Наилә башта бер, соңрак икенче рюмканы төбенә кадәр эчеп бетерүен аңышмый да калды. Тәнәфескә ишегалдына чыгуга, авыл куенындагы төн караңгылыгын ертып, бию көе яңгырый башлады. Берәүләр биергә, икенчеләр тәмәке кабызырга ашыкты. Наилә баскыч төбендәге ут яктысыннан качып, үз-үзен кочаклап бакча коймасы буенда басып тора иде, артыннан, итәген җыера төшеп, ике кул белән оятсызларча каты итеп кысып алуга, аны курку түгел, аптырау, өнсез калу биләп алды. Әлегәчә кызның тәненә мондый әрсез куллар кагылганы булмагангамы, әллә шау-гөр килеп күңел ачкан шушы кадәр халык арасында көлкегә калудан өректеме - бөтенләй телсезгә әверелде, сулышсыз хәлдә башын артка борды. Аның чәчләренә борынын терәп диярлек, инде кулларын кызның биленә шуыштырган Зариф басып тора иде. 
- Әллә биеп алабызмы соң, апасы? - диде ул, кайнар тыны белән Наиләнең муенын пешереп. Наилә әле дә булса эндәшмәде. Аннан, үзенә бөтенләй хас булмаган ят тавыш белән: 
- Хатыныгыз... - дип сүз башлаган иде, Зариф ямьсез итеп хихылдап куйды. 
- Хатын? Ә менә минем синең белән биисем килә! Яңа гына эчелгән аракы исе борынына килеп бөркелгәч, Наилә читкә каерылды. Әмма Зариф, корбанына тырнагын батырган карчыгадай, аны беләгеннән эләктереп үзенә тартты, бию көенә бөгелә-сыгыла, Наиләне ялт кына бөтереп, тупас итеп күкрәгенә кысты. Караңгылыкта берәү берәүгә игътибар итмәсә дә, тирә-юньдәгеләрдән кыенсынып, кыз әле агарды, әле күгәрде, тик ирнең каты кулларына каршы тора алмыйча, үзе дә биюгә кушылып китте. Ни хикмәт, әллә бая ярыйсы гына эчелгән шәраб шаукымы булды инде - бөтен гәүдәсе белән үзенә сыланган бу ир заты анда җирәнү уятмады, киресенчә, күңелендә кинәт кенә ниндидер усаллык катыш үч, тантана, кемгәдер нәрсәнедер исбат итәргә теләү тойгысы барлыкка килде. Парлылар янында үзен артык кашык, аккошлар янәшәсендәге чәүкә дип хис итүне шушы ямьсез тойгы каплап алды. Әллә шуңа инде, ирнең куллары биегән уңайга кофта изүенә үрелеп, авырттырып кысып алганда берни дә дәшмәде; тик әрсез куллар болай да кыска итәген тагын да өскәрәк сыдыра башлагач, артыграк кылануын чамалап, артка тартылды да:
- Ямьсезләнмәгез! - диясе итте. 
- Ярар инде! 
- Зариф тупас итеп кызны тагын да ныграк үзенә таба тартты. Аннан, колагына иелә төшеп: 
- Соң, апасы, мәҗлес буе син дә миннән күзеңне алмый утырдың ла. Давай, кыланып маташмыйк, борын асты кипмәгән үсмерләр шикелле... Безгә якыннанрак танышырга кирәк, - дип, иреннәрен кызның бит очына тигерә-тигерә утлы пышылдады. Чыннан да, шәраб күбрәккә киткән идеме, әллә тәненә ир-ат куллары кагылудан изрәдеме 
- Наилә гәүдәсенең камыр кебек йомшаруын сизми дә калды. Ашардай булып үзенә төбәлгән ерткыч карашлы ирдән тупаслык, дәһшәт, гайрәт белән бергә ниндидер көч, хайвани дәрт бөркелә иде, моның белән үз гомерендә беренче тапкыр очрашкан кыз, яшүсмер диярсең - уйлау сәләтен югалтты, башы рәхәт әйләнде, кинәт кенә диңгез тубыктан булып тоела башлады. Салмак көйгә бер-берсенә елышып, бакча коймасы буйлап урамга юнәлгән парны баскыч төбендә басып калган Фәйрүзәнең яшьле күзләреннән гайре чит күзләр абайламады да. Рифатларның капка төбендәге бихисап машина арасыннан кайсына, ни өчен кереп утырганнарын да, үзенең кем белән икәнен дә, нишләгәнен дә уйламады Наилә. Бу минутта үзенең бөтен барлыгын биләгән изрәү һәм шул ук вакытта гәүдәсенә таралган тыелгысыз дәрттән башка дөньяда берни калмаган иде. Зарифның бармаклары калтыранакалтырана кофта изүен ычкындырганын, машинаның арткы урындыгында ике гәүдәнең бербөтенгә әверелгәнен соңыннан да томан аша гына хәтерли алды ул... 
- Вәт чудо! Мин сине ирен өйдә калдырып килгән бичә дип уйлап... Кешегә әйтсәң кеше ышанмас!.. Чудо! 
- Кызның тән ләззәтеннән, аннан битәр башлап үзе кул салуыннан чынчынлап шаккатып калган Зариф, чалбар төймәсен эләктерә-эләктерә, әллә ничә тапкыр шулай дип кабатлады. Наилә исә, әле генә булып узганнан исенә килгәч, тәне бөрешеп, катып калды: башта шәраб тәэсиреннән айну, аннан ни кылганын аңлау - болар бергә кушылып, кинәт кенә күңелен болгатып җибәрде. Шушы яшенә җитеп, хыялый, якты һәм саф хисләрен саклап килгән кыз бер мизгел эчендә барысының челпәрәмә ватылуыннан өнсез иде. Юк, бу кадәр пычрак һәм кеше ышанмас дәрәҗәдә мәгънәсез гамәл була аламы? Җитмәсә, очраклы берәү белән... Кыз машина ишеген көчкә ачып өлгерде дә укшуга түзә алмыйча косып җибәрде...
Аягында басып тора алмаслык исерек кешедәй алпан-тилпән килеп өенә ничек кайтып җиткәнен аңышмады кыз. Чигәсенә чүкеч белән бәреп торган кебек, бер генә сорау миен бораулады: нишләде ул, нишләде, нишләде? Иртән уянып киткәч тә кичәге хәлләрнең төштә генә булуына өметләнеп, Наилә күзләрен бер ачты, бер йомды - аяусыз чынбарлыктан котыла алмады. Терсәк якын булса да, үрелеп тешләрлек түгел иде. Аның бәхетенә, якшәмбе булгач, эшкә барасы юк иде; башым авырта дигән сылтау белән, төшкә кадәр мендәреннән күтәрелмәде. Баш авыртуны үзенчә аңлаган әнисе, "и бала" дип авыз эченнән сукрана-сукрана, үлән суы әзерләп эчерде, маңгаена юеш сөлге китереп салды. Көн уртасында өйләренә Зариф килеп кергәч, Наилә - яткан җирендә, Хәлимә баскан урынында таш кебек катып калдылар. Ярты ел эшләп, аларның йортына түгел, мөгаен, урамына да аяк басмаган рәис тора салып нигә киләсе иткән? 
- И апакаем, истә-санда юкта соң... 
- Хәлимә, көтелмәгән кунакка ни дияргә белмичә, бөтенләй каушап калды. 
- Менә, халыкның нинди проблемалары бар - шулар белән танышып йөреш, апа. 
- Зариф күзләрен әрле-бирле йөртеп, өй эчен айкап чыкты, Наиләнең башын стенага таба борганын күрмәмешкә салышып, дөп-дөп басып түргә узды, тәкъдим иткәнне көтмәстән, артсыз урындыкны алып, аякларын чалыштырып утырды да әле дә булса шаккатып карап торган Хәлимәгә текәлде. 
- Йә, апа, ни хәлләрдә яшәп ятыш? Үгезне мөгезенән алып бирелгән сорау Хәлимәне тагын да каушатып җибәрде. Шулай да тормышта күпне күргән хатын сер бирмәде, ачык йөз белән үзе дә өстәл артына килеп утырды. 
- Безнең ни... Ипләп кенә көн итү... 
- Нигә, барысы да ал да гөл, бер проблемагыз да юкмыни? 
- И, бар кешедә бер үк хәл инде. 
- Шулай дисә дә, Хәлимә, хәл белешүдән күңеле булып, тураебрак утырырга тырышты, җыерчыклы кулы белән өстәл клеёнкасын сыйпый-сыйпый сүзен дәвам итте. 
- Эшләгән чагында кирәкле кишер яфрагы иек тә, пенсиягә чыккач кына кирәк бетте, апакаем. Кара таңнан калхуз эше дип чаптык, шулар чыга хәзер, аркада бөкре, аякта рматиз булып... Бырачларга күренергә кирәк дип куркытып кайтардылар әле, менәтерәк. Өйдә ир-ат булмагач, бүлнисенә йөртер кеше каян табасың? И-и, сөйләсәң сүз, төртсәң күз инде, апакаем. Акчалы кешеләр суын да өйгә генә кертеп куйды, печәнен дә безнең кебек кул белән кыркып азапланмый...
Зариф, Наиләгә күз салмыйча гына: 
- Ничава, апа, кызыңны кияүгә биргәч күтәреп йөртерләр әле, - дип үзенчә тозсыз итеп шаяртып куйды. 
- Чыкмады инде, мине саклап утырып кала бугай... Еландай телләремне чыгарып әйттем, илдә чыпчык үлми, җан асрармын, кит шәһәргә, тормышыңны рәтлә, дидем, юк, колак салмады. 
- Хәлимә, Наиләнең тешен кысып ятканын күреп, өстәп куйды: 
- Менәтерәк, кичәгенәк тирләп-пешеп мунча юган ие, җил эләктергән бугай, ут яна бүген. Нинди җил эләктергәнен бик яхшы белгән Зариф көлемсерәп кенә урыныннан кузгалды, түш кесәсеннән урталай бөкләнгән конверт алып, Хәлимәгә сузды: 
- Мохтаҗ кешеләргә хуҗалыктан бәләкәй генә ярдәм. Түлке этенә-бетенә сөйләнеп йөрмәгез, яме. Калтыранган куллары белән конвертны ачып караган Хәлимә башта телсез калды, аннан рәхмәт укый-укый, шул арада зарын да түгә-түгә Зарифны озатырга кузгалды: 
- И апакаем, ямыйсы тишек-тошыкның исәбе юк, каяннар гына безгә юлың төште? Газ керткәндә торбаларын капка өстеннән генә уздырдылар, утын кайтартсак та, печән китертсәк тә җәфаланабыз гына. Капка төбенә аударып китәләр дә, чиләнәбез икәүләп. Акчалы кешеләр түләп күтәртте, аларга ни... Без соң, тиен санап... Рәхмәтләр генә яусын инде, апакаем. Зарифны капка төбеннән озатып кергәч, Хәлимә: 
- Менә бит, әй, бирим дигән колына - чыгарып куяр юлына, - дип, шатлыгыннан күгәрчен урынына гөрли-гөрли, түшенә яшергән конвертны алып, тагын өстәл янына килеп утырды. Бармак очларын төкрекли-төкрекли акчаны санап, дөньясыннан канәгать кыяфәттә Наиләгә борылды. 
- Наилә дим, барыбер йокламыйсың бит, тор әле, кара әле. Киләсе айның пенсиясе килсә, шуны да кушып, әллә соң газ торбасын күтәрттерәбезме? Наилә көтелмәгән җитезлек белән сикереп торды. Чәчен-башын туздырып, башта юынгычка атлады, кирәгеннән артык тавышланып су агыза-агыза бит-кулын чайкады. Өстендәге бөгәрләнеп беткән итәк-кофтасын салып ташлап, ашыга-кабалана кулына эләккән беренче күлмәкне киде, йолкып чыгарырдай итеп чәчен тарап-җыйды да әнисе кулындагы конвертны тартып алып, карлыккан тавыш белән: 
- Әнкәй! Ул адәмнең тиене дә кирәкми, ишеттеңме?! - дип, гомер булмаганча Хәлимәгә каты эндәште дә ирләрчә дөп-дөп басып чыгып та китте. 
- Нәрсә, әллә мине түләүле марҗа дип белдеңме, хәшәрәт? 
- Кулындагы конвертны Зариф алдына ярсу хәрәкәт белән томыргач, Наилә, күзләреннән яшен уты чәчеп, ике йодрыгы белән өстәлгә таянды.
Зариф аны күреп аптырамады, ирен чите белән генә елмаеп, өстәл артыннан торды, ашыкмый-кабаланмый гына диванга күчеп утырды. Аннан соң гына кичәге кебек әрсез караш белән Наиләгә төбәлде. 
- Туктале, матурым, башта мине тыңла. Беренчедән, хәшәрәт дип арттырасың. 
- Зариф йөзенә кимсетелгән, үпкәләгән кыяфәт чыгарды: 
- Хатын-кыз риза булмаса, беркайчан да өстенә ташланганым юк, извини, аның өчен статья барын беләм! Аннан соң, бу яшеңә җитеп, ир чырае күрми яшәгәнче... Без шулкадәр бер-беребезгә туры киләбез, давай, юк өчен нервы бетермик. 
- Зариф Наиләнең биленә үрелеп, мәҗбүриләп янәшәсенә утыртты. Үзе исә, урыныннан кузгалып, каршы стенада барлыгы да беленмәгән ишекне ачты, эчке бүлмәсеннән хушбуй шешәсе кебек кечкенә генә шешә тотып чыкты. Чәй чынаягына салып, шәрабны Наиләнең кулына тоттырды. 
- Кичә күбрәккә киткәндер... Менә шушы юып кына төшерә инде аны. Эч, эч, карама миңа алай итеп. Наилә бүтән бер сүз дә дәшмәгән иде. Эчтән ике чигәсенә чүкеч белән сугып торалар диярсең - бу тукылдау тавышының мәңге тынасы юк. Кыз, кулындагы чынаякка төбәлеп, хәрәкәтсез утыруын белде. Зарифның битенә төкерергә дип килде дә килүен, тик аны нәрсәдә гаепләргә соң? Наиләнең авызына егып аракы салдымы, кул-аягын бәйләп үзенеке иттеме? Ә Наиләнең үз башы? Ул кая иде? Мескенләнеп елап җибәрмәс өчен, кыз чынаяктагы утлы сыекчаны авызына каплады... 
- Безгә очрашкалап торырга кирәк. 
- Зариф, өстәлгә үрелеп, Наилә ыргыткан конвертны кулына алды. 
- Бу пүчтәк кенә. Балда-майда йөздерәм әле мин сине, матурым. Моны тыгып куй, кирәге чыгар. 
- Шулай ди-ди, Зариф конвертны Наиләнең күлмәк изүенә сонды, сабый баланы юаткандай, аркасыннан какты. 
- Җыен юк-барга чыраеңны сытма әле, унбиш яшьлек чагың түгел, давай, җитдирәк булыйк, ә? Кинәт кенә дөньясында бер гаме калмаган, башындагы тукылдау белән бергә уйлау сәләте дә югалган Наилә, ә дә, җә дә сүз катмыйча, җепкә тагылган курчак кебек торып басты. Аннан исә, күкрәк турысыннан конвертны ниндидер мыскыллы елмаю белән тартып чыгарды да, эчендәге акчалары белән бергә вак-вак кисәкләргә ерткалап, Зарифның аяк астына ыргытты. "Хәшәрәт" дигән сүзен дә Наилә мыскыллы елмаю белән кабатлады... Наилә инде байтак еллар мәктәптә пешекче булып эшли иде. Беркөнне ак халатын салып, өйгә җыенганда, пумала-чиләкләрен күтәреп чыгып барган җыештыручы хатын, аңа карап-карап торды да:
- Карале, кызый, алай-болай авырың юктыр бит синең? - дип, турыдан бәреп сорап куйды. 
- Билең бетеп маташа, аш тирәсендә кайнашып кына тазарасың микән? Наилә башына күсәк белән китереп органдай катып калды. Йә Хода, әллә соң, чыннан да?.. 
- Юкны сөйләмәсәнә, каян килсен? Тәрәзәне ачып йокласам гына инде, - дигән булды, сүзне шаяруга борырга тырышып. 
- Булса да оялма, җаным. Яшең бара, үзеңә иптәшкә алып кайтсаң да гаепләүче булмас. Җыештыручы хатын сөйләнә-сөйләнә чыгып китте. Наилә исә, ике кулы белән корсак тирәсен сыйпый-сыйпый, утка төште: теге кичнең уеныннан уймак чыгарга да мөмкин икәнлеге турында башына да кертеп карамады бит! Әгәр... әгәр... дөрес булса, өченче ай киткән түгелме? Наилә, коты очып, ишек яңагына сөялде. Әнисенең үз хәле хәл иде. Соңгы араларда күбрәк ятып торырга гадәтләнде. Әле аягы сызлый, әле бөтенләй гәүдәсен күтәрә алмый тинтери. Кызының тулыланып китүен күреп тә эндәшмәдеме, әллә моңарчы чынлап та үз күзләренә ышанмавы булдымы 
- Хәлимә авыз ачып тел тибрәткәндә, Наилә карынында яралган яңа җанга биш ай тулып киткән иде. 
- Ичмаса, юньле кеше орлыгымы? - дип кенә сорады ул тавышына бернинди аптырау, үпкә, рәнҗү төсмерләре чыгармыйча, өстәл артында дөге чистартып утырган җиреннән. Наилә эндәшмәде. Табакка иелеп кер уып маташа иде, яшь тулы күзләрен әнисенә күрсәтергә теләмичә, читкә борылды. 
- Детсад баласы түгелсең, үзең беләсеңдер. Моңарчы азып-тузып кеше теленә кергәнең булмады. 
- Әнисе көрсенеп башын иде. 
- Үстерергә көчең җитсә... Наилә, күбекле кулын халат итәгенә сөртә-сөртә, бер сүз дә эндәшмичә, ишегалдына чыгып китте. Авыл халкы теленә керүдән битәр, үз-үзеннән курка иде ул. Карынындагы бала, хурлык һәм оят җимеше булып, җанын учак утыдай көйдерә иде. Наилә утын лапасына керде дә, башындагы яулыгын болгап очырды, үзе, өеп куелган әрдәнә өстенә башын салып, сулыгып-сулыгып еларга тотынды. Бөтенләй башка берәүдән, иң саф, чиста хисләр белән яраткан, ничәмә ничә еллар көтеп тилмергән кешесеннән булса, сыңар канат үстерергә дә сөенә-сөенә риза булыр иде. Кимсенмәс, бу кадәр хурланмас иде, киресенчә, мәхәббәттән яралган җан җимеше белән горурланып, башын югары чөеп йөрер иде. Ә бу... шулчаклы ят, хәтта... чиркангыч тоелган бала... Югыйсә әле кайчан гына 
- Рифат белән Гөлгенәнең сабыен тотып сөйгәндә генә нинди татлы хисләр тулган иде күңеленә, үзен әни буласы килү теләге чолгап алган иде. Тик менә шушылай, коточкыч мәгънәсез төстә яралырга тиеш түгел иде ул сабый, тиеш түгел, түгел иде!
Корсакта әле йодрыгы, әле үкчәсе белән үзенең барлыгын белдереп тибенгәндә дә Наиләне бары тик курку гына биләп ала. Тибенә, димәк, җаны бар, исән дигән сүз... Югыйсә күңелендә яшерен өмет бөреләнгән Наилә кызу мунчада хәле беткәнче себерке белән ничәмә-ничә чабынды; аякларының җегәре кимегәнче колонкадан потлы чиләкләр белән кирәксә-кирәкмәсә күпме су ташыды; ашханәдә олы-олы кәстрүлләрне тулы килеш әле бер, әле икенче урынга күтәреп мәшәләнде. Бала, барысына үч иткәндәй, тибенүен белде. Тагын бер нәрсәдән - хәлен Зариф белүдән, аның белән очрашудан уттан курыккандай курка иде Наилә. Күпме генә сиздермәскә тырышсаң да, иртәме-соңмы гәүдәнең килбәтсез юанаеп, кеше күзенә бәрелеп торачагы көн кебек ачык. Киңчәрәк кием кигәч, әлегә түзәрлек тә... Тик кайчанга кадәр? Наиләнең бәхетенәме, әллә коточкыч бәхетсезлегенәме, җае чыкты тагын. Октябрь азагында аны ике ай укырга дип пешекчеләр курсына Чаллыга җибәрделәр. Студентлар тулай торагына урнашкан хатын-кызлар кемнең кем икәне белән артык кызыксынмадылар, тырыша-тырмаша дәресләргә йөргәне булды, авылның бетмәстөкәнмәс хезмәтеннән беразга булса да котылуына сөенеп туялмыйча йокы симерткәннәре, базардан базарга чапканнары булды. Ә декабрь азагы җитәрәк, инде укуны төгәллибез дип йөргәндә, урталай бөгелеп төшкән Наиләне "ашыгыч ярдәм" машинасы тудыру йортына алып китте... Җиде айлык булып дөньяга аваз салырга ашыккан кызчыкның гомере кыл өстендә иде. "Кендек бавы бик каты итеп муенына уралган", - диде табиблар. Сабыйны вертолёт белән ашыгыч рәвештә Казанга алып киткәндә, Наилә калтыранган бармаклары белән, үзе теләп, "Баладан баш тартам" дигән кәгазьгә кул куйды. Әйе, ул чагында Наиләнең күңелендә ниндидер явыз сөенеч тантана итә иде: ниһаять, барысы да бетте! Ул гарьлектән дә, хурлык җимешеннән дә котылды. Ак халатлы табиблар кулындагы бу уч төбе кадәр генә төенчек - күзе дә ачылмаган песи баласыдай хәлсез сабый аның күңелендә әз генә дә аналык хисе уятмады. Котылдым, барысы да бетте дигән уй күпкә көчлерәк иде. Тик Наилә бер нәрсәне - барысының да тора-бара башланачагын күз алдына да китермәде... Авылга кайтып төшкәч, Хәлимәнең сүзсез соравына "төште" дип кенә җавап биреп котылды ул. Иң беренче эш итеп, рәхәтләнеп, иркенләп, бар гөнаһларын юып төшерергә теләгәндәй, мунча ягып керде. Сөткә тулышкан күкрәкләре генә авыртып теңкәсенә тиде. Наилә аларны башта сөлге белән тыгызлап бәйләп куйган иде, икенче көнне таш кебек каткан күкрәкләренә бармак белән кагылышлы булмады. Сызлануы йөзенә чыкты; әнисе каш астыннан гына карап утырды-утырды да, торып, кулына чынаяк китереп тоттырды.
- Савып кара, булмаса. И бала бала... 
- Артык сораулар биреп, чынбарлыкны белергә теләмәве идеме, әллә шуны белүдән куркуы булдымы 
- Хәлимә телен йозакка бикләде, артыгын сорашмады, төпченмәде. Шулай диде дә, авыр сулап, ишегалдына чыгып китте. Коточкыч авыртудан иреннәрен тешли-тешли, ничек кирәк алай күкрәген саугач, Наилә чынаяктагы сөткә карап-карап торды да мич арасындагы чиләккә илтеп түкте. Шул мәлдә йөрәк түрен пычак белән сызып җибәрделәрмени: ә аның... нарасые кем кулында, кем имезә, кем карый аны? Башына килгән шушы уйдан хатын чайкалып китте, кулындагы чынаягы идәнгә тәгәрәп, аяк астында челпәрәмә килде. Исерек кешедәй алпан-тилпән килеп аралыктан чыккан Наилә, төсе качып, мичкә терәлде. Төн йокысы да йокы булмады. Колак төбендә бертуктамый елаган бала тавышы Наиләгә тынгы бирмәде, урынында кырыкка бөтерелде, әйләнде, тулганды, аптырагач, саташулы төштән арынырга теләп, идәнгә төшеп ятты. Таң алдыннан шыбыр тиргә батып, чәчрәп торып утырды: аларның өй эче бозланып каткан, идәндә дә, түшәмдә дә, стеналарда да тоташ боз, шул боз арасында яп-ялангач булып аның сабые ята. Туңудан өзгәләнеп-инәлеп елаган баланы ишетүче дә, биләүгә төрүче дә юк 
- Наилә, ук кебек атылып, аның янына томырылды. Янбашы белән өстәл почмагына килеп бәрелүгә, тәненә таралган авыртудан аңына килде. Тирә-ягына каранса, бернинди боз да, бала да юк, төш кенә күрүе икән. Моны белү генә тынычлык китермәде, урынына барып, башыннан ук юрганын бөркәнеп ятса да, нарасыйның өзелеп-өзелеп елавы һаман колагында яңгырый иде. Мондый төн беренчесе һәм соңгысы түгел иде. Хәер, төннәре генә түгел, көннәре дә саташулы төшкә әверелде аның. Кышкы каникуллар бетеп, эшкә баруга, мәктәптәге балалар чыр-чуы түзә алмаслык бер газапка әйләнде. Алар ашханәгә шаулап кереп, гөрләп чыгып киткәнче Наилә кырык үлеп, кырык терелде: шушы чыркылдыклар арасында, күзгә күренмәс булып, инәлеп-инәлеп аның кызчыгы елый. Ике колагы өзелеп чыгардай итеп яулыгын кысып бәйләсә дә, үрсәләнеп елаган тавыштан алай гына котылырлык түгел иде. Бу коточкыч иде. Үзенең ни кылганын, җинаятьче икәнен аңлау Наиләне акылдан язар дәрәҗәгә җиткерде. Артындагы чыш-пышларны да ишетмәде, әнисенең үзалдына кибепкорып барганын да күрмәде, колагында - бары тик сабый тавышы, күз алдында керфекләрен күтәрергә дә көче җитмәгән хәлсез сабый иде. Ике ай эчендә ярты картайган Наилә беркөнне катгый карарга килде: барырга, баланы алып кайтырга! Үз җаныннан өзелеп төшкән кыйпылчык бит ул, төкерәсе Зарифына да, кеше сүзенә дә... 
- Сезнең кызыгызны башка гаилә тәрбиягә алган. Алар турында бернинди мәгълүмат та бирмибез. "Баш тартам" дип акка кара белән үз кулыгыздан язгансыз... 
- Әлеге сүзләр Наиләнең башына күсәк белән органдай тәэсир итте. Нәрсә-нәрсә, болай да булырга мөмкин икәнлеген ул уйлап та карамаган иде. Бер ишектән икенчесенә төртелде, күз яшьләренә буылып, аякларына егылды - күпне күргән табиблар салкын кан белән култыклап торгыздылар, шундый ук салкын караш белән озатып калдылар.
Өметләре өзелгән, канатлары каерылган Наилә буран-өермә уртасында адашып, япа-ялгыз калган мосафир хәлендә иде. Көрәшергә, уңга-сулга ташланып булса да дөрес юл эзләргә аның теләге дә, көче дә юк иде - ул, күзләре кай якка төбәлсә, шул тарафка юл тотты... Өенә кайтып керүгә, әнисенең шаккатып торуына да игътибар итмичә, иске сандыкны ачып, чүпрәккә төрелгән аракы шешәсен эзләп алды. Ир-атка йомышлары төшсә, авыл кешесен шушы зәхмәт коткара торган иде - печән алып кайтасы булса да, агач бушатырга кирәксә дә. Соңгы араларда моңа гына канәгатьләр аз калды, һәр гамәлне акча белән генә бәяли башладылар. Бәрәңге бакчасын сөрдертәм дисәң дә, тирес түктерәм дисәң дә, акча, акча кирәк хәзер! Күрше хакы 
- Алла хакы дип торучылар да көне-сәгате белән кимеп бара... Наилә үзалдына ачы елмаеп, буш өстәлгә аракы шешәсен һәм кырлы стакан китереп утыртты. 
- Карале моны, әйтмәгән саен... 
- Мендәргә аркасын терәп, аякларын угалап утырган Хәлимә, хәле җиткәнчә сикереп торды да стаканны ялт эләктереп алды. 
- Азуың җитте, бала. Болай да урамга чыгарлыкны калдырмадың. Наилә эндәшмәде. Торып, киштәдән чынаяк алып килде, яртысы булырлык итеп аракы салгач, бертын уйланып торды: 
- Әнкәй! Бүген минем исереп карыйсым килә. 
- Шулай диде дә аракыны авызына каплады. Кабымлык-мазар эзләп кузгалмады, озаклап тын алмый торды. Тәне буйлап утлы дулкын йөгереп узды. Тагын, тагын салып эчте Наилә, баш миенең уйлаудан туктар минутын көтеп, бераздан тагын ярты чынаяк бушатты. Аңа җиңел булып китте. Колактагы бала тавышы, ниһаять, тынды, гомумән, бөтен дөнья ниндидер тынлыкка чумды. Сазлыкка таба бер адым атлау җитә. Икенче аягыңны суырып алганын сизми дә каласың. Мондый чакта кемдер үзе этенә-төртенә булса да котылырга маташып чәбәләнә, кемдер ярдәм сорап оран сала, кемдер исә, барысын да язмыш иркенә калдырып, ипләп кенә бата баруны хуп күрә. Янәшәдәгеләр исә бу хәлне йә көлеп, йә кызганып, йә булмаса, мыскыллап күзәтә, коткарам дип кул сузучы гына табылмый... Наилә белән дә шулай булды. Онытылырга теләп, кичләрен эчеп, иртәләрен баш төзәтәтөзәтә йөри торгач, ашханәдән чыгардылар.
Мәктәп директоры - чәчен һәрчак сарылы-каралыга буяп йөрүче урта яшьләрдәге хатын, кабинетына чакыртып, аңлаешлы итеп әйтте: 
- Ничек оялмый шушы кыяфәттә киләсең, мәктәп бит бу, монда балалар бит! - диде. Балалар шул, балалар. Аксыл, сары, кара чәчле кызчыклар, кыңгырау урынына чыңлап, чырык-чырык килүче сабыйлар... Авыл җирендә тотрыклы эш урының булу - олы бәхет. Эшең бар икән, димәк, ашың да бар дигән сүз. Шуңа күрә мәктәп, кәнсә, кибет тирәләренә бер урнашып калган кеше шул урынына теше-тырнагы белән ябышып ята да инде. Эшең дә, өйдә сине туендыручы иратың да булмаса, сөт тапшырган акчага гына ерак китеп булмый шул. Наилә авыр уйлар белән капка төбендәге эскәмиягә килеп утыргач, үзалдына аптырап китте: хәзер ферма да калмады бит ичмаса, сыер савучылар, иртәле-кичле автобуска төялеп, күрше хуҗалыкка эшкә йөри. Колхоз ашханәсенең бер як стенасы череп, җимерелеп төшкәненә бишбылтыр. Җыештырырга булса да керәм дияр идең - клубны кайчан сүтеп ташлаганнары да күптән онытылган... Аяк терәп сүз әйтер ир-ат та юк бит авылда - күбесе, биредәге эшсезлектән кул селтәп, тегендә-монда шабашкада йөри. Чыгып китмәгәннәрен хатыннары туйдыра - кайсыныкы әлеге дә баягы мәктәптә, кәнсәдә эшли... Хәлимәнең пенсиясенә генә калгач, болай да очны очка ялгап яшәгән йорттан кот качты. Җитмәсә, әллә каян гына кич утырырга керүчеләр пәйда булды: кайсы кибетнекен, кайсы өйдә куылганны кыстырып, Наилә янына елыша башладылар. Хатын аларның берсен дә кумады. Баш төзәтергә эзләп тилмергән чакларында, күрше-күлән инде бушка бер йотым бирмәскә әйләнгәч, акча эшләү юлы да табылды тагын. Хатыныннан, кеше сүзеннән куркуын җиңеп, әллә яшь чактагы хисләре исенә төшеп, әллә маҗара эзләп килгән Рифат өйалды чоланында аның мендәренә йөзлекләр ташлап китте... Теге чакта Зариф калдырган акчаларны ертып ыргыткан Наилә бу юлы ул кәгазьләрне ниндидер зәһәр елмаю белән сөенә-сөенә күкрәгенә кысты... "Карынына иңгән сабыйның атасы турында белүчеләр юк, Зариф үзе дә белми-сизми калды", - дип уйласа да, Наилә ялгыша иде: авыл җирендә сер дигән нәрсә булмый, була да алмый. Чыбыксыз телефон авылның үзе белән бергә генә үлә... Бу хакта иң беренчеләрдән булып Зарифның хатыны Фәйрүзә белгәндер, мөгаен. Иренең холык-фигыленә, итәк колы булуына тешен кысып яшәргә күнеккән хатын Наиләнең чиләк-көянтә күтәреп чишмәдән кайтуын бер генә күрде. Бу ул иде, теге көнне мәҗлес вакытында Зарифка сарылып чыгып киткән нечкәбил иде. Хәер, хәзер менә биленең нечкәлеге күзгә күренеп юкка чыккан, текәлебрәк карасаң, ярыйсы гына тулыланып китүен искәрми мөмкин түгел.
"Тагын бер кәнтәең ятим арттырырга җыена, - диде Фәйрүзә, бу сүзләрне үтеп барышлый гына авызыннан ыргыткандай, иренә зәһәр елмаеп. 
- Фамилияңне сорап килмәсен." Зарифның күлмәк сәдәфен төймәләп яткан кулы берара һавада асылынып торды. "Кайсысы?" Әлеге уе тел очында йомарланды. Кеше ышанмастай сүзне чын булса да сөйләмә дигәндәй, хатынына каш астыннан гына сәерсенеп карады да һич исе китмәгән кыяфәттә ашыкмый гына киенде. 
- Фантазияң шәп синең, әрәм булып ятасың, - дип, күңелле көйгә сызгыра-сызгыра чыгып китте. "Теге тинтәк баш булса, әллә кайчан йөгереп килер иде... Алай дисәң, ярлы тәкәббергә ышан син... Теге юлы акчаны тотып тураклаган булды, тинтәк дими ни дисең..." Машинасын кабызган шәйгә ирнең башыннан әллә нинди уйлар йөгереп узды. "Бал-майда гына йөзеп яшисе бит инде ул татлы бичәгә, ә... Юк, ничә барсам да, бусагасына да якын китерми, шайтан хатын... Аңгыралыгы белән шунысы узса гына инде..." Зариф Наиләгә урамда машина тәрәзәсе аша күз салганда шикләнебрәк куйса да, янына барып сүз катмады. "Каракның бүреге яна, диярләр; үзе килеп тагылмаганда башыма бәла эзләп йөрмим әле". Ирнең тук чыраеннан мыскыллы елмаю сызылып үтте. Соңыннан авыл кибетенең ишек төбендә очратты ул Наиләне. Май башы иде. Шактый күңелле күренгән хатынның изү сәдәфләре дә юньләп төймәләнмәгән, озын толымы аннан-моннан гына баш артына төйнәп куелган, коңгырт күзләре сыекланып, кысылып калган. Зариф, сәерсенүен йөзенә чыгармаска тырышып, көр тавыш белән исәнләште. 
- Синең арткы бүлмәңдә аракы өзелми бугай... - дип мыскыллы елмаеп эндәште Наилә, үзенә хас булмаганча ямьсез хихылдап. 
- Башта тукран тукылдый, Түгәрәк, ә? Теге вакыйгадан соң биш чакрымнан әйләнеп уза, Зариф өйләренә килеп ишек какканда әллә нинди пычрак сүзләр белән коендыра торган хатынның бүген менә шулай авыз ерып, үзе үк нидер сорап торуы гаҗәп тә, сәер дә иде. Зариф: 
- Теләсәң, аракыдан шәбрәкләрен дә табабыз, - диде, Наиләнең сүзләре артында нинди этлек ятуын чамаларга тырышып. Тик хатынның чыннан да үз хәле хәл иде: 
- Яздырып бирмим ди, хәшәрәт, - дип, кибет ягына башы белән ымлады. 
- Өеңә атларлык кына рәтең бардыр бит? Китереп китәрмен. Зарифны тагын аптырашка калдырып, хатын күндәм генә борылып китте. Машинасына эчемлеген, кабымлыгын салып, Зариф килеп җиткәндә, Наилә бер йотым суга тилмергән юха еландай, бәргәләнә-сугыла баскычта утыра иде. 
- Апасы, миңа да иптәш булырга ярыйдыр бит?
Наиләгә инде барыбер иде - каршында ялтырап күренгән шешәләргә карап, май кояшыдай елмаеп җибәрде... Шушы көннән соң Зариф хатын янында тилгән, карчыга урынына бөтерелә башлады: дөньясын онытып эчкән мәлләрендә Наилә өчен диңгез тубыктанга әверелә, Зариф алып килгән сыйдан соң бәйрәм йә мунча алдында, йә чоланда дәвам итә иде...
* * *
Шамил машинасын Наиләләрнең капка төбенә үк китереп туктатты. Арткы ишекне ачып, зур-зур пакетларны күтәреп алды, бер якка салынып төшкән капканы иңбашы белән генә этәргә маташты. Көч-хәлгә эләгеп торган агач капка алай гына бирешергә теләмәгәч, бер кулын бушатып, каерып ачарга туры килде. Як-ягын кычыткан баскан сукмактан баскычка якынлашуга, Шамил дертләп китте - аскы бусагада, тезләренә башын салып, Наилә утыра иде. Хатын үзе дә сискәнеп торып басты, Шамилне күргәч, йөзеннән саран елмаю йөгереп үтте. 
- Ә-ә, син икәнсең... 
- Теленең уйлаганны әйтүе түгел иде. 
- Берәрсен көтә идеңме әллә? 
- Мәгънәсез сорау бирүен аңлаган Шамил сүзне тиз генә икенчегә борды: 
- Иркенләбрәк киләм дигән идем бит. Менә боларны өйгә кертеп урнаштырыйк әле. Хәлимә апага бераз күчтәнәч. Идән сайгакларын шыгырдатып, эчкә уздылар. Өйдә караңгы иде, Наилә ишек яңагы тирәсенә үрелеп ут кабызды. Беркөнге вак чебен көтүе күренми, мич тә агарып, яктырып калганга охшаган. Шамил ихтыярсыздан идән-түшәмгә күз йөгертеп алды да, ясалма көр тавыш белән сөйләнә-сөйләнә ботинкасын салып, караватта хәрәкәтсез яткан Хәлимә янына юнәлде. Карчык хәлсез керфекләрен күтәреп, буш карашы белән Шамилгә текәлде. Таныдымы, танымадымы - йөзендә бернинди хис-тойгы чагылмады. 
- Шамил бу, әнкәй. Әйткән идем бит... 
- Наилә дерелдәгән бармакларын тыңлата алмаудан гаҗизләнеп учын угалады. Артсыз урындыкны алып, Шамил карават янәшәсенә килеп утырды, иелә төшеп: 
- Хәлимә апа, хәлең ничек? - дип сорады. Сүзләр һәм сораулар артык икәне яхшы аңлашыла иде: карчыкның куллары как сөяккә калып, үтә күренмәлегә әйләнгән, йөзенә күксел-сарылы төс иңгән; сүс кебек юкарган ак чәчләре мендәр өстенә җеп-җеп булып сибелгән, өзелеп чыгардай нечкәреп калган муены сулыш алган саен гармун күреге кебек җыерылып куя. Аның көч-хәл белән: 
- Көтеп ятам. Рәхмәт, бәбкәем, - дигәненә күңеле тулып, Шамил карашын читкә алды.
Башын күтәреп, Наиләгә борылды. 
- Бавыры. 
- Хатын артык сүз әйтмәде. 
- Мин... берәр ничек булыша аламмы? 
- Соңгы көннәрен санап яткан авыруга инде берни, беркем ярдәм итә алмаячагын белсә дә, Шамил шулай дип сорамыйча кала алмады. 
- Бәлки, дарулар, уколлар кирәктер? 
- Морфиен бушлай бирәләр дә... Аның артыннан пастаянны йөреп буламыни... Авылда врач ише кеше юк, район бүлнисенә барып алып кайтырга, буш савытларын илтергә кирәк... 
- Наилә чарасыз кыяфәттә кулын селтәде. 
- Памперс-мазарлары булганда була, булмаганда юк... Сүзләрен бүлеп, кемнеңдер каты-каты басып өйалдыннан үткәне ишетелде. Ул да булмады, ишек бөтен буена киерелеп ачылды, берәүнең тарак күрмәгән гөнҗәлә башы пәйда булды. Күлмәк сәдәфләре чалыш төймәләнгән, кесәсендә бүлтәеп торган шешә чалбарын тагын да аскарак тартып асылындырган, пычрак аякларының тырнаклары җиткән бу котсыз адәмнең йөзенә дә карарлык түгел иде. Күзләре шешенеп, кысылып беткән, аскы ирене ярылып канаган, ике каш арасы, борын тирәсе дә әллә киселүдән, әллә бәрелүдән кызыллы-зәңгәрле төскә кергән. 
- Опань-ки! 
- Адәм, теше төшкән авызын ачкан хәлдә Шамилгә сөзеп карады да, ике кулын чалбар тезенә ышкый-ышкый, күрешергә якынайды. 
- Барин, да? 
- Сыпырт әле, Рамай. Синең кайгы түгел. 
- Наилә, Шамилне гәүдәсе белән капларга теләгәндәй, ике арага кереп басты. Сәрхушнең исе дә китмәде, кесәсендәге болганчык төстәге шешәне шап итеп өстәлгә утыртты, үзе, өем-өем торган сумкаларны күреп, тиен җитезлеге белән шунда үрелде. 
- Ух-ты! Калбаса гына ашый башладың, ә? Сүзен әйтеп бетерергә өлгермәде, Наилә аны җәһәт кенә җилкәсеннән эләктереп, ишеккә таба этте. 
- Ычкын, дидем бит, яп... 
- Хатынның авызыннан чәчрәгән әшәке сүзләрне ишетеп, сәрхушнең керфеге дә селкенмәде, Шамил исә аптыраудан телсез калды. Ул әкрен генә кузгалып, ишекне ачты, котсыз адәмгә кулы белән тотынырга җирәнеп, башы белән генә чыгарга ымлады. Тегесе, артына борылып чигенә-чигенә, кыланып баш идее: 
- Ыслушаю, барин. Түлке ни, даруны гына... Наилә өстәлдәге шешәне алып, Рамайның култык астына сонды. 
- Бар, бар, чык әле, Рамай, яңадан, яме, яңадан. Чыга-чыгышлый Рамай дигәненең өйалдындагы чолан ишеген ачып каравы күренде.
Шуннан башын тыккан килеш караңгыда тагын берәрсен күрергә өметләнүе булгандыр, мөгаен, аптыраулы тавыш белән: 
- Ыстыран-ны... Бүтән кунаклар юк, значитсы... Урының да җәелмәгән түгелме? - дип, тамак төбе белән гыжылдап көлгәне ишетелде. Наилә аны эткәләп-төрткәләп баскычтан төшергәндә, сәрхушнең: 
- Асыл кош эләктергәнсең, апасы, жәлләмә, яме... Тагын-тагын килерлек булсын, саранланма, - дип ыржайганы да Шамилнең колагына килеп иреште. Шамил әллә һава җитмәүдән, әллә биредәге коточкыч тормышны бөтен шәрәлеге белән аңлаудан буыла башлаганын сизде. Ни чарадан бичара кыяфәттә авыру карчык өстендәге юрганны рәтләштергәндәй итте дә үзе дә ишегалдына чыкты. 
- Җирәнәсеңме? 
- Наилә нәкъ беркөнге соравын кабатлады. 
- Ышанасы килми... 
- Шамил хатын янына - баскыч бусагасына килеп утырды. 
- Миңамы, Рамайгамы? Син аны танымагансыңдыр инде... Бездән бәләкәйрәк ие... Аскы урамдагы Галимҗан абыйны белсәң генә инде... Парткум ие, исеңдәме? Шуның оныгы бит Рамазан... Галимҗан абыйларның түр бакчасында иң иртә җитешә торган алма барые, оныттың микән... Шуны урлап кимереп утыра идек бит, әй... 
- Наилә әллә көлемсерәп, әллә уфтанып куйды. 
- Бер-ике ел мулла булып та торды, аннан асылынып үлде. 
- Кем? Мулламы? 
- Үз колакларына үзе ышанмыйча, Шамил кашларын җыерды. 
- Мулла шул. "Үзеңә кул салу - күтәрә алмаслык гөнаһ" дип вәгазь сөйләп йөргән кеше. Тынгы бирмәделәр бит. Бездәге халык соң... Ни Аллага, ни муллага ышанмый. "Элек тегеләй, элек болай иде, хәзер йөргән була", - дип чәйнәделәр-чәйнәделәр дә... "Мәчеткә биргән сәдакаларны үзең урлап барасың", - дип бер диванасы йөзенә бәреп әйткәч, йөрәге чыдамагандыр инде, мунча алдына кайтып асылынган. Әйтүчесе кем диген - бригадир Фәнис абыйны онытмадың да онытмадың инде... Рамазан тегене, "бабайны син генә үтердең" дип, кара яндырып кыйнаган. Утырып чыкты. Әллә дүрт, әллә өч ел шунда... Кайтканнан бирле бәрелеп-сугылып йөри. Ул да беркемгә дә кирәкми, бичара... Кергәләп йөри шулай. Утырып эчәбез, аннан йә җырлыйбыз, йә җылыйбыз... 
- Бүтәнчә ярамыйдыр шул... 
- Нишләргә кушар идең? 
- Наиләнең тавышы усаллык катыш мыскыллы яңгырады. 
- Белсәң өйрәт - ничек яшәргә? 
- Син бит... син бит... юк, болай булырга тиеш түгел иде... 
- Шамил терсәкләрен тез өстенә куеп, ияген йодрыгына терәде, сүз табалмый төртелеп калды. 
- Ә минем бүтәнчә яшисем килми. 
- Наилә дә кулына таянып утырды. 
- Барыбер бер мәгънә дә юк... Ярарсана, гел мин дә мин... Үзеңдә ниләр? Күренеп тора, тормышың көйледер.
- Зарланмыйм алай. Бер урында утырып торган юк, дөнья куган булам. Менә бит авылга да кайтырга җай чыкты. 
- Егерме биш елдан соң диген... 
- Әбекәйнең хәлен беләсем килде... Соңгы араларда бик еш кына төшкә керә башлады, әти дә шулай ди. Аннан... эшләр дә бар иде. 
- Шамил эш турында ачылып китәргә теләмәде. 
- Зиратта әйләнеп йөрдем, әбекәйнең каберен генә таба алмадым. 
- Таш та кайтарып куя белмәдегез бит, каян табасың? Берәрсе күрсәтсә генә инде. 
- Наилә Мәйсәрә карчыкның кайда җирләнгәнен чамалый иде, аның баш очына утыртылган ялгыз каенны да таный иде. Хәер, ул бит әллә кайчан, шуннан соң зират капкасын ачып кергәне булдымы?.. 
- Рәҗибә апа белән җомга көнне барырбыз дигән идек. Ул да таякка калган икән, көчкә йөри. 
- Аның каравы Рифаты... Әле күрештегезме соң? Чистый алпавытка әйләнеп бетте... 
- Наиләнең тавышында өнәмәү чагылып китте. 
- Эше әйбәт, акчаны шәп түлиләр икән, әйләнә инде. 
- Түлиләр инде, ярты авылны чыгарып сатсын да. Сыер фермасын гына да әллә ничә юл ташытты бит... Наиләнең сүзләрен аңлап бетермәгән Шамил сәерсенеп аңа карады. Хатын исә шәрә беләгенә килеп кунган черкигә шап итеп сугып алды да исе китми генә дәвам итте: 
- Фермаларны да сүттеләр, амбарны да, клубны да. Бөтен таш-кирпечен, калаен, тактасын "КамАЗ"ларга төяп, "Нур"га ташытты Рифат. Кайтканда күргәнсеңдер әле, анда заправка артында алагаем комплекс төзеп куйдылар бит, безнең фермалар ташыннан бит инде ул... Кемнең кулында - шуның авызында. Череп баюларына аптырыйсы юк. Ярар инде, хәзер намаз укып, гөнаһларын юып йөри... Андыйлар тыштан караганда барысы да әүлия. Әй, төкеримсәнә... Син соң үзең турында берни дә сөйләмисең, ватык патефон кебек мин генә такылдап утырам... 
- Наилә, үзе дә сизмәстән, балачактагыча шукланып, терсәк очы белән Шамилнең биленә төртте. 
- Үз бизнесым бар. Хатынымныкы да. Эш дип чабабыз да чабабыз инде. 
- Шамил саран гына шулай дип куйды. 
- Хатының чибәрдер, әйеме... 
- Элек тә шәһәр кызлары матурдыр дип сорашырга яраткан Наилә бу юлы бөтенләй дә үзгәрмәгән кебек тоелды... 
- Балаларыгыз да олыдыр инде. Шамил тиз генә эндәшмәде. Ленизасы белән Алиясен күз алдына китереп, рәхәт елмайды.
Аннан түш кесәсенә үрелеп, өчесе бергә төшкән төсле фотоны кулына алды. Узган җәй Һиндстанга баргач, пальмалар аллеясы буенда төшкәнннәр иде. Наилә сурәтне күзләренә әле якынайтып, әле ерагайтып, бик җентекләп, озаклап карады. Күңел төпкеленнән кубарылып килгән дулкынны сиздермәскә тырышып, ясалма елмайган булды. 
- Хатының курчак шикелле икән. Кызың да матур, түлке берегезгә дә охшамаган. Шамил тагын җавап кайтарырга ашыкмады. Карашын читкә борып: 
- Без аны кызлыкка алдык, үзебезнеке булмады, - дип, моңа кадәр иң якын кешеләре генә белгән серне кинәт кенә Наилә алдында ачып салды. Нигә, ни өчен әйтте ул моны - ир үзе дә аңышмый калды. Хатынның күзләре мизгел эчендә шар булып түгәрәкләнде. Йөрәге, нәрсәдер сизенгәндәй, ярсу аттай чыгымчылап тибәргә тотынды. 
- Ә-ә... - дигән булды ул, үз халәтен үзеннән үк яшерергә теләп. 
- Ташландык идеме? Болай дип сораганда бәгыренең ничек телем-телем телгәләнгәнен Наилә үзе генә аңлый иде. 
- Ялгыз хатын баш тарткан, җиде айлык булып тугач, курыккан микән... Андый кабахәтләр белән дөнья тулы бит хәзер. 
- Шамил элекке кебек янәшәсендә сердәш дусты Наилә утыргандай хис итеп ачылып китте. 
- Шундый аналарны төрмәгә утыртып җәзаласаң да аз... Ярар, үз гөнаһлары өчен җавап бирми калмаслар әле... 
- Эзләп килмәдеме соң? 
- Хатынның тавышы кинәт кенә карлыгып калган иде. 
- Килеп карасын!.. Аннан, кем нәрсә раслый алсын? Туу турындагы таныклыгына туган көнен дә башкача яздырдык - 26 декабрьдә туган булган, без җиденче март дип үзгәрттек. Ул безнең кыз гына, бетте-китте! Наиләнең кинәт кенә хәле бетте, аяклары такта идәнне тоймаска әйләнде. Урыныннан кузгалса егылып китәрмен дип курыккан хатын, төсе качкан битен аска иеп: 
- Шамил, мин өйгә керим әле. Әнкәй эндәшә бугай... Кайчагында рәтләп сулый да алмый, тыны кысылып ката, - дип кенә әйтә алды. 
- Карале, Наилә, кислород мендәре китертикме әллә? 
- Шамил, урыныннан кузгалган шәйгә, борчылып, шулай диде. 
- Шылтыратсам, иртән үк вертолёт белән китереп җиткерәләр. Көч-хәл белән торып баскан Наилә артына чигенә-чигенә ишеккә таба атлады. 
- Кайт син, Шамил. Ничек тә үзебез... Безгә хәзер бернәрсә дә кирәкми инде, - дип пышылдады, күгәргән иреннәрен ачар-ачмас. 
- Алай димә. Кирәкле уколлар да, мендәр дә булыр, иртәгә сугылырмын. 
- Шамил, артык сүз әйтмичә, капкага юнәлде. 
- Шамил! 
- Тагын шул бәгырьне телгәләрлек сагышлы тавыш ирне артына борылырга мәҗбүр итте. Наиләнең нишләптер мизгел эчендә яралы кош сыман кечерәеп, бөрешеп калган гәүдәсе баскыч култыксасына сарылган иде. 
- Кызыңның... исеме ничек?..
- Алия. Алиякәй, - диде ир, сәерсенүен яшермичә. 
- Нигә? 
- Болай гына. Болай гына, Шамил. 
- Наилә, авыру кеше сыман бөкрәеп, өенә кереп китте. Аның тырнаклары учына батып кергәнче кулларын йодрыклап, үзалдына "Алия, Алия" дип кабатлый-кабатлый, ишек яңагына йөзен терәгәнен, кычкырып җибәрүдән тыелып, иреннәрен кан чыкканчы тешләп үксегәнен Шамил ишетмәде, күрмәде...
* * *
Шамил Наиләләрдән чыгуга машинасын кабызды да туп-туры районга юл тотты. Рифатларга кайтырга теләмәде ул, кунакханәгә барып, уйлары белән ялгыз каласы, ишеткәннәренең очына чыгасы килде. Барып туктауга, аскы каттагы буфеттан яхшырак тоелган ике сыра, тозлы пестә чикләвеге алды да, бүлмәсенә күтәрелде. Ут кабызмады, кечкенә шкафтагы пыяла бокалга салкын сыра агызды, өстәл янына килеп утырды. Казанга шылтыратырга тиешлеге исенә төшеп, кесә телефонын алды, сәгатькә күз ташлады. Шулай да кирәкле номерны җыеп, фәрман рәвешендә кискен-кискен күрсәтмәләр бирде дә сүзне озакка сузмыйча телефонын сүндерде. Салкын сыра йөрәк түрендә кайнаган утны әз генә дә басмады. Чикләвекне ачылмаган килеш шкафка ыргытып, атлас җәймәле киң караватка килеп ауды. Бүлмәдәге телефон шылтыравына борынын җыерып, яткан җиреннән тормый гына трубкага үрелде. 
- Хәерле кич! Иркенләбрәк ял итәргә теләмисезме? - диде йомшак тавышлы хатын-кыз русчалатып. 
- Миңа бернәрсә дә, беркем дә кирәкми. Борчымагыз! - диде дә Шамил шап итеп телефонны куйды. Шулай да күңеле күтәрелеп китте. "Кара син аны, бәләкәй генә район гостиницасы димәссең!" Тик әлеге уйны бүген күргән-ишеткәннәре бик тиз күмеп узды. Моңарчы күңелендә ымсындыргыч татлы төш булып сакланган авыл, аның кешеләре, Наилә - болар барысы хәзерге чынбарлыгы белән Шамилне тетрәткән иде. Элек балалыгы, яшьлеге белән генә күзенә чалынмаганмы, әллә чыннан да бөтенләй башка тирәлек урап алган булганмы - шуны аңлый алмый тинтерәде. Авыл дигәч, бер-берсенә кич утырырга йөргән күрше карчыклары, урам тутырып уйнаган бала-чага, колхозның авыр эшеннән арып кайтса да, кичләрен ду китереп клубта биегән яшь-җилкенчәк күз алдына килә иде. Хәзер исә урамнар шомлы тынлыкка чумып калган. Кеше тавышы ишетелми - шунысы гаҗәп. Нинди каргыш төшкән, кем каргаган соң бу авылны? Әллә барысы да читтән генә сагынып яшәр өчен еракка-еракка таралышып беткәннәрме? Эш юк, шуңа күрә кубарылып чыгып киттеләр, диделәр. Димәк, димәк... Көч-гайрәте ташып торган авыл егетләренә, кызларына эш булса, авылның яшәреп, яңа сулыш алып китәренә өмет бар дигән сүз? Нигә булмасын, шәһәргә килеп, аяк терәп эшләүчеләр дә тамырлары авылга тоташкан адәм балалары бит. Укытучылар, табиблар, эшмәкәрләр, ил башлыклары, җитәкчеләр - авылның бәбкә үләнле туфрагында тәпи басып, егылганда да җиргә таянып үскән гаярь затлар түгелме?..
Шамил фәлсәфи уйларын читкә куып, онытылып йоклап алырга теләде. Ләкин күзен йомуга, ятимләнеп үзенә баккан авыл пәйда булды - бу халәттән котыла алмаган ир, аркасын карават башына терәп торып утырды. Рәхәтләнеп, кара яндырып тәмәке тартасы килеп китте. Кыймылдарга ирендеме - бу теләген читкә куеп, тагын күзен йомды. Әгәр, әгәр... Сатып алган җирләрне аерым кешеләргә биреп, үз эшләрен ачарга мөмкинлек тудырсаң? Күпләп мал асрыйм дигәннәргә фермалар төзергә була... Әбисенеке кебек хуш исле, читләре сырлы-сырлы түгәрәк ипи пешерә торган цехлар төзесәң? Күпме эш урыны, күпме уңайлылык дигән сүз... Үзенең "наполеонский" планнарыннан үзе үк елмаеп, Шамил сикереп торды. Костюм кесәсеннән тәмәкесен алып, тәрәзә буена килеп басты, кабызылмаган тәмәкене ирен читенә кыстырып, тагын елмаеп куйды. "Ә нигә? Чынга ашмастай хыял түгел... Хәзер дәүләт тә авылны торгызу өчен мөмкинлек бирә, бер аның җилкәсенә генә салынып ятканчы... Авылларда мәктәп, бакча, клуб төзи башладылар бит инде, без дә кул кушырып утырмасак... Әнә бит, таныш егетне уйлыйм әле, җиләк үстерү идеясен күтәреп тә чыкты, эшләп тә күрсәтте - министрлыктан ук килеп кызыксындылар, ярдәм итәргә ышандырып та киттеләр. Эшләгез, булышабыз дип торганда таулар күчерергә була... Авылдашларны җыеп, барысын да уртага салып сөйләшергә кирәк. Чыгып киткәннәр дә бөтенләйгә югалмаганнардыр, тамырлары монда булса, барыбер бер кайтырлар... Эх, бу бит безнең авыл, егетләр, безнең авыл, безнеке, минеке!" Аннан соң, ул бит бөтенләй үк ялгыз түгел! Әтисе - бөтен кирәкле урыннарда элемтәләре, танышлары булган, байлыгы бер түгел, мең авылны аякка бастырырлык әтисе дә бар бит! Күзгә-күз карап, утырып сөйләшерләр. Икенче юлы Шамил аны үз янәшәсенә утыртып алып кайтыр, бу сукмаклар, чүгеп барган тау битләре, тузанлы юллар әтисе өчен бөтенләй чит-ятка әверелмәгәндер. Күңел кыллары тибрәнмәслек таш бәгырьле кеше түгел лә ул... Туган туфрагына аяк басмаган, әнисе каберенең ни хәлдә икәнлеге белән кызыксынып та тормаган икән - бу ялгышларны, хаталарны төзәтергә соң түгелдер. Тезләнеп баш органда, кичерү сораганда, туган җир үз балаларын һәрчак гафу итә, диләр бит... Әгәр Интернет битләрендә Рифат белән аралаша башламаса, туган авылы, аның бүгенге тормышы турында бихәбәр булып яшәгән Шамил кинәт кенә менә шулай кубарылырга уйлар иде микән? Казан юлын еш таптаган Зариф Харисович белән очрашу кыенлык тудырмады: телефон, Интернет заманында Җир шарының теләсә кай почмагындагы адәм баласын эзләп табарга мөмкин бит. Очраклы гына шулай килеп чыктымы - аның белән беренче күрешүләрен Шамил "Туган авылым" комплексында билгеләде. Шушы очрашуда ук йөгерек күзле, тук чырайлы бу кешенең акча дигәндә тудырган анасын сатарга әзер бәндә икәнлеген аңлады. Зариф үзе дә Луковский урамы чатына килеп туктаган машинага күз салуга, ни җитте кеше белән генә эш итәргә җыенмаганын тиз төшенде. "Тачкасы шәп, сигез-ун лимонлык кына да түгелдер" дигән уй йөрәген яндырып үтте. Акчага тилмереп яшәмәсә дә, Зариф бөтен байлыгын кеше күзе алдына чыгарып селкүче, бүген иркенләп тотучы затлардан түгел иде.
Башта сүз нәкъ менә Зариф җитәкләгән авылда Шамил башларга теләгән төзелеш һәм аңа кирәкле җир кишәрлеге турында барды. Долларлар дип кенә сөйләшкән эшмәкәрне Мәскәү-Уфа трассасының бик уңайлы урынында урнашкан авыл кызыксындыруы Зариф өчен табигый тоелды, ул тәкъдим иткән бәя дә күңелне кытыкларлык иде. Шулай да: 
- Моның ише сорауны мин ялгыз башым гына хәл итмим бит, брат, - дип, бик каты уйланган кыяфәт чыгарырга онытмады. 
- Өстәгеләр ни дияр?.. 
- Анысын мин үзем кайгыртам, абзый. Синең башыңны авырттырырлык сораулар калмас. 
- Шамил мондый типлар белән ничек сөйләшергә кирәклеген бик яхшы белә иде. Алдагы күрешүләрдә алар, инде тәмам әшнәләрчә кул сугышып, мәсьәләне хәл итеп тә куйдылар. Зариф авыл башындагы җир кишәрлеген чистартып куярга, эшчеләр табарга вәгъдә биреп кайтып китте. Тимерне кызуында сугарга күнеккән Шамил дә озак көттермәде, ниятләрен әлегә әтисе белән дә уртаклашып тормыйча, авылга юл тотты...
* * *
Авыл башына вертолёт төшкән дигән хәбәр халыкны әллә ни шаккатырмады. Ишеткәне "байның эше фәрман белән инде" дип Зарифка ымлап китте, бер-икесе кибет тирәсендә белдекле кыяфәттә авыз чайкады: "Пасылкы китергәннәр диме соң шунда... Хәлимәттәйне бүлнискә апкитәселәр икән... Зарифның симерүе җитте - бирталет алган..." - дип, берсеннән-берсе уздырып хәбәр уртаклаштылар. Кемнең сүзе дөрес икәнлеген тәки белә алмаган халык канәгатьсез генә таралышты. "Бәхетле кешеләр пасылкы ала, безгә пучтыны да атнага бер китерәләр... Бәй, Хәлимәттәй үлмәдемени соң әле ул?... Зарифка бирталет - безгә шымытыр..." Соңгы елларда тирә-яктагы гаделсезлектән, аерым бер елгыр бәндәләрнең Ходай биргән җир-суларны акчага әйләндереп, череп баюларыннан, җир кешесенең кадере югалудан өметен җуйган, шул сәбәпле үзләре дә сизмәстән каты күңелле, таш бәгырьле, дөньясына үчле затларга әйләнеп барган халык яңалыклардан яхшылык көтми иде. Бөтен ил төбетамыры белән череп барганда, урлашуга, талауга корылган заманда, катлаулар арасында барлыкка килгән тирән упкын гади җир халкын көннән-көн ныграк үз төпкеленә тарта иде. Бу куркыныч төпкел иде. Монда килеп эләккәннәрне көнчелек, үчлек, башкаларга теш кайрап яшәү көтә иде... Шунысы тагын да куркынычрак - кешеләр ул упкыннан ераграк китәсе, бер-берсенә кул сузып, яктылыкка, кояшка таба атлыйсы урында, ниндидер каһкаһәле ләззәт белән, аяк астында ялтырап күренгән һәрнәрсәне акчага тиңләп, баш иеп артка таба йөгерәләр дә йөгерәләр. Кулларын күтәреп күкләргә ялварасы урынга иреннәре дога итеп бер генә теләкне кабатлый: акча, акча, акча... Аллаһы Тәгаләнең каты кисәтүе булганда, айнып та киткәндәй тоелалар: бер тамчы яңгыр төшми җирләр ярылганда, игеннәр башакта ук кибеп-корыганда, эчәр чишмәләр су юлын ташлап киткәндә, йә булмаса, киресенчә, иле-иле белән су туфаны йотканда, таулар күкрәгәндә, җан өчен куркудан, үзләре дә сизмәстән, олысы-кечесе Ходайга ялварырга тотына.
Мәрхәмәтле Илаһ бу зарларны ишетеп, җир йөзенә үз шәфкатен салуга, теләгән теләкләр, әйткән нәзерләр онытыла, бар да тагын үз эзенә кайтып төшә. Урлаганы урлый, эчкәне эчә, талаганы талый... Шамил биргән күрсәтмә буенча, аның уң кулы, ышанычлы дусты Ленар вертолёт белән дарулар, медикаментлар алып килгән иде, Рита исемле шәфкать туташы да Шамил үтенече буенча килде. Ирнең район үзәгендә документ эшләре белән йөрүен беләләр иде, урамда очраган берәүдән сорашып, туп-туры Наиләләргә юнәлделәр. Егерме беренче гасырда да татар авылында кыек ишекле, кыек тәрәзәле шушындый соры йорт барлыгын күреп Казан кунаклары бер гаҗәпләнсәләр, өй эчендәге хәерчелек, бушлык аларны бөтенләй шаккатырды. 
- Без Шамил Сабирович соравы буенча. 
- Ленар белән Рита почмак караватта яткан хәрәкәтсез карчыкны, стенага аркасын терәп, идәнгә аякларын сузып өнсез утырган Наиләне күргәч, башта бер-берсенә карашып алдылар. Җавап кайтаручы булмады. Хатын гүя аларның кергәнен күрми, әйткәннәрен ишетми иде. Рита, берни аңламыйм дигәндәй иңсәсен җыерып, тагын юлдашына борылды. Аннан җәһәт-җәһәт атлап Наилә янына иелде, борынына яңа эчелгән сасы аракы исе килеп бөркелде. 
- Карагыз әле, сез Наиләме? Мин Рита булам, медсестра. Шамил Сабирович сезнең әниегез авыр хәлдә ята дигән иде, берникадәр вакыт аны каравымны үтенде... Ленар, ул исерек, мине тыңламый да... 
- Рита чарасыз кыяфәт белән артка чигенде.
- Хы... Исерек кеше күргәнең юктыр. 
- Наилә ямьсез көлеп башын күтәрде. Күзләренең төсе сыекланып, болганчык суга охшап калган иде. 
- Әнкәй... Аңа нәрсә... Аңа рәхәт... Бүген булмаса, иртәгә котыласы... Рита бераз аптырап торгач, авыру карчык яткан карават янына атлады. Юрганны ача төшеп, Хәлимәгә иелде. 
- Апа, сез мине ишетәсезме? Хәлимә керфекләрен күтәреп, таныш түгел кызга төбәлде. 
- Су бирсәң... 
- Пышылдап кына чыкса да, карчыкның сүзләре аңлаешлы иде. Рита ары-бире каранып, өстәлдә торган чынаякка чәйнектән су агызды, карчыкның башын сак кына күтәргәндәй иткәч, суны аның иреннәренә китерде. Аннан соң Хәлимәне әкрен генә кыймылдатып, аркасына, янбашларына күз төшерде. 
- О боже! Сез мине кая алып килдегез? 
- Кыз, артка тайпылып, Ленарга текәлде. 
- Аның пролеженьнәрен юньле-башлы караучы да булмаган, чи иткә әйләнеп беткән! Ничек түзеп ята ул?.. 
- Рита, матурым, сиңа барысы өчен дә бик яхшы түләнер. Шамил Сабировичның кем икәнен беләсең. Беразга түзәрсең инде... 
- Ленар, сумкадагы капларны өстәлгә бушатабушата: 
- Көз башында Испаниягә барасы иде дип кем хыяллана әле, ә? Акча күктән яумый, матурым... - диде, бик җитди итеп. 
- Ә монысын, 
- Рита ияге белән Наиләгә ишарә ясады, - нишләтергә? Бәлки, аңа система куяргадыр? 
- Үзең кара. Син бит эшеңнең чын остасы, - дип, Ленар салпы якка салам кыстырды. Рита Наилә янына чүгәләде. 
- Апа, һичьюгы, караватка ятыгыз әле. Сүзен төгәлли алмады, Наилә, кулын черки кугандай болгый-болгый: 
- Күрәсем килми! Чыгып кит! - дип ярсып кычкырды да, башын асылындырып, үкси-үкси еларга да тотынды. 
- Мин аңа тынычландыра торган укол ясыйм. Булыш, - дип, Рита Ленарга ымлады, үзе почмакка куйган зур сумкасына үрелде.
* * *
Шамил районнан кичкырын гына кайтып төште. Иң беренче эш итеп тиздән төзелеш башланачак урынга тукталды. Чүп-чарны чистартып бетергәннәр; иске коймалар, сүтеләсе алачыклар сүтелгән, кырмыскадай кайнашкан эшчеләр кайсы нәрсә белән булашып йөри.
"Акча түлим дисәң, тауны да күчерерләр". Бу мыскыллы уй түгел иде, киресенчә, Шамил нигә икәнен дә аңламастан көрсенеп куйды. 
- Барин, мужыт, миңа да берәр әмер булыр, ә? Әтисеннән кинога акча сораган укучы малайдай башын иебрәк артыннан эндәшкән, пычрак чәчле, искереп беткән яшелле-күкле омончылар кәчтүме кигән ир - кичә Наилә өендә күргән Рамай иде. Шамил сынаулы караш белән аның башыннан аягына кадәр күз йөртеп чыкты. 
- Нәрсә, баш авырта, төзәтергә кирәк, шулаймы? 
- Сорау бирмәсә дә булыр иде, калтыранып торган куллар, инәлеп-инәлеп үзенә төбәлгән күзләр нәкъ шулай икәнлеге хакында сөйли. 
- Люб-бой эшне эшлим, люб-бой приказны үтим. 
- Рамай тугры эт кебек күзләрен түгәрәкләндерде. Җен ачуы чыгып, аны тибеп очырырга җитешкән Шамил, кинәт кенә сүрелеп: 
- Кеше үтерергә кушсам? Йолкышның куллары салынып, иңбашлары шиңеп төште. Авызына якынайткан сөякне кире тартып алдылармыни - нәүмизләнеп, шәмәхә чырае агарып китте. 
- Ну-у, барин... Ярар, лутчы үзем үләм... 
- Шулай диде дә, синнән дә булмады дигән кебек бер кулын селтәп, алпан-тилпән кирегә борылды. Шамил бертын аңа төбәлеп карап торды. 
- Тукта! Җәһәт кенә барып, машина ишеген ачты да кечкенә суыткычтан затлы коньяк шешәсен, бардачоктан рюмка үрелеп алды. 
- Рамай, Рамазан... безнең авыл егете... 
- Үзалдына сөйләнә сөйләнә, сәрхуш янына атлады. Шешә күргәч, күзләренә мизгел эчендә яшәү яме, нур, җылылык, тагын әллә нинди якты хисләр тулган Рамай, Шамилне кочып алырга теләгәндәй, ике кулын җәеп, авызын ерды. 
- Чын кеше икәнсең, барин! 
- Шамилнең рюмка сузган кулын ялап үбәрдәй булып, тәкатьсез калып, баскан урынында биеп үк куйды. Затлы эчемлекне бер тын белән авызына озаткач, күзләрен йомып, шактый озак ләззәтләнеп торды. Аннан, ат шикелле, башларын чайкап, пошкырып алды: 
- Яшиселәр килеп китте, рәхмәт, барин! Рамай борылып китәргә ашыкмады, тагын тамасына өмет итүе булдымы, башка сәбәпме - каен кәүсәсе өстенә килеп утырган Шамил янәшәсенә чүмәште: 
- Барин булсаң да, эре бәрәңге ашамагансың. Шамил бер сүз дә эндәшмәгәч, сәрхуш тә тынып калды. Тик озакка түгел.
- И-их, авызыңа төкерим... Камбайнны әткәй белән кич шушында китереп куя торган иек, таң белән апчыгып китәриек... Көн буе икәү серләшеп йөри торганыек басуда... Сөйләшер кеше дә калмады, авызыңа төкерим... Камбайн да калмады... 
- Рамай, кулын йодрыклап, үзенең тезенә сугып алды. Шамил, яңа гына күргәндәй, аңа текәлебрәк карады. Чамалавы буенча, Рамазанга утыз өчутыз биш яшьләр булырга тиеш. Тик төрмә мәктәбеме, аракы сәбәпме - ул карт бабайга әйләнгән кебек иде. 
- Рамай, Рамазан... 
- Нишләптер Шамилгә бу исемне икеләтеп әйтү кулайрак тоелды. 
- Сиңа рәхәттер, әйеме, төзәттең исә баш авыртуың бетә... Бернигә карап йөрәгең дә янмый, эчең дә пошмый. 
- Нишләп янмасын, апай, нишләп янмасын! 
- Рамайның "барин" диюе онытылды, ул сөйләшергә иптәш тапканына куанып, канатланып ук китте. 
- Тигезлек тә юк, гаделлек тә юк дөньяда, апай. Ничек йөрәк янмасын... Примергә, шушында Зариф булып Зарифы сине таракан урынына да күрмәсен инде, килмешәк башы белән... Кем инде ул, җә? Үзе дә бер таракан, шөреп... Авыл җыелышында авыз ачып сүз әйтергә куркалар шул... 
- Рамазан катлы-катлы сүгенде дә, читкә борылып, черт итеп җиргә төкерде. 
- Мин әйтәм, нәмә, шул ...тан куркып торырга. Ну түлке үзебезнекеләр үк авызны томалый бит, заразылар! Имеш, мин төрмә кошы, имеш, аракы имеп тик кенә утыр... Эчсәм дә, уйлаганымны әйтәм. Нигә, дөрес түгелмени? Ни хакы бар аның безнең авылны эте-бетенә кусоклап сатарга, ә? Бетте бит инде, апай, бетте, чыкмаган җаны гына калды авылның. Берәр караңгы почмакта манчысам, әпәйт... 
- Рамазанны каты итеп очкылык тотты. Ул, рәшәткә рәвешенә кертеп, бармакларын чалыштырды. 
- Ашау-эчү байдан, үлем Ходайдан булса да, анда да рәхәт түгел шул... 
- Эчү сүзе теленә кергәнгәме, Рамазан иреннәрен ялмап, Шамилнең аяк очындагы шешәгә ымсынып куйды. Тик бу хакта сүз кузгатмады. 
- Хикмәт Зарифта гына да түгелдер инде, апай, этем белсен. Кешесе хайванга әйләнеп бара. Күршене, туганны белү бетте, ыстырам... Шамил катышмый гына аның сөйләгәнен тыңлап утырды. "Йолкыш дип кенә уйла син аны..." 
- Нәрсә, Наилә белән дә шулай фәлсәфә корып утырасызмы, ә? - диде ул, кинәт кенә сүзне башкага борып. 
- И апай... Әллә син бер Наилә генә дисеңме? 
- Рамазан көлмәде, ыржаймады, нигәдер кашларын җыерды. 
- Авылда дачурта андый хатыннар. Наилә нәрсә, ирлеләре дә кимен куймый... Кайсына акча кирәк, кайсына бүтән нәмә... Менә син монда, нәрсә, гастинитса төзетә диделәрме? Берәр платный угалок та ачып җибәрсәң, ярты авыл череп байый, апай, менә күрерсең... Минем бабайда тегенди - элекке китаплар әкәмәт күп иде, шуларны укыр иде дә, "ахырзаманның пачти бөтен галәмәтләре бар" дип, башын селкеп утырыр иде...
Тучны шулай! 
- Карале, Рамазан, әгәр... дәвалануга алып барам дисәм? 
- Башына шушы минутта гына килгән уен Шамил кычкырып әйтеп тә куйды. 
- Наиләне дә, сине дә... Эчүне ташлата торган әллә нинди нәрсәләр бар бит хәзер, теләк кенә булсын... Рамазан тамак төбенә кылчык кадалгандай тотлыгып калды, киезләнеп беткән чәчен пычрак бармаклары белән тырмаларга маташты да корт чаккан кебек сикереп торды: 
- Ю-ук, апай, айнык күз белән яши башласам, тучны берәрсен бәреп үтерәм бит мин. Болай, ичмаса... 
- Рамай сүзен төгәлләмәде, затлы шешәгә кызганулы караш ташлап, нидәндер бик каты курыккан сыман, артка чигенә-чигенә китеп тә барды. Берьялгызы калган Шамил байтак кына башын иеп утырды. Аннан машинасын кабызды да бөтен көченә куалап, Зарифның хан сараедай йорты каршына килеп туктады. Хуҗаның теше сызлый идеме - уң яңагын колак буеннан ук бинт белән бәйләп куйган, йөзе качкан. Шамил аны-моны сорашып тормады, төксе генә эндәште: 
- Документлар әзер. Синең кул куясың гына калды. Иртәгә төшкә кадәр счётыңа барысы да күчерелгән булыр. Акча күчерелгәнне үз күзләре белән күрмичә кәгазьләргә кул куярга ашкынып тормаса да, Зариф Шамилнең ниндидер ярсу, усаллык бөркеп торган чыраена карагач, сүз көрәштермәскә булды. Шулай да: 
- Брат, мондый эшләрне болай аяк өсте, кичкырын эшләмиләр бит инде, - дип, авызын ачар-ачмас зарлангандай итте. 
- Алайса, утыр машинага, районга киттек. Төнлә мине дә, кәгазьләрне дә саклап чыгарсың. 
- Шамил ачуы кузгалуын яшереп маташмыйча, без карашы белән Зарифка төбәлде. 
- Һәр секунд исәптә икәнне беләсең. Банк ачылганчы... 
- Ир түш кесәсенә үрелеп, телефонына күз салды. 
- Төп-төгәл ундүрт сәгать бар. Зариф эндәшмәде. Башы белән генә ымлап Шамилне өйгә чакырды. 
- Тарта торам. Укы, яхшылап таныш. Борчылма, счётыңа монда язылган тәңкәләр түгел, сөйләшенгән сумма күчәр. 
- Шамил тәмәкесен кабызып, ишегалдында басып калды, Зариф кәгазьләрне култык астына кыстырды да, биек баскычтан мәче җитезлеге белән атлап, өй эченә кереп китте. Көндез Ленар белән сөйләшеп, Шамил медсестра кызның Хәлимә янында калуыннан, Наиләнең исерек булуыннан хәбәрдар иде. Аяклары ул йорт янына атларга ашыкмады. Әлегәчә күргәннәре дә башына сыймый: аның хыялында һаман да самими, сөйкемле булып сакланган кызыкайның тормыш төпкеленә тәгәрәгән алама хатынга әйләнүен акылы кабул итә алмый иде. Бер караганда, бу тирәдән баш-аягыңны алып, мөмкин кадәр тизрәк китеп югалу иң җайлысы булыр иде. Күзең күрми, колагың ишетми, үзеңә турыдан-туры кагылмаган проблемалар белән баш катырып чиләнгәнче... Икенче яктан, ул бит Наилә, үтелгән еллардан иң матур, иң татлы, иң сагышлы кайтаваз булып, йөрәкне җылытып торган зат. Аның упкын читендә басып торганын күрә торып, тартып аласы урынга, алны-артны күрми ташлап чабаргамы?..
Шамил өйдән әйләнеп чыккан Зарифны аптырашта калдырып, документларны карап та тормыйча папкасына салды да "иртәгә күрешербез!" дип коры гына саубуллашкач, йөзеп кенә кузгалган машинасы белән күздән дә югалды. Каршылыклы уйларын читкә куарга тырышып, ир урам башындагы иске өй каршына килеп туктады. Керергә ашыкмады. Өй белән бергә картайган эскәмияне кулы белән сыпыргандай иткәч, аркасын бөкрәйтә төшеп, шунда утырды. Ул арада каршы өйләрнең кайберсендә ут сүнде. Күрше-тирәнең, тәрәзә пәрдәләре артына качып, шушы капка төбен, үзен күзәтүләре турында башына китермәгән хәлдә Шамил тагын уйга чумды. Төзелеш материалларын дөньяның төрле почмакларыннан кайтартып, Казан читендә төзегән коттеджы, бакчачылары күз карасыдай сыйпап-карап кына торган хәтфә үләнле ишегалды, Ленизага да, үзенә дә аерым машина гаражлары; саунасы, бассейны, теннис корты булган биләмәсе - болар барысы да менә хәзер ул утырган капка төбе, кычыткан баскан ишегалды, бүген булмаса иртәгә ишелеп төшәргә әзер абзар, келәт, мунча дип аталган корылмалар янәшәсендә кинәт кенә мәгънәсен җуйгандай булды. Дөрес, ул мул тормышын үз куллары белән корды, акчаны үз хезмәте, тырышлыгы, йокысыз төннәре белән эшләп тапты. Шулай да төп таяну токтасы эш башларга әтисе биргән акчалар иде бит! Әтисенә исә менә шушы туфрак, шушы туфрактан тибеп чыккан чишмә, шушы авыл яшәү бүләк иткән, җан иңдергән... Бөтен нәрсә алыш-бирешкә корылып беткән заманда әтисе нишләп соң әле үзенең шушы туфрак алдында бурычлы икәнен онытып җибәргән? Юк, әтисен генә гаепләү дөрес булмас иде... Шамил әле көчсез нарасый чагында, әбисенең ябык кулларына тотынып тәпи йөргәндә, шушы җир аңа да терәк-таяныч булды, егылып тезен канаткан мәлләрендә шушы җирдә үскән шифалы үләннәр дәва бирде; каз бәбкәләре саклап утырган җәйге көннәрдә шушындагы таллар үз күләгәсенә ышыклады, шушындагы тау күкрәгеннән бәреп чыккан чишмә тешләрне камаштырырдай салкын суы белән сыйлады. Бүген исә караучысыз калган шушы җир, картаеп чаларган таллар, кибеп барган чишмә ярдәм көтә. "Талларыма таянып үскән бере, канат каккан кош баласы кебек, оядан бөтенләйгә китә дә югала, китә дә югала. Таш калада күпкә кызыграктыр, күпкә җайлырак, күпкә рәхәтрәктер. Шулай да нинди генә затлы киемгә төренеп, нинди генә югары урында эшләмәсеннәр, аларның тамырлары монда бит! Тамырларыннан йөз чөергәнне кем генә ярлыкар?" Әрем катыш алабута исе алып килгән кичке җил туган туфракның шул зарын да ишеттергәндәй булды...
- Шамил Сабирович, килеп туктаганыгызны күреп калдым, үзегез юк та юк. 
- Орчык кебек бөтерчек Ританы Шамил Казанда очратса танымас та иде - ак халаттан, ак калфактан күреп ияләнгән, күз кабакларына куе итеп зәңгәр күләгәләр сөртеп йөргән кыз ярты көн эчендә гап-гади авыл баласына әйләнгән дә калган. Билен буып куйган кыска күлмәктән, ялан аякларына элеп чыккан артсыз башмактан гына; ап-акка буялган чәчләрен илтифатсыз гына баш артына күтәртеп җыйган. 
- Кайтмасагыз, нишләп кенә бетәр идем... 
- Кыз арыган кыяфәттә ирнең янәшәсенә килеп утырды. 
- До того странныйлар бөтенесе, бер нормаль кеше юк кебек... Рита, яшь кенә булса да, эшкә дә, телгә дә бик оста. Берничә ел элек Шамил өйләренә шәхси табиб һәм шәфкать туташы эзләгәндә, Ленар үзенең танышларын бик мактап тәкъдим иткән иде, егет арттырмаган булып чыкты. Тәүлекнең теләсә кайсы вакыты булсын, Рита үзе эшләгән клиникада сменасын җайлап-көйләп, әйткән сәгатьтә килеп җитә. Сүз дә юк, кызны иң беренче чиратта яхшы түләнә торган гонорар җәлеп итә. Ләкин эшен җиренә җиткереп, намус белән эшли 
- Ленизага да, Шамилгә дә шул ягы аерата ошады. Менә бит, бер дәшү булды 
- Казаннан ничәмә-ничә йөз чакрым ераклыктагы авылга да килеп җиткән. Шамил ирексездән елмаеп куйды: 
- Нәрсә, әллә авыл егетләре бәйләнә дә башладымы? 
- Какой егет!.. Йоны йолкынган тавыкка охшаган берсе кереп, йөрәгемне ала язды. Без Ленар белән кислород баллонын көйләп маташа идек, "шартлатырга кергәнсез" дип, теге бәндә разбой сала башлады. Ленар аның гомер тарак күрмәгән чәченнән җилтерәтеп ишегалдына болгаганда ничек тотлыкканын күрсәгез... 
- Рита кызык итеп нәкъ Рамай булып кыланып күрсәтте. 
- Ленар вертолёт белән очып китүгә, прямо тәгәрәп, икенчесе килеп керде. Анысы исерек түгел, но тоже ненормальный: то хозяйкага, то миңа эт кебек өрергә тотынды. Үзен шишка итеп күрсәтәсе килдеме шунда... Нигә ул не в курсе, что за вертолёт, аның җирендә, нәрсә китергән, нишләп именно боларга... Кызык иттем әле: бик важный кыяфәттә каршына бастым да: "Министерство здравохранениядән, һәр авылдагы каты авыруларны барлыйбыз, аларга тиешле ярдәм күрсәтеләме, хуҗалар кайгыртамы, шуларны белешәбез", - дигән идем, шунда ук шәлперәеп төште. 
- Ә Наилә? 
- Хозяйкамы? Идәндә җәелеп утыра иде, янындагы буш шешәне тотты да теге колобокның йөзенә томырды. Ярый әле колагы яныннан гына тиеп үтте... Ничего, дару сөртеп бәйләп куйдым - туена чаклы төзәлер... Сез Наиля апаның аңа ничек акырганын ишетсәгез! "Синең аркада шушы көнгә калдым мин, син генә гаепле! Атасы син булганга мин үз баламны харап иттем! Аракы мичкәсенә дә син төртеп төшердең!" - дип чыраена ябышты. Мин булмасам, билләһи, бер-берсен үтереп туктарлар иде... Әйтәм бит, бөтенесе странныйлар дип...
Шамилнең йөзен кара болыт каплады. "Тагын Зариф! Әллә бөтен кешенең бәла-казасында өлеше бар инде? Бер пычрак сыер бөтен көтүне нишләтә ди?.." Халәтен Ритага сиздерергә теләмәде, бераз дәшми торгач: 
- Хәлимә апа ничек? - диде. 
- Шамил Сабирович, мин сезгә сразу әйтәм - мондый хәлдә аңа беркем дә ярдәм итә алмый. Атна түгел, көннәр, ә бәлки, сәгатьләр калгандыр... Түзеп ятуына болай да шаккатарлык. Бая түшәмнең бер почмагына күзен әйләндереп карады да прямо-таки сөенеп куйды. Нәрсә пышылдый икән дип сорый торгач, көчкә аңладым: "Килергә чыккан!" - ди... Сез анда керәсезме? 
- Рита урыныннан кузгалып капкага таба атлады. 
- Постоянно су сорый, керим әле. 
- Наилә андамы? 
- Ленар шылтыратканнан бирле йөрәген тырнап торган соравын Шамил нигәдер пышылдабрак әйтте. 
- Да нет, каядыр чыгып югалды. Мин аңа көндез анальгин белән димедрол кушып укол ясадым, йоклап алды, кичкә вроде әз генә рәтләнгәндәй булды. Итәгенә яулык куеп, бик озаклап чәчен дә тарап утырды әле. Шамил Сабирович, может, аны наркодиспансерга урнаштырыргадыр, ә? Жалко бит, такая молодая. Вы бы видели её волосы - такие красивые, длинные. 
- Рита русчага күчүен сизеп өстәп куйды: 
- Ул миңа да комплимент әйтте әле, шәһәр кызлары матур була шул, диде. Шамил тагын ачы елмайды. "Эх, Наилә, Наилә, син барыбер һаман шул ук Наилә..." Йөрәген сызлатып, әрнетеп үтте бу уй. 
- Рита, акыллым, сиңа беразга түзәргә туры килә инде. Нәрсә дә булса кирәксә шылтыратырсың... Наилә апаң турында дөрес әйтәсең, без аны мәҗбүриләп булса да аякка бастырырбыз!.. Мин иртәгә төш җиткәнче урап кайтам, аңынчы менә боларны калдырыйм да... 
- Шамил машинаның арткы ишеген ачып, зур сумканы үрелеп алды. 
- Монда бүгенгә азык-төлек, үзең карарсың.... Әзерләп ашатучы булмастыр... 
- Борчылмагыз, Шамил Сабирович, моның ишене генә күрмәгәнме... 
- Рита сумканы ялт кына эләктерде дә кычкырып көлеп тә җибәрде. Аннан, берни аңламаган Шамилнең йөзенә иелә төшеп: 
- Каршыга борылыгыз әле. Бер әбиме, апамы, баядан бирле кулын каш өстенә куеп капка өстеннән бу якка карап тора иде, янына тагын кемдер чыгып баскан! Икәүләп монда карыйлар! - дип кычкырып әйтте. 
- Алайса, мин китүгә артыңнан килеп тә керәчәкләр әле... Артык сүзләр генә кирәкми, яме, Рита. Бая бик дөрес әйткәнсең: министрлыктан тек министрлыктан... 
- Шамил үз итеп күз кысты да машинасына кереп утырды.
= = =
Нәрсә эзләп килдең син бирегә? Тагын теге юлы кебек иске алачык эчендә ир-атлар белән аунап ятарга, аннан, баш төзәтерлек акча эшли алуыңа куанып, зират артлатып кына көмешкә эзләп чабарга ниятләвеңме? Юкка. Алачыкны да, элек рәт-рәт булып машина, трактор, комбайн тезелеп торган парктагы бар нәрсәне дә сүтеп, җир белән тигезләделәр. Зират коймасы комачаулап торгач, күрәсеңме, иске такталарны гына түгел, каберләрне дә пыран-заран китерә башладылар. Авыл халкына нәрсә? Гаҗәпләнеп, аптырап, иңсәсен җыерып үтүчеләр, "койманы алыштыралар икән" дип уйлаучылар бар - берсе дә, кулына балта тотып селтәнгән кемсәләр янына килеп, нишләүләре белән кызыксынмый. Битарафлык пәрдәсе каплаган күзләрен тондырып, чабалар да чабалар... Бу җирнең яңа хуҗасы кем икәнен әле белмисеңдер. Алай дисәң, ул исемнең күңелеңнән беркайчан да җуелмавын мин булып мин дә аңлыйм. Ир-егетнең үз планы: зур трасса үтә торган уңайлы урын икәнен чамалап, шушында юлчылар өчен кафе, кунакханә, машина рәтләү бинасы ачарга ниятләве икән. Каты куллы хуҗа, эш кешесе икәне әллә каян күренеп тора: минуты-сәгате бүленгән, эшчеләрен ду китереп эшләтә, ике-өч көн эчендә, күр, никадәр җирне актарып ташладылар... Сине кызганырга җыенуым түгел. Шулай да аякларыңа ял биреп, яныма туктал. Иңнәремә таянып булса да хәл ал. Сәерсенмәдең. Кайчан гына күкрәп утырган мин каенның чабып аударылган хәлдә җирдә аунап ятуына син дә аптырамадың. Аркаңны бөкрәйтеп, башыңны иеп килеп утырдың да очы-кырые булмаган уйларыңа чумдың. Мин синең буй җиткергән чагыңны хәтерлим әле. Син нечкә билләреңне сыгылдырып, көянтә күтәреп үткәндә, Мәйсәрә карчык тәрәз биеклеге булып үскән яраннары арасыннан күз салыр иде дә, "сөбханалла" дип, үзалдына иреннәрен тибрәтер иде. Оныгының да, сине күргәч, карашлары җетеләнеп китүен ул әллә кайчан сизеп алган иде. Аннан кинәт кенә моңсуланып калыр иде. Әүлия булмаса да, язмышларның ничек языласын барыбер белгәндер... Эчеңдә нинди утлар кайнавын сизенәм. Ун ел инде син җирдәге тәмуг утында янасың, ун ел... Ул утны аракы зәхмәте белән генә сүндереп булмаганлыгын белә идең, юк, авызына бер эләккән хатын-кызны туктатам димә... Айнырга куркасың син. Айнысаң, тормышның бөтен чынбарлыгы җан түреңне әйләндереп сала, син яшәүдән туктыйсың, суларыңа һава җитми, аяусыз хакыйкать сине буа, тынсыз калдыра. Әйе, син - җинаятьче. Баласыннан үзе теләп баш тарткан хатынны бүтән сүз белән атап булмый.
Һәм син үзеңнең җинаять кылганыңны бик яхшы аңлыйсың. Аңлау гына түгел, син йодрык кадәрле нарасыеңны уйлап, күз алдына китереп, ун ел буе тәмуг утында янасың... Айныган мәлләреңдә синең колагыңда - бала тавышы, күз алдыңда - бала шәүләсе. Урамда ишетелгән бала-чага чыр-чуы сине акылдан яздырыр хәлгә җиткерә, синең төннәрең - саташулы мәңгелек мәхшәр. Авыру әниеңне карау мәшәкатьләре ул мәхшәрне беркадәр артка чигергәндәй итә дә, бераздан барысы да үз эзенә кайта. Шунысы гаҗәп: син, үзеңнән кала, тирә-яктагы беркемне дә гаепләмисең. Дөрес эшлисең. Көчсезлегеңне тану - көчлеләр эше. Аптырадыңмы? Сине көчле дип әйткәнемә гаҗәпләндеңме? Мин сине үзеңне гаепли алганың өчен көчле дип саныйм. Гадәттә, бик күпләр иң башта гаепне читтән эзләргә тотына бит... Нәрсә, истә-санда юкта ыспай киемле ир-егетнең пәйда булуы башыңа уй салдымы? Кайчандыр синең үзеңнең саф, чиста күңелле, самими үсмер кыз булганлыгыңны исеңә төшереп, сискәндереп җибәрдеме? Әйе, теләсә кайсы кыз бала кебек, син дә бәхеткә лаек идең. Хатын-кыз бәхетенә, ана бәхетенә лаек идең. Тик сиңа язмыш үз сынавын әзерләгән булып чыкты. Ә дигәнче бөгелеп төшәрсең, шартлап сынарсың дип уйламагандыр шул... Кайсы мәлдә иң тәүге ялгышуыңны хәтереңә төшеримме? Юк, теге кичне түгел... Күпкә иртәрәк... Син чынбарлык белән түгел, хыял белән яшәдең - төп ялгышың менә шунда иде. Килешәм, балачак дустың синең өчен беренче мәхәббәтең дә иде. Соңгы җәйдә дә, нәкъ сабый чактагыча, кичләрен күрше-күлән бакчасыннан яшел алма өзеп йөрдегез, хәтерлисеңме? Гаепләвем түгел, яшьлекнең бу гөнаһсыз караклыгы җинаять дип саналмый... Алма ашыйсы килгәннән түгел, бер-берегезнең кул җылысын тоеп, җитәкләшеп йөрүдән, буй җитмәстәй күренгән биеклекләргә дә үрелә алудан тәм табуыгыз иде. Тик балкып күренгән бар йолдызны да учларыңа алып булмый шул. Күпме генә ымсындырмасын, үзенә дәшеп тормасын, синең өлешеңә язылмаганы синеке була алмый... Син бит аның үз тормышыңнан бөтенләйгә китеп югалганын аңладың. Мәйсәрә карчыкны җир куенына иңдергән көнне син дә, яшьле күзләреңне кешеләрдән яшерергә тырышып, бирегә килдең. Күзләрең талганчы тирә-якка карансаң да, җанга якын кешеңне очрата алмадың. Ул кайтмаган иде. Моннан соң да кайтмаячак иде. Аның тамырлары өзелгән иде... Шуны аек акыл белән аңлаган хәлдә дә хыял дөньясында яшәвеңне дәвам иттең. Менә иртәгә, менә иртәгә дип - айлар, айларга ялганып еллар үтте. Ул кайтмады. Син исә бүтән егетләргә керфек күтәреп карарга, йөрәгеңне ачарга уйламадың да, сүз катканнарны да читкә тибәрдең. Армиядән кайткач, Рифатның синең тирәңдә ничек өзгәләнеп йөргәнен оныттыңмы? Күңеле чиста, сиңа булган хисләре саф иде егетнең.
Балачактан ук, Шамил кебек, ул да сиңа гашыйк иде бит. Тик аз сүзле, оялчанрак булгангамы, беркайчан да сиздермәде. Солдаттан шактый кыюланып, чаяланып кайткан иде - авылдашлары белән күрешеп йөргәндә, кич белән сезнең капка төбендә шактый озак тоткарланды. "Сабакташ" дип, иңнәреңнән кочып исәнләште, исеңдәме? Сипкелләре әллә кая китеп югалган, йөзенә ирләрчә ныклык иңгән иде - син бит шунда ук игътибар иттең. Игътибар иттең дә эчеңнән шунда ук Шамил белән чагыштырып куйдың. Уйларың тагын үткәнгә кайтып адашты, син Рифатны куып җибәрдең... Ә соңыннан... Чырайлары җимерелгән, күз төпләре шәмәхәләнгән аракы коллары, маҗара эзләп бусагаңны атлап кергән ир-атлар синең кочагыңда аунаганда, синең йөрәгеңдә дә, башыңда да беркемгә урын юк иде. Синең белән аракы, аракы, бары тик аракы идарә итә иде. Әҗәл даруына тиң шул зәхмәтне алу өчен акча кирәк - ишегеңне какканнар моны күптән аңлаган иде. Шамил белән соңгы күрешү - әйе, кичәге очрашуыңны әйтәм - җаныңны әйләндереп салдымы? Бу очрашу синең соңгы (тагын соңгы!) ун елда кичергән мәхшәр-тормышыңны төбе-тамыры белән үзгәртергә тиеш иде. Ун ел буе тилмерткән җавапсыз соравыңа җавап табарга, сине айнытып җибәрергә тиеш иде. Минем яныма ни эзләп килдең син? Кояш баегач зират тирәсендә ялгыз башың чуалу хәерлегә микән? Хәер, син үзеңнең кайда икәнеңне дә чамаламыйсың бугай. Баядан бирле, башыңны салындырып, хәрәкәтсез утырасың да утырасың... Шамил күрсәткән сурәттәге озын чәчле, юка гәүдәле, бәхетле елмайган Алия исемле кыз тынгы бирмиме? Ялгышмыйсың. Бу - ул. Синең хатаң, синең җинаятең, синең каның, синең җимешең. Күзләреңдә кинәт кенә яшь киптеме? Күкрәк турысына кереп оялаган ташны эретерлек бер тамчы яшь таба алмыйсыңмы? Ә син еларга тырыш. Кайчагында хәсрәтләрне юып төшерү өчен ике-өч тамчы кайнар күз яше җитә. Елый белгәннәр - бәхетле җаннар алар. Оялма, менә шулай, тезләреңә башыңны салып, бар гәүдәңне дерелдәтә-дерелдәтә, бизгәк тоткандай калтыранып ела... Синең күзеңнән тамган ул яшьләр минем дә соңгы сулышын алып, кибеп-корып барган кәүсәмнең гомерен бер мизгелгә генә булса да озайтырга ярдәм итәр, бәлки... Беләм, шулкадәр авыр җаныңа. Күтәреп булмаслык авыр. Бөтен уй, бөтен хәсрәтең күз яшьләре булып килеп тыгылган да, ниндидер җиңеллек киләсенә өмет иткәндәй, бит очлары буйлап агарга тотынган. Керфекләреңне аралап, яшьләр түгел, җан үзе түгелә кебек. Күкрәк турысында әллә илерә, әллә тилерә инде йөрәгең: бер тыпырчына, бер туктагандай итә. Җаның бәргәләнә, сугыла. Ташкын уртасында калып, ике ярның кай ягына барып бәрелергә белмичә, дулкын кагышында, сулар агышында бөтерелгән ялгыз көймә диярсең. Әй, тилемсә җан! Күпме генә бәргәләнсәң дә, синең газапларың - ул бары тик синеке, үзеңнеке генә. Тирә-юньдәге меңнәр-миллионнарга синең авазың беркайчан да ишетелмәячәк. Җан газабы - һәркемнең үзенеке генә. Аны ятлар белән дә, якының белән дә бүлешү мөмкин түгел. Шатлыклар гына уртак була ала, ә сыкрау, сыктау, газап - юк.
Ул - җанныкы гына. Аның авырлыгын җил канатлары да, яңгыр болытлары да күтәрә алмас иде. Үлчәмнәргә сыймас ул авырлыкка җан үзе генә түзә ала. Үз гөнаһларына иң зур җәза - түзәргә, түзәргә хөкем ителү... Тукта, башыңа нинди уй килде, хатын? Нигә әле син, як-ягыңа каранып, шомланып калдың? Син үзеңнең кайда икәнеңне яңа төшендеңме? Әллә... мине таныдыңмы? Бөгелеп төшеп үксегән җиреңнән кинәт кенә сикереп торырга, яшь пәрдәсе каплаган күзләреңнең кая караганын да аңламыйча, болан баласыдай торып чабарга нинди уй мәҗбүр итте? Тукта, зинһар, тукта-а-а!
* * *
Шамил башта Рифатларда тукталырга уйлаган иде. Алайса, кичә дә кунакханәгә китеп барганына үпкәләгән, "кайт, кич шашлыкка төшәрбез" дип, кат-кат шылтыратты. Өзеп кенә вәгъдә бирмәде Шамил, "эшләремне бетерсәм, кайтырга тырышырмын" дип кенә котылды. Шулай да нидер чабуыннан тарта иде. Кырык чакрым ерак ара түгел, кире кунакханәгә кайтып, уйлары белән ялгыз калуны кулайрак күрде. Юл читендәге агачларга кичке караңгылык үз шәлен япкан иде. Кул изәп калган ак күлмәкле каеннар ниндидер сагыш белән өртелгәндәй тоелды Шамилгә. Авыл башыннан олы юлга чыгып җитүгә, аның күңелен дә менә шушындый күзгә күренмәс моң сара бит. Элек тә, җәйнең көз белән бил алышкан соңгы көннәрендә, Мәйсәрә әбисе белән хушлашып киткәндә җанын әйтеп аңлата алмаслык моңсулык биләп ала иде. Ничәмә-ничә ел үткән, ә күңел халәте үзгәрешсез калырга сәләтле икән... Магнитофонны кабызуга, дәртле чит ил музыкасы машина салонын тутырды. Юк инде, менә бу минутта әлеге көй һич кенә дә җан азыгы булырдай түгел... Идел бит ул - тирән бит ул, Тирән бит ул, киң бит ул... Караңгы төн, томанлы көн 
- Без аерылган көн бит ул... Татарча диск куюга, шактый моңлы тавышлы яшь кенә кызның шушы җыры яңгырагач, Шамил башта кнопкага басып, шап итеп магнитофон панелен тартып алды. Алды да шунда ук кире дә куйды.
...Әйтер идем Иделгә:
Минем сагышларымны да Илтеп сал, дип, диңгезгә... Шулкадәр гади һәм шул ук вакытта үзәкләрне өзәрдәй сүзләр ирнең соңгы араларда болай да тәмам тулышкан күңелен бөтенләй айкап ташлады. Үз йомшаклыгыннан үзе үк оялгандай, Шамил ашыга-кабалана тәмәке кабызды. Тәрәзәсен төшереп, йотлыга-йотлыга озаклап тартты, аннан сәгатькә күз төшерде. Алиясенең тавышын ишетәсе килә иде - йокламагандыр әле дип, аның номерын җыйды. Кызының, колак яңгыратып: "Әтием, мин сине шундый сагындым! Озак торма яме!" - диюе дөньясын яктыртып җибәрде. Тыныч йокы теләп саубуллашкач, күңеле тагын үрсәләнергә тотынды: кара инде, Лениза белән Алиясенә Җир шарының күпме почмагын күрсәтеп йөрде, ә шушында, туган авылына алып кайтырга, бу минем оям, минем туфрагым дип күкрәк кагып мактанырга башына да килгәне булмады. Дөрес, Ленизага мондагы "экзотика" әллә ни ошамас иде: тирес исе, сөт исе дип борынын җыерыр, чебен-черки талый дип зарланыр, туфли киеп булмый дип сукраныр... Ә менә Алия рәхәтләнер иде! Әтисе аны җитәкләп җир җиләге мәмрәп пешә торган Мүклесазга, Сулы чокырга алып барсамы? Йомраннар сызгырып йөргән Аръяк болынын күрсәтсәме? Кайчандыр үзе велосипедка атланып, выжылдап кына төшкән Сикәлтәтау итәгенә сәяхәт иттерсәме?... Алай дисәң, Алия дә замана баласына әйләнеп бара шул... Дөньяны телефон, компьютер, айфон ише тимер-томыр рәвешендә генә бәяли торган замана баласы... Татарчасын да, русчасын да әйбәт белгән кызы хәзер инде инглиз, француз телләрен дә хәйран сукалый башлады. Кайчагында Шамил белән Лениза берәр чит илгә китеп төпләнү турында да сүз кузгалткалыйлар, Алиянең күзләре ут булып янарга тотына. "Америка! Только Америка!" дип чәчрәп ул да сүзгә кысыла. Баш-аягы белән чумып чит телләр өйрәнүе дә шул теләктән. Әти-әнисенең җылы канаты астында, мул тормышта җаны теләгәнне ашап, җаны теләгәнне киеп үскән кыз балага андый ярсулы омтылыш каян киләдер - шул телевизор, Интернет галәмәтедер инде, мөгаен... Сер түгел, башка илләрдәге тормыш-көнкүрешне, елмаеп яшәгән кешеләрне күреп, Шамил үзе дә моннан кубарылып китү турында вакыт-вакыт җитди итеп уйлап куя. Биредә нинди дә булса эш башлаганда, кәгазь шаукымы, очы-кырые булмаган бюрократия, бер мәгънәсезгә ишектән-ишеккә йөртүләре теңкәсенә тигән мәлләрдә килә андый уй. Ә хәзер, авылга кайтып төшкәч, аның башында бөтенләй башка уйлар бөтерелде... Үзәккә кайтып җитәргә күп калмаган иде. Янәшә утыргычта яткан телефоны чырылдап тавыш бирүгә, Шамил, нигә икәнен дә аңламастан, шомланып куйды. Югыйсә ул инде тәүлекнең теләсә кайсы вакытындагы шылтыратуларга күптән күнеккән... Телефонда Ританың өзек-өзек авазлары яңгырады, ул әллә кычкыра, әллә елый - бер генә сүзе дә аңлашылмады. Шамилнең башыннан "Хәлимә апа" дигән уй сызылып үтте.
- Рита! Бер сүзеңне дә ишетмим! Әкрен генә кабатла зинһар! 
- О боже! Шамил Сабирович... Вы должны вернуться обратно! Монда... Наиля апа... Ританың тавышы өзелеп китте, сүзе янә аңлаешсызга әйләнде. 
- Наиля апа... Ул асылынган! Шамил нишләгәнен абайламастан, кисәк кенә тормозга басты. Шактый югары тизлек белән барган машина, коточкыч чыелдап, сызгырып юл уртасында туктады. Колагына килеп ирешкән хәбәр ниндидер куркыныч шаяру, мәкерле уен кебек тоелды; эчен әллә яндырып, әллә туңдырып, нәрсәдер телеп узды; Шамил, хәрәкәтләренә хисап бирмәстән, ике кулы белән шап та шоп рульне бәргәләргә тотынды. 
- Эх Наилә, Наилә, Наилә!.. Үзе, өзми-куймый, шулай дип кабатлавын белде. Исен җуйган кешедәй, бертын башын салындырып утырды да кисәк кенә кузгалып, машинасын кирегә борды. Башы уйлау сәләтеннән кинәт кенә мәхрүм калган иде. Тизлекне арттырганнан арттырып, авылга таба куды да куды Шамил. Рита җиткергән хәбәр чын түгелдер, кыз ялгышкандыр, бәлки, нәрсәнедер бутагандыр... Колагы ишеткәнгә түгел, үзенең гоманлавына ышанырга теләгән ир, чакрым арты чакрымны яшен тизлегендә узып, Каенлыга борылып кайтты. Башка вакытта машинасын жәлләп, авыл эчендәге чокырлы-чакырлы юлдан әкрен генә бара иде, бу юлы күзенә ак-кара күренмәгән хәлдә, бая гына үзе капка төбендә уйланып утырган өй янына килеп туктады. Мөгаен, аның әйләнеп кайтуын Рита ике түгел, дүрт күз белән тилмереп көткәндер - атылып-бәрелеп капкадан чыкты да, үзенең дерелдәгән гәүдәсен ике кулы белән кочаклап, русчалы-татарчалы сөйләнә-сөйләнә, Шамилне артыннан ияртте. 
- Она всё еще там... Шамил Сабирович, мин куркам! Сез милициягәме или кому-там.. үзегез хәбәр итәсезме? О боже!.. - дия-дия, ирне бер якка янтаеп торган иске мунча янына алып килде. Үзе, әле дә булса калтыранган гәүдәсен тыңлата алмыйча, теше-тешкә бәрелгән хәлдә сөйләнде: 
- Мин это... су әзерләп, әбине юеш сөлге белән булса да сөртеп юындырыйм дип... Тазик ише әйбер эзләп... Утның каян яндырылганын белмим бит, телефон фонаре белән генә яктыртып мунча ишеген ачсам... 
- Рита ике кулы белән йөзен каплады. Шамил әлегәчә бер сүз дә эндәшмәгән иде. Тешләрен кысты да такталары каралып, череп беткән ишекне үзенә таба тартты. Фани дөнья гаменнән котылган Наиләнең гәүдәсе талчыбыктай сузылып, тартылып калган; аксыл күлмәге исә, урталыкта адашкан җанының күләгәсе булып, сизелер-сизелмәс кенә тирбәлә иде...
* * *
"...Наилә, Наилә... Кайчандыр оялып кына кочагыма алган сылу гәүдәңне үз кулларым белән баудан төшерермен дип кем уйлаган? Нишләдең соң син, ниләр генә эшләдең? Алда яшәлмәгән тулы бер гомер бар иде бит. Үткәннәрдән баш тартып, яңа, чиста тормыш башларга соң түгел иде, түгел иде. Абынганнан соң торып басарга, таяныр таллар эзләп күтәрелеп карарга да мөмкин иде бит..." Шамил бармаклары белән чәчен аралап, баскычта башын иеп утырган җиреннән җилкәсенә сак кына орынудан сискәнеп китте.
- Шамил Сабирович, она же сез киткәннән соң өйгә кайтты. Минем белән нормально сөйләште, әбигә кашык белән озаклап-озаклап сулар эчерде, "әнкәй, миңа рәнҗемә" диди, кулларын сыйпый-сыйпый елап та алды әле. Потом успокоилась, күлмәкләрен алыштырды да чыгып китте. А вот это... Сезгә бирергә дигән иде... 
- Рита кулындагы кечкенә төенчекне Шамилнең кулына сонды. Ир башын күтәрде, чәчәкле яулыкка төреп бәйләнгән төенчек учын көйдергәндәй булды. Башта ипләп кенә бармаклары белән капшап карады, ашыкмый гына төенне сүтте. Яулык эчендә дүрткә бөкләнгән кәгазь кисәге һәм... ак төстәге кечкенә генә уенчык ат иде. Таныды аны Шамил: тояк буйлары әз генә кубарга иткән, койрык сырларына сөртеп кенә бетмәслек еллар тузаны утырган акбүз ат шулкадәр таныш иде. Ир көчсез булып күренүдән дә оялмады, кулбашларын дерелдәтеп, ыңгырашып куйды, ул, башын беләгенә салып, күз яшьләре белән елый иде. Бу уенчыкны әллә кайчан, әле Шамил Мәйсәрә әбисе янәшәсендә яшәп ятканда, әниләре Яңа ел бүләге дип Украинадан җибәргән иде. Шул кышта Наиләнең әтисе кинәт кенә вафат булды.... Сабый иделәр, гөнаһсыз, ваемсыз чаклары иде - аны күмәргә алып киткәндә, Шамил дә, Наилә дә учларындагы хәер акчаларына карап, кемнеке күбрәк икәне белән мактанышып утырдылар. Карчыклардан берәүнең, кызчыкны кызганып, "Кайгы күлләрендә йөзәргә туган бала икәнсең" дигәнен дә аңларлык яшьтә түгел иде шул алар. Бераздан, әтисез тормышның ни икәне бөтен ачылыгы, ятимлеге, авырлыгы белән үзен сиздерә башлагач, Наиләнең керфекләренә дә яшь эленде. Шундый көннәрнең берсендә, резин итек киеп гөрләвектә йөрергә чыккач, Шамил аңа үзе өчен дә бик кадерле тоелган шушы атны бүләк итте. 
- Кит, исәр, - диде Наилә ул чагында да, яраткан сүзен кабатлап. 
- Үзеңә биргәнне кешегә бүләк итәләрмени? 
- Кешегә бирәммени мин аны, сиңа гына ла ул... - диде малай, күзен чагылдырган кояшка керфекләрен челт-мелт китереп. 
- Барыбер икәү уйныйбыз бит. Әй сөенде Наилә шушы бүләккә, әй сөенде! Урамга чыкканда үзеннән бер дә калдырмый алып чыгар иде, каз бәбкәләре саклаганда да, кечкенә кармак күтәреп инеш буена төшкәндә дә үзе белән эләктерер иде. Еш кына шушы ат аркасында ызгышып та китәләр:
"Мин ак атка утырып китәм!", "Юк, мин китәм!", "Икәү утырабыз!", "Икебезне дә күтәрә алмый!" дип тарткалашып та бетәрләр иде. Кайчагында Наилә, тәмам үпкәләп, акбүз атны чирәмгә ыргытыр иде дә: "Үзеңә булсын, берүзең генә утырып кит, саран!" - дип ялан аякларын ялтыратып, өйләренә таба йөгерер иде. Йөгерер иде дә, бераздан, күзләрен җемелдәтеп, кире борылыр иде. "Мин китсәм, әнкәй берүзе кала бит", - дип, әллә үзен, әллә Шамилне юатырга теләп, акбүз ат ялларына ябышып китүдән баш тартыр иде. Соңгы җәйдә дә, әйе, моннан егерме биш ел элек Шамилнең соңгы кайтуында да Наилә бер кичне шушы атны изүенә сыендырып чыкты. 
- Исеңдәме?... - дип сабый чактагы әллә нинди кызык хәлләрне хәтергә төшерделәр, берберсенә сыенып утырган килеш, әй көлештеләр, әй көлештеләр. 
- Мин сине Казанга чын атка утыртып алып китәрмен әле, яме, - диде Шамил, үз сүзләренә үзе үк ышанып. 
- Машина белән дисәң, бер хәл инде... 
- Наилә кыңгырау урынына чыңлап көлеп җибәрде дә кинәт кенә тынып та калды. 
- И-и, мин киткәч, әнкәй берүзе нишләп кенә бетәр? 
- Ә син аңа шушы акбүз атны калдырырсың, сине сагынса, очыртып кына алып килер, - диде Шамил, шаярткан булып. Тагын көлештеләр, күз төпләренә яшь бәреп чыкканчы көлделәр... 
- Алайса, мин синең чын ат белән Казаннан кайтуыңны көтәрмен инде... Кара аны, кайтмасыңны белсәм, акбүз атны тотам да учакка ягам! 
- Ягарсың да, сиңа ышансаң... Уйлаганыңны эшләми калганың юк бугай. "...Кайтмасыңны белсәм, кайтмасыңны белсәм..." Шамилнең колагында, үткәненнән калган кайтаваз булып, әлеге сүзләр бертуктамый чыңлады да чыңлады. Кайтмасыңны белсәм... Әллә соң Наилә шушы гомер буе аның кайчан да бер әйләнеп кайтасына өметләнеп яшәгәнме? Бер генә дә ым какмыйча, берни сиздермичә, бары өмет һәм хыял белән көн күргәнме? Сорауларына җавапны шуннан табарга теләгәндәй, Шамил баядан бирле бармак очларын пешергән кәгазьгә текәлде. Ишегалдына күптән инде кичке караңгылык канат җәйгән иде, кесәсеннән телефонын алып, аны кабызып куйды. Тигезлетигезсез хәрефләр белән язылган хат 
- Наиләдән генә түгел, үткәннәреннән дә соңгы сәлам иде. Әлеге хатны укый башлаганчы ук андагы очы-очка ялганмаган сүзләр утлы хәнҗәр булып йөрәгенә кадалырга әзер иде. "Ачуланма, Шамил, бу сүзләрне күзләреңә туры карап әйтергә көчем җитмәде... Синең өчен мин беркем дә түгеллегемне беләм. Кем инде мин? Тормыш арбасыннан төшеп калган алкаш хатын... Сине шушы көнгә кадәр көтеп, сагынып яшәгән тиле хатын да мин. Икебез дә җебегән булганбыз инде, әйеме? Кайчандыр "Яратам!" дидек тә әллә берберебезне алдадык, әллә үзебез алдандык... Тиле дими кем дим - гомер буе чынга ашмас хыялга табынып яшә инде... Син - башка. Атлауларыңа кадәр башка - аяк очларын якякка каратып, җиргә дөпелдәтеп, иркен басып йөрисең бит син... Минем дә бәхетле чакларым бар иде - урамда синең шәүләң генә күренеп китсә дә, "кайткан!" дигән уйдан дөньям яктырып, очып кына йөри идем. Яшәвемнең бөтен мәгънәсе - җәйләрне, шул җәйләр белән бергә сине көтү иде. Синсез килгән җәйләр мине яшәүдән туктатты.
Исеңдәме, Шамил? Акбүз атны әйтәм... Ялларына тотынып, уйларымда гына да урам әйләнергә өлгермәдем мин - җил исеп узуга, тәгәрәп төшеп калдым. Җирдә шуышып яшәсәм дә, кайчагында хыялларымның барыбер болытларда йөзүен күреп ала идем. Шул хыяллар бүгенгә кадәр җан асрарга ярдәм иткәндер, күрәсең... Кайтмасыңны белсәм, ул акбүз ат әллә кайчан учак утында көл булыр иде... Шамил! Син әйткән кабахәт дигән хатын да мин... Үз баласын тудыру белән ташлап киткән җинаятьче дә мин. "Андыйларга бер җәза да юк" дип ялгышасың. Мин кичергән җан газабыннан да зуррак тәмуг җәзалары булса гына инде... Оныткансыңдыр инде, кайчандыр мине Таллыкүл былбылы дип атаган идең. Басып сайрар талларымны үз кулларым белән сындырдым мин, Шамил. Былбыл түгел, саташкан күке дигәнең хак булган икән лә... Таллыкүлне күптән инде сандугачлар ташлап китте, анда - саташкан күкеләр генә... Мәйсәрәттәйнең каберен табалмадым дигән идең - аның баш очындагы каенны чабып аударганнар, танымый калмассың... Алияңнең уң беләзегенә күз сал әле. Авырлыгы, буе язылган клеёнка кисәге кигергәндә, бер тиен акча зурлыгында коңгырт миңен күреп калган идем. Үз балам, үз каным турында белгән бердәнбер нәрсә бу... Мине кемдер алкаш, кемдер фахишә, кемдер иблис дип атады. Бәхет бишегендә тибрәлеп үскән кызыңа ул иблиснең кем икәнен син беркайчан да әйтмәссең..." Шамил башта өнсез утырды, аннан соң тезләрен йодрык белән төя-төя: 
- Юк, юк, юк! - дип, яралы аю кебек үкереп җибәрде.
* * *
Таң сызылып килгәндә, Зариф Харисович башта бәйдәге этенең буыла-буыла өрүеннән, аннан дөбер-шатыр ишек какканнан уянып китте. Ут яндырмый гына аш бүлмәсеннән урам якка күз ташлады - капка төбендә Шамилнең машинасын күреп аптырап калды, пижама кигән килеш кенә ишек ачарга юнәлде. 
- Ни булды, ут чыкмагандыр бит? - дип сукранырга да онытмады.
Бәреп килеп кергән Шамилгә карарга куркыныч иде. Ирнең йөз-чырае калмаган, йодрыклары йомарланган, күзләрендә нур сүнгән. 
- Сиңа җыенып авылдан чыгып китәргә йөз егерме, юк, алтмыш минут. 
- Шамил ияге белән стенадагы зур сәгатькә ымлады. 
- Бер генә минутка соңарсаң да бетте, абзый, крышка сиңа! Җәзаны минекеләр кулыннан, җаның теләгәнне үзең сайлаячаксың. Ул чагында прокурор тәкъдим иткәне оҗмах булып кына тоелачак... Зариф берни аңламый иде, шулай да йокысы тәмам качып, күзләрен шарландырды. 
- Законсыз рәвештә авылдагы җирләрне сатып ятуың, тегене-моны ремонтлыйм дип, ялган бәяләр күрсәтеп дәүләт бюджетын талавың гына түгел, башка гөнаһларың барысы да кулымда. Казанда сөйләшеп утырганнар да диктофонга яздырылган. Өстәге тугантумачага өметләнмә, аларның корабы батканын тиздән ишетерсең. Ә хәзер Каенлының дөньяда барлыгын оныт... Время пошло! 
- Шамил шулай дип тагын бер кат сәгатькә күтәрелеп карады да өстәп куйды: 
- Наилә үлгән. Зиратта-мазар күземә чалынсаң, үзеңне кабергә төртеп төшерәм. Ир ничек дөбердәп килеп кергән булса, шулай ук чыгып та китте. Аның артыннан ук телефонга үрелгән Зариф, нидер уйлап, кулын кире төшерде. Йокы күлмәгеннән чыгып баскан Фәйрүзәгә: 
- Нәрсә карап каттың? Ишетеп торгансыңдыр бит... Әйбер-караны җый! - дип җикеренде дә, аркасын бөкрәйтеп, икенче бүлмәгә кереп китте. Үз урамында кояш баеп килүен сизенгән ир шушы көннән җан тынычлыгы урланганын да аңламый калмады. Башкалар өлешенә кереп мал җыюлар, иңсәсенә байтак кешеләрнең рәнҗешен һәм каргышын алулар өчен иртәме-соңмы йә фанилыкта, йә ахирәттә җавап тотарга туры киләчәге хакында фикер йөртмәсә дә, Зариф бер нәрсәне 
- Шамил белән бил алышырга сәләтсез икәнен бик әйбәт белә иде. Шул ук вакытта ул үзен ниләр көтүеннән дә әлегә бихәбәр иде...
* * *
- Әтием, бу каеннар гел сөйләшеп утырган кебек, әйеме! 
- Сөйләшәләрдер, кызым, сине күреп сөенәләрдер... 
- Әтием, нигә каеннарның гына күлмәге ак төстә икән? 
- Дөньяны бизәр өчендер, кызым. Каралык болай да җитәрлек, без булса да ак булып балкып утырыйк дигәннәрдер... 
- Әтием, ә син нигә пышылдап сөйләшәсең? 
- Әрвахларның йокысын бүлмәс өчен... 
- Үлгән кешеләрне нигә әрвахлар дип атыйлар, әтием?
- Никнигәниөчен син, кызым, шулаймы?.. 
- Син авылга кайткач, бөтенләй башка кешегә әйләндең, әтием! 
- Тамырларыма кайттым бит, кызым, тамырларыма. 
- Агачларның, чәчәкләрнең генә тамыры була, әтием, ә кешенеке... 
- Кешенеке дә нәкъ шуларныкы кебек, җиргә, туган туфрагына береккән, кызым. 
- Минеке дәме? 
- Синең тамырларың да монда, кызым. Кара, менә монда синең якын кешеләрең - кан туганнарың ята. Яннарына килгәнеңне белеп, сөенеп ята алар... - "Мәйсәрә Салих кызы", "Хәлимә Габидулла кызы", "Наилә Хәбир кызы..." Аларның бит мине күргәннәре юк, нигә дип сөенсеннәр инде? 
- Менә хәзер күрәләр дә, ишетәләр дә. Безне искә алучы, хәлебезне белешүче, безне кайгыртучы бар дип сөенәләр. 
- Кызык син, әтием... 
- Мин сине яшәүнең бөтен мәгънәсе салынган урынга алып килдем. Сабый гына булсаң да, акыллы кызым бит син минем... Беркөнне мин дә, әниең дә менә шулай мәңгелек йортка кереп ятарбыз, ә син безне онытмассың, яныбызга килеп йөрерсең... Тамырларыңнан аерылмасаң гына олы бер хакыйкатьне аңларсың, кызым: без барыбыз да җир кешеләре. Бүген таш калада яшәсәк тә, тууыбыз да, кайтып ятасы мендәребез дә туган туфракта гына. Күзе бөтенләйгә йомылганчы адәм баласы кылган гамәлләре хакында уйланып яшәргә тиеш: кулыннан килгән кадәр игелек кылганмы, хаталары булса төзәткәнме, гафу үтенәсе, кичерү сорыйсы кешеләре булса, баш иеп килгәнме... Кайчагында кешеләрдән генә түгел, аяк терәп басып торган туфрактан да кичерү сорарга кирәк була әле... 
- Әтием, син безнең укытучылардан да болайрак сөйлисең... Син дә, әнием дә беркайчан да, беркайчан да үлмәячәксез!.. Миңа куркыныч, минем өйгә кайтасым килә! 
- Ә син курыкма, кызым, бары уйлан гына... Тимер коймалар белән әйләндереп алынган зиратта, өсләрендә моңсу гына яшь каеннар тибрәлгән өч кабер янында, әтисе белән үсмер кызның ипләп кенә сөйләшкәне ишетелә. Кыз баланың талдай нәзек, сыгылмалы гәүдәсе, учка сыеп бетәрдәй нечкә биле өзелепөзелеп кемнедер хәтерләтә, тик яшь каеннар күпме тырышсалар да, кемне икәнен генә искә төшерә алмыйлар. Кайчандыр бульдозер җир белән тигезләп куйган кишәрлек янә адәм балаларының мәңгелек йорт биләмәсенә әверелгән; янәшәдә исә, юлчыларга хәерле юл теләп, биек манаралы мәчет утыра. Тәүлегенә биш тапкыр яңгыраган азан тавышы намазга дәшеп, кешеләрне дөньяның фанилыгы һәм бакыйлыгы турында уйланырга чакыра.
= = =
- Ай-яй озак йөрдегез! 
- Яулыгын арттан чөеп бәйләгән Лениза Шамил белән Алияне баш чайкап каршы алды. 
- Синең сюрпризларың бу өй белән генә бетмәс, ахры, - диде хатыны, Шамилгә шаярып кына бармак янагач. 
- Әтием, ә бу безнең ранчо буламы инде? - диде Алия, кулын юып өстәл артына утыргач. 
- Шәп! Миңа ошый! Әби белән бабай кая? Шамил дә шушы ук сүзсез сорау белән Ленизага борылды: 
- Әти әнине ниндидер Сулы чокырга алып китте. Җиләк кибеп бетте микән, карап кайтабыз, диделәр. 
- Лениза табынга кыяр-помидор, җиләк-җимеш тезә-тезә зарланып та алды. 
- Әти ике чиләк су алып кайткан иде, тотып та бетердем. Краннан килмәгәч, монда ничек су җиткереп яшиләрдер - башыма сыймый! Шамил каратут йөзен балкытып елмайды, хатынының биленнән кочып, колагына иелде: 
- Хәерчегә якты чырай күрсәтсәң, ямаулык сорый, ди торган иде Мәйсәрә әбием... Әлбәттә, Лениза бу сүзләрнең мәгънәсен аңламады, иреннәрен турсайткан булып: 
- Әле синең без белмәгән тагын әллә нинди серләрең бардыр! - диде. Шамилнең йөзе җитдиләнеп китте, тик ул аны сиздермичә, кабат елмаеп, Алиясенә борылды: 
- Бар шул. Иртәгә мин сезне Таллыкүлгә алып төшәм. 
- Әтием, ә анда балык бармы? Мин кармак белән балык тотарга телим! Әтием, бездә кармак бармы? Мин чирәмнән яланаяк барачакмын! Җаны теләгән бөтен әйбер алдында булырга күнеккән Алия күзләрен хәйләкәр тутырып әтисенә карады. Шамилнең йөрәге киселеп-киселеп куйды... 
- Балык та, кармак та бар, кызым. Әниеңә дә саплап бирербез. 
- Черки талап үтермиме соң анда? 
- Ә без аны тотып, күзенә дару сиптерәбез, әйеме, кызым? 
- Карале бу икәүне, монда кайтканнан бирле миннән көләргә генә торалар... 
- Лениза, үпкәләгән атлы кыланып, кулындагы сөлге белән иренең аркасына сугып алды. 
- Кечкенә чагымда әллә мине бөтенләй авыл күрмәгән кеше дисезме?.. 
- Нишләп көлик инде, әнисе? 
- Шамил дә өстәл янына килеп утырды, зур таба белән уртага куелган йомырка тәбәсенә карагач, тагын рәхәтләнеп елмайды. Казанда булса, Лениза мондый "кыргыйлык"ка түзә алмас, читләре алтын каймалы өлеш тәлинкәләренә бүлеп, әллә ничекләр бизәп бетерер иде. Чәй эчкәнче урындыктан кырык торып, кырык утырган Алия инде икенче катка йөгерергә өлгергән икән - кызның кош тоткандай шатлыклы авазы шуннан ишетелде. Менә ул атлый-йөгерә баскычтан төшкән шәйгә:
- Ә мин тәрәзә төбеннән менә нәрсә таптым! - дип, бөтенләй нәни балага әверелеп, сөенәсөенә әтисе белән әнисе янына атылды. Алиянең кулында иске генә уенчык ат иде. 
- Мин тагы, сюрприз ясармын дип, күрсәтми торган идем... 
- Шамил сагышлы елмаю белән кызы кулыннан акбүз атны алды. 
- Минем бик бәләкәй чактагы уенчыгым ул. Сиңа бүләк итәрмен әле, кызым. Алия өйне яңгыратып көлеп җибәрде: 
- Әтием, син мине һаман садик баласы дип күрәсең бугай! Нишлим инде мин аның белән? Шамил бик җитди кыяфәттә: 
- Шул атка атланып берәр принцның килеп чыгуы бар, - дигәч, кызы, янә кемдер кытыклагандай рәхәтләнеп көлә-көлә, әтисенең иңбашыннан кочып алды. 
- Абау, әти, ат... Бигрәк примитив... Әгәр егетем мине алырга лимузинда киләм димәсә, мин аңа кияүгә дә чыгып тормыйм! Шамил белән Лениза бер-берсенә карашып баш чайкадылар. 
- Нинди кияү турында сөйлисең әле син, Алиюша? 
- Әнисенең кашлары сораулы җыерылды, аннан дугаланып өскә күтәрелде: 
- Мәктәпне бетермәгән, телендә - егет! 
- Ә нәрсә? Мин әтием кебек кешене хәзер үк эзли тормасам, бүтән кызлар алып бетерсенме? 
- Ярар, кызым, сиңа язганы сиңа булыр... Ә атны минем төсем итеп барыбер гел үзеңдә сакла, кызым, яме! 
- Шамил һич шаяртмыйча шулай диде дә кисәк авырайган адымнары белән ишегалдына чыгып китте. Аның кинәт кенә кәефсезләнүенә аптырап калган Лениза белән Алия бер-берсенә карашып сүзсез генә иңсәләрен җыердылар. Шамил Каенлыда өй җиткерүен башта өйдәгеләрнең берсенә дә сиздермәде. Осталар бөтен эшне бетереп, тәртипкә керткәч кенә бу серне әүвәл әтисе белән әнисенә, аннан хатыны белән кызына чиште. 
- Авылга кайтып яшим диюең түгелдер бит? 
- Әтисе әллә сагаеп, әллә шаккатып, әллә мыскыллап шулай дип сорады. 
- Яшәмәсәк тә, кайтасы килгәндә ачып керер үз капкабыз булсын дидем. 
- Шамил әтисе белән ачыктан-ачык, ирләрчә сөйләшергә күптәннән җыена иде, сүз буасы ерылгач туктап калмады. 
- Әти, бер соравыма гына җавап бир әле... Нишләп син бер генә тапкыр да әбекәйнең хәлен белергә кайтмадың? Аның бит кабере өстендә хәтта исеме язылган таш та юк иде!
Авыр иде бу сөйләшү, һәр икесенә авыр иде. Бөтенләй көтелмәгән сораудан Сабирның тәннәре чемердәп китте, чәч төпләренә салкын тир бәреп чыкты. Ул башта Шамилне "Кем булдың әле син, атаңа акыл өйрәтергә..." дип сүгеп ташламакчы иде, үзенә тутырып, җавап көтеп төбәлгән улының күзләренә карагач сискәнеп китте. Юк, улы гаепләп тә, битәрләп тә, акыл өйрәтеп тә бирмәгән иде соравын, аның күзләрендә бары тик "ни өчен" дигән аптыраулы караш кына чагыла иде. Сабир тиз генә эндәшмәде. Ап-ак күн диванына арка терәп утырган җиреннән калкынды да пыяла өстәлдә торган бәллүр графиннан ике рюмкага виски агызды, берсен Шамилгә сузып, аның янәшәсенәрәк утырды. Икесе дә эчемлекне тоткан килеш тынып калдылар. 
- Син минем кебек түгел, улым... Бәләкәйдән авыл дип җенләндең... Ә миңа кешеләрнең баш күтәрми колхозга бил бөгүләре дә, тирес корты кебек җирдә казынулары да ошамый иде... Казанга кайтып урнашкач, әнкәйне дә монда алып килергә дип күпме кыстадым, юк, үз туксаны туксан булды. "Үз аягымда йөргәндә авылдан китәмме соң..." дип, киресенә катты бит. 
- Ул үлгәч, тамырларны бөтенләй кисеп аттым дисеңме, әти? 
- Шамилнең тавышы кырыслана төште. Сабир әле һаман кулында тотып утырган рюмканы авызына каплады, өстәлдәге виноград тәлгәшенә үрелде. 
- Беләсеңме, улым, яшьрәк чагында әллә ни уйланмый идем... Эш дип тә чабылды... Әле быел, яз башында берәүләрдә мәҗлестә утырган идем, шунда бик дәрәҗәле мулланы да дәшкәннәр. Шул сөйләде. "Кыш көне кич белән генә кайсыдыр авылга тукталган идек, бозга каткан колонкадан бөкрәеп беткән бер әби су алып маташа", - ди. Көчкә атлаганын күреп, чиләк-көянтәсен өенә хәтле күтәрешеп барганннар. Балаларың юкмыни, дип тә сораштырганнардыр инде, алар калада шул, ди икән әби. Шул мулла әйтә: "Сез шәһәрдә шәп фатирларда яшәп ятканда, краннан гына килгән суны уч тутырып эчкәндә, карт аналарыгызны искә төшерегез әле, - ди. 
- Шәһәрдә торырга килмим дисәләр дә, мәҗбүриләп булса да алып килегез, картлык көннәрендә ялгыз калдырмагыз", - дип, бик үтемле итеп сөйләде. Уйланып кайткангадыр инде, шул кичне әнкәй мәрхүмәне төштә дә күрдем. Әллә, мәйтәм, без дә ялгыштык микән, ай-ваена карамыйча яныбызга алып киләсе булганмы дим... 
- Әбекәйгә монда килү түгел, безнең кайту кирәк иде, әти. Исән чагында да кайтуыбызны көтте, үлгәч тә тилмереп яткандыр... Ни син, ни мин кайтып хәлен белмәсен инде. Без икебез дә бердәй гаепле. 
- Шамил дә рюмканы төбенә кадәр эчеп бетерде, берни капмый гына бераз тын утырды.
- Соң, үлгәннәргә әллә нәрсә кирәкми дә үзе... 
- Әти! 
- Шамил әрнүле тавыш белән әтисен бүлдерде. 
- Ә син беләсеңме соң? Мин әбекәй кабере өстендә син утырткан каенны үз кулларым белән чабып ташладым, минем боерык белән ул тирәне җир белән тигезләделәр... Шул каберлек өстендә мин бит үз кулларым белән төзелеш башлап җибәрәсе идем... Вакытында белеп өлгермәсәм, шул вәхшилек белән ничек яшәгән булыр идем?... Турысын бәреп әйткәнгә үпкәләмә, әти, тик әйтмичә дә кала алмыйм: ул туфракка кайчан да бер сиңа да, миңа да кайтып ятарга туры киләчәк. Күз алдыңа китер: безне дә шулай "үлде дә бетте" дип хәтердән сызып ташларга ашыксалар? 
- Әй улым, улым... Үпкәләмим, дөрес сүзгә җавап юк. Ике арада сүзсез тынлык урнашты. Бераздан Шамил күтәренкерәк тавыш белән: 
- Төзәтердәй ялгышларны төзәтергә беркайчан да соң түгел. Син безнең авылны күрсәң, әти! Кайтыйк әле шунда, тезләнеп, әбекәйдән дә, туган туфрактан да кичерү сорыйк та кулдан килгән хәтле күтәрик авылны! Без икебез генә түгел бит, бүтәннәр дә бар. Җәй уртасында без анда авыл бәйрәме үткәрергә җыенабыз, читкә таралганнар күпләп кайтачак. Сөйләшербез, киңәшләшербез... Бердәм булсак, таулар күчерергә мөмкин бит! 
- Сүзләрең алтын, улым... Тик канатларың кыелып төшмәсә ярый да соң. Ике-өч кеше генә сүзеңә колак салса? Хәзер бит, үзең беләсең, заманасы... 
- Алай дияргә ашыкма әле, әти. Боз кузгалды инде: дәүләт тә авыл хуҗалыгын үстерәм дигән кешегә ике куллап булышырга әзер. Әйтәм бит, авылга кайтып кара әле дип... Элек ат фермалары булган урынны хәтерлисең микән? 
- Шунда бик зур терлекчелек комплексы төзелеп ята хәзер. Каенлык өстендәге карабодай басуы янына умарталар кайтарып куйдылар. Белгечләр буенча проблема юк, теләгән кешене бюджет хисабыннан укытып кайтарырга мөмкин. Хуҗалыкны минем яшьти Рифат җитәкли, барысын да ул күз уңында тота. "Өр-яңадан тотынабыз, материаллар белән үзем дә ярдәм итәм, "Нур"дагы ташларны кире ташыйсы түгел" дип, уенын-чынын кушып әйткәнемне, бәлки, яратып та бетермәгәндер. Ну ул үзебезнең егет, җир кешесе, авылны күтәрәчәк! Әле син авыл уртасында төзелеп яткан комплексны күрсәң! Клубы, китапханәсе, медпункты, почтасы шунда булачак. Болар бит барысы да күпме кешегә эш урыны дигән сүз, әти! Ә бит һәр кеше авылга җан өрү өчен берәр тамчы гына яхшылык эшләсә дә, тамчыдан күл җыела! Күл дигәннән... Авыл малайлары, егетләре белән җыелып, Таллыкүлне чистартканны әйтергә оныттым бит. Хәзер андагы матурлыкны күрсәң, әти! Тирә-ягын минем егетләр бизәде: тимердән коеп, эскәмияләрен дә, беседкаларын да эшләп кайтардылар, күз явын алырлык булды! Талларына кадәр яшәреп китте инде әллә... 
- Шамилнең күзләре очкынланган, ул бөтенләй мәктәп баласына охшап калган иде.
Шушы сөйләшүдән соң барысының бергә җыйналып, авыл бәйрәменә дип кайтып төшүләре иде. Шыгырдап торган бүрәнәләрдән ике катлы итеп эшләнгән өй, бизәкле тәрәзә кәрнизләре, челтәр капка әллә нинди затлы коттеджларда кунак булып йөргән Ленизаны да, Алияне дә аһ иттерде. Шамил төзелешне күзәтеп тормаса да, осталар намус белән барысын да җиренә җиткереп эшләгән иде. Әтисе белән әнисе телсез калгандай иделәр. Үзләрен таныштырган, кавыштырган авылга тулы бер гомер үткәннән соң гына аяк басуларына кыенсынумы, үзләрен гаепле санаумы, әллә яшьлек сукмакларын күреп, бөтенләй башка хисләр чолганышында калулары булдымы - артык бер генә сүз дә сөйләшмәделәр. 
- Улым, син ачуланма, мин ялгыз башым гына зираттан урап кайтыйм әле, - диде Сабир, яңа өйне таң калып урап чыкканнан соң, һәм нәрсәнедер әйтеп бетермәгән шикелле тынып калды. Шамил аны сүзсез аңлады: 
- Син аны танырсың, әти...
* * *
Мин аны тиз генә танымадым. Ул кытыршы куллары белән минем нәзек кәүсәмә, лепердәшеп утырган яфракларыма орынгач кына ниндидер тетрәү бөтен барлыгымны яндырып үтте. Олпат гәүдәле, кырыс карашлы, яше байтак булса да, хәрбиләрчә төз буй-сынлы, чигә чәчләренә көмеш карлар йөгергән бу ир - минем кавемемнән, минем тамырларымнан иде. Менә ул башта мине, аннан янымдагы мәрмәр ташны сыйпыйсыйпый җиргә иелде, туфракка баш орып, нидер сөйләнде. Аның иңбашлары дерелди, ул тавышсыз гына елый иде. Кабер туфрагына ятып, каеннарга сарылып еларлык ни гөнаһың бар, адәм баласы? Сөйлә, мин каен белән уртаклаш сереңне, җиңелрәк булып китәр... Йә, туган авылыңнан йөз чөереп, читтә бик бәхетле була алдыңмы? Аяк тибеп яшәрлек байлыгың, затлыдан-затлы танышларың янәшәсендә яшәүнең чын асылын аңладыңмы? Газизләрдән газиз кешең - әнкәңнең баш очына килеп яшь түгәрлек булгач аңлагансыңдыр... Без гомер буе киткәннәрне көтеп яшибез. Тамырлары җирдә булганнарның иртәмесоңмы барыбер җиргә әйләнеп кайтасын белгәнгә күрә көтәбез. Туган туфрак кебек мәрхәмәтле газиз әнкәйләр генә була - алар да үз балаларын һәрчак кичерә, гафу итә. Ела, ир заты, күз яшьләреңнән оялма: синең бу яшьләреңә үткән гомерең турында уйлану да, хаталарыңны барлау да, кичерү сорау да - барысы, барысы да сыйган. Шунысына сөенәсөенә ела: синең игелекле дәвамчың, нәсел тамырың, улың бар. Борчылма, буын чылбырың анда өзелеп, туктап калмаячак. Тик син әле бу хакта белмисең. Хәер, син түгел, улың әлегә үзе дә ул яңалыктан бихәбәр, күптән, бик күптән көтелгән ул татлы сүзләрне хатыны аңа бүген кичләтеп кенә җиткерәчәк...
Узган җәй генә, хәзер син баш иеп утырган урында, чабып аударылган каен иңрәп ята иде. Егылып, тез чүгеп барган авыл шикелле үк, адәм балаларының күзенә багып, ыңгырашып ята иде. Әйе, синең каның, синең җан җимешең кисеп аударды ул каенны... Ләкин син аны гаепләргә ашыкма. Ул көчле кеше. Үз хатасын аңлавы белән көчле ул. Күр, авылның мәңгелек йорты хәзер гөлбакчага әверелде: коймалары гына ни тора! Бер каен киселсә, никадәр яшь үсенте утыртылды! Менә иртәгә авыл бәйрәменә дип әллә кайлардан кайтачаклар. Алар арасында да монда килеп баш оручылар, кичерү сораучылар шактый булачак әле. Авыл башындагы каеннарга сарылып елаучылар да булачак. Каян беләсең дисеңме? Каеннарның үз сере... Ә туган җир сабыр гына көтә. Иңнәренә дөнья гамен күтәрердәй асыл ирләрнең сабый чакта таянып үскән талларына, яланаяк йөгереп йөргән туфракларына, тамырларына кайтуын көтә...
* * *
- Әтием, ә бу күлне нигә Таллыкүл дип атаганнар? 
- Чү, кычкырып сөйләшмә, кызым! Балыкларны куркытасың... Кем белә инде аны, тирәягында таллар булгангадыр... Күр әле, күлне чистарткач, матурлагач, ничек тамыр җәеп, күкрәп утыралар! 
- Һе... Монда бит камышлар да, бакалар да, балыклар да бар. Бер дә Камышлыкүл димәгәннәр бит! Әле син монда былбыллар да бар дигән идең, ә нигә алар сайрамый? 
- Никнигәниөчен... "Питрау бәйрәме үткәч, кошлар сайраудан туктый", - ди иде Мәйсәрә әбиең. 
- Син авылга кайтканнан бирле гел аның сүзләрен кабатлыйсың, әтием... Ә минем былбыл сайраганын ишетәсем килә! 
- Фьют-фьют, фьют-фьют... Ишетәсеңме, кызым, сандугачлар сайрый! Авылдашлар кайта дип сөенә-сөенә сайраулары! 
- Әтием, син миннән көләсең... Син бит ул! 
- Юк, кызым, син ул 
- Таллыкүл былбылы. Әниең дә, син дә - сез икегез дә минем өчен былбыл-сандугач бит... 
- Шамилнең йөрәген сагыш һәм әрнү телеп үтте, ул, күл читендә тибрәлгән сары күзле ялгыз төнбоекка текәлеп, бераз сүзсез торды да янында утырган хатынын һәм кызын кочагына сыендырды... Минем әтинең кызы 
- Китәсең дәме?
- Беләсең бит, әниең риза булса... "Әниең риза булса..." Бу сүзләрне мин ничәнче тапкыр ишетәм икән? Йөз, мең, миллион тапкырмы? Ун ел эчендәге ял, бәйрәм көннәрен генә җыеп санасаң да, шактыйга җыеладыр. 
- Соңгы араларда үзгәреп киткәнсең димме... Әниеңә дә каты-каты эндәшәсең. Телләшергә өйрәнгәнсең. 
- Үзең әйттең бит, миндә пе-ре-ход-ный возраст! 
- Сүземне юри, әтиемне үчекләргә теләп, иҗекләргә аера-аера әйттем. Әтием, курткасын төймәләп бетергәч, миңа шелтәле карап куйды. Ә мин исә, бернәрсәгә исем китмәгәндәй, ирен чите белән елмаеп, башымны читкә бордым. Болай да тар коридорның яртысын биләп торган шкаф көзгесендә аның, уң аягына чүгәли төшеп, ботинка бавы бәйләгәне чагылды. Моңарчы әллә күрмәгәнмен, әллә күреп тә игътибар итмәгәнмен - әтиемнең чигәсендә, көмеш кебек елык-елык килеп, ап-ак чәчләр җемелдәшә ләбаса! Әлегәчә татымаган ят бер тойгы сул як күкрәгемне әрнетеп-чеметеп куйды. Янәшәсенә иелеп, шул чәчләрне учым белән кат-кат сыйпыйсым, сабый чактагыча, иңбашларына сарылып, "китмә, әтием, тагын әзгә генә кал инде!" дип, идәнгә үкчәләремне бәрә-бәрә үксеп-үкерәсем килеп китте... 
- Әниең риза булса... Әтиемнең үтенүле күз карашын әниемнең алҗу, гаҗизлек һәм шул ук вакытта ниндидер ныклык тулы кискен тавышы телеп үтә: 
- Җитәр, баланы алгысытма! Син киткәннән соң болай да ярты төн саташып, борсаланып чыга! 
- Ул мине, идәндә тыпырдап, әтиемнең киеменә ябышып үкереп торган кызчыкны, йолкып дигәндәй үзенә тарта. 
- Кит, Солтан! Күрештегез, көн буе бергә булдыгыз, җиткәндер... Мин, әниемнең кулыннан шуып төшәргә теләп, дөнья бетереп акырам, чәбәләнәм, күз яшьләрем әниемнең дә йөзен чылатып өлгерә. Әлеге тавышка безнең малосемейканың зал ягында яшәүче Надя апа нокта куя: 
- Сколько можно, ну сколько можно? О боже, кайчан котылырмын шушылардан... Әтием кечкенә бармакларымны учына кысып саубуллашкандай итә дә гаепле кыяфәттә ашыга-кабалана чыгып китә. Әнием ишекне бикләгән арада мин, идәнгә сузылып ятып, янә аякларымны бәрә-бәрә, берара үксеп алырга өлгерәм. Бу хәл атна саен, якшәмбе җиткән саен кабатлана. Әтием белән беренче тапкыр шул рәвешле саубуллашканда миңа нибары биш яшь иде... Ә хәзер... Юк, алай аяк тибә-тибә еламыйм, күз яшьләремне эчкә яшерергә күптән өйрәндем инде. Киресенчә, миңа әтиемнең йә әниемнең тибеп чыгарга өлгермәгән күз яшьләрен күрү, тою ниндидер ләззәт бирә... Әтиле ятим булып ун ел яшәү дәверендә мин үземне үзем танымаслык булып үзгәреп беттем бугай.
Мин инде әтиемне элеккечә урындыкка басып, кухня тәрәзәсеннән очып чыгардай булып елап озатып калмыйм. Көттереп кенә киенәм, кирәксә-кирәкмәсә, чәчемне бер җыеп, бер сүтеп мәшәләнәм. Болай кыштырдавыма әнинең тешен кысып кына түзгәнен сизеп, аяк киеме сайлап маташам. Үкчәлесе уңайсыз кебек, башмак кына кисәң, матур түгел. 
- Театрга бармыйсың, ләчпердегеңне эл дә чык инде... 
- Әнинең түземе соң чиккә җитә. Мин, шуны сизеп, бик канәгать кыяфәттә әтиемне озатырга чыгам. Менә бүген дә... Әтием киенеп беткәннән соң гына шкаф ишеген этәреп, кием сайларга тотындым. Хәер, сайлау дип болай гына әйтәм инде. Бүтәннәр кебек, теләгән бар киемне сатып алырга мөмкинлегебез бармы?.. 
- Кофта гына кисәм, салкынчадыр инде хәзер. 
- Бу - минем үзем белән үзем сөйләшүем. 
- Куртка кисәң, кеше көләр. Җәй уртасында... 
- Кичке салкын төшкәндер инде, кызым. 
- Әтием миңа карап көлемсерәп куйды. Аннан, гадәттәгечә, җитдиләнеп әниемә текәлде: 
- Ярар, Рәзимә. Бер-бер нәрсә кирәксә, шылтырат. Әниме? Ни дә булса сорап, әтинең телефон номерын җыярга?.. Үзе үк әйтмешли, кояш мәгъриптән чыгып, мәшрикътә батарга мөмкин. Мин, кара джинсы чалбарыма бик килешеп торган кара футболкам өстеннән кара курткамны киеп, көзге каршында бөтерелеп алдым. Әтиемә охшап, буем да, аякларым да озын минем, кара кием кигәч, бөтенләй тартылып китәм. Көзгедән миңа карга канатыдай кап-кара чәчле, карандаш белән сызып куйгач, тагын да карарак күренгән шомырт күзле, нигәдер гел бүселеп торган күперенке иренле унбиш яшьлек кыз карый иде. Бераз гына арырак шул кызга ике тамчы су кебек охшаган әтиемнең борчулы һәм сораулы йөзе чагыла. Карап туймаслык чибәр кеше минем әтием. Чигә буена сибелгән берән-сәрән бәсләр дә аның каратут йөзенә шулкадәр килешә. Ияген икегә бүлгәндәй, сизелер-сизелмәс кенә шәйләнгән чокырчык та үзгә бер сөйкемлелек өсти. Мондый чокырга ия кешеләрне ныклы ихтыярлы дигән булалар тагын... Әтиемнең бөтен йөзенә таралган сүзсез сорауны аңлап көлеп җибәрдем. 
- Курыкма, әтием, гот түгел мин. Кара кием ябык итеп күрсәтә, матур да. Алайса, бөтен җирем бигрәк симез, кеше карарлык түгел. 
- Үлә инде үзен симез дип. Челән кебек озын, ябык тәнендә бер тотам май булса әйтериең.
Тазарам дип, юньләп ни ипи, ни ботка ашамый. 
- Зал ишегенә сөялеп үз-үзен кочаклап торган әнием әтигә дә, миңа да карамыйча гына зарланып алды. 
- Кемгә охшап диген син аны... Үзеңнең шундый чакларыңны оныттыңмы? 
- Әтием, бик тә сагышлы елмаеп, әниемә таба борылды: 
- Өзелергә торган билеңне мәктәптә кеше күрмәгәндә тотып китсәм, "бигрәк таза инде мин, әйеме" дип пышылдый торган идең бит. 
- Бала-чага алдында теләсә нәрсә сөйләп тор тагын... Гөлнара, ишетсен колагың, әтиең китүгә өйгә кер, озаклама! Гел бер үк сүзләрне тукып, әни үзе дә ялкып бетмәде микәнни соң инде?.. Җиденче катка килеп туктаган лифт, эшләп арыган кыяфәттә ишеген ялкау гына ачкач, әтием белән эчкә кереп бастык. Әнигә икәүләп кул изәгәч, лифт ишеге янә теләр-теләмәс, озаклап кына ябылды. Әнием хәзер йокы бүлмәсенең утын сүндерәчәк тә, тәрәзә пәрдәсе артына качып, әтинең машинасы кузгалып киткәнче басып торачак. Еламаска тырышса да, сатлык яшьләр үзенекен эшләячәк. Мин өй ишеген ачып кергәндә, ул ваннага иелеп, кер юган булып маташыр... Дөрес, аның газаплануын, бәгыренең мең телемгә теленүен сизү минем үземнең дә йөрәгемнең әллә кай җирен сулкылдатып куя. Шул ук вакытта ниндидер кыргый рәхәтлек тә бирә: әнием, бу - синең теләп алган сагышың. Безнең өчебезне дә бәхетле итү өчен синең бер, нибары бер сүзең җитәр иде! Подъезд ишегеннән чыгуга, әтием минем чигәмнән үбеп, хушлашырга ашыкты: 
- Кер инде, кызым, әниең озаклама диде бит, көттермә үзен. Әтием үзенең көмеш төсендәге "унлы" машинасына кереп утырды. Аның нигә ашыгуын бик әйбәт аңлыйм - әтигә әниемнең һәр минутны санап мине көтүе тынгы бирми, ул борчылмасын дип, тизрәк саубуллашырга тели. Аңласам да, әллә әтигә, әллә әнигә булган үпкә хисе бугазыма килеп тыгылды, күземә төшеп торган маңгай чәчемә уфылдап өргән кыланып, битараф чырай чыгардым: 
- Беренче сентябрьгә килеп тормасаң да була, мин бала түгел бит инде, - дип куйдым. 
- Бала түгел, сабый әле син, кызым. 
- Әтием, машинасын кабызган шәйгә җылы елмаеп, миңа кулын сузды. 
- Эштән җибәрмәсәләр, качып булса да киләм! 
- Аннан, бик җитдиләнеп: 
- Кызым, зинһар, дим, әниеңә каршы әйтмә, телләшмә! - дип өстәп куйды. Җавап урынына күз кысып елмайган булдым да, ике кулымны куртка кесәсенә тыгып, читкә тайпылдым. Машина йорт почмагыннан борылып күздән югалганчы шул урында каккан казык кебек басып тордым. Бар күзәнәгем белән сизәм: әниемнең дә күз карашы җиденче кат тәрәзәсеннән машинаны озата иде... Кичке караңгылык иңеп маташкан ишегалдында әле быел гына утырткан яшь каен кызларының әллә туңып, әллә үзара гәпләшеп лепердәшкәне күренә. Чулман ягыннан искән салкынча җил, аларның нәни яфракларын өзгәләргә теләгәндәй, усал шаяра.
Каеннар исә, сыеныр ышык эзләп, бер-берсенә сарыла. Янәшә тезелеп киткән яңа йортлар тирәсендә ятимләнеп утырган нәзек каеннарны да, киселмичә калып, бәхетле кукрайган тупылларны да күрергә мөмкин. Өйгә керәсем килми иде. Русланга хәбәр язып җибәрдем дә, чыкса чыгар, чыкмаса юк дип, кесә телефонын сүндереп үк куйдым. Белеп торам, ярты минуттан әни пыр туздырып шылтырата башлаячак. "Не доступен" дигән җавапны ишеткәч, балкон тәрәзәсен ачып, ярты гәүдәсе белән сузылып, мине күзләячәк. Күрше подъезд эскәмиясендә утырганымны күреп, "Китеп югалма!" дип, ни чарадан бичара кыяфәттә кисәтү ыргытачак. Болар барысы да атна саен кабатлана торган эчпошыргыч бертөсле күренешләр. Менә бүген дә... 
- Ярар... - дип, үзем генә ишетерлек итеп мыгырданып куйдым. Ул арада сызгырып ачылган подъезд ишегеннән Русланның багана кебек озын гәүдәсе сузылып күренде. 
- Хелло! - дип җилле генә исәнләшеп, яныма килеп утырды да кулын тәкәллефсез генә иңбашыма салды. 
- Озаттың? Русланның татарча сөйләшүе, әни әйтмешли, ташка үлчим, чыктым аркылы күпер генә җиппәрә. Алар да бу йортка, безнең кебек, быел яз гына күченеп килде. Әтисе кайсыдыр оешмада шактый югары урында утыра бугай, акчага интегеп яшәмиләр. Әнисе Галина Сергеевна - үз дәрәҗәсен үзе белеп, башын югары күтәребрәк йөрүче керәшен хатыны, шәһәр уртасындагы күңел ачу үзәгендә администратор. Чәчен әле сап-сарыга, әле зәпзәңгәргә буяп, атнасына җиде үзгәреп торучы, җеп кебек кенә калдырылган нәзек кашлы, тулы йөзле, ирененә һәрвакыт әфлисун төсендәге иннек сөртеп йөрүче тәкәббер генә хатын. Мине урамда Руслан белән бергә күргәндә сәламемне баш кагып кына ала да, матур иреннәрен кысып кына: 
- Руслан, тиз арада өйгә кер, тегене эшлисе бар, моны эшлисе бар, - дип, улын әйдәкләп алып кереп китү ягын карый. Дөресен әйткәндә, миңа Руслан янәшәмдә булса ни дә булмаса ни. Әзергә бәзер яшәргә күнеккән, интеллект белән әллә ни аерылып тормаган гап-гади малай-егет. Минем кебек үк унынчы сыйныфка барырга җыенса да, акылы белән сабый баланы хәтерләтә ул. Үгез үлсә - ит, арба ватылса утын дигәндәй, бернәрсәгә пошынмый, кайгырмый, үзе өчен барысын да әнисе хәл итәчәгенә җаны-тәне белән инанып, үз көенә яши бирә. Мин, әни мәҗбүр иткәнгә күрә генә булса да, җиде ел йөреп, музыка мәктәбен тәмамладым, үзем теләп, бик тырышып, инглиз теле өйрәнәм, Руслан исә бөтенләй бернәрсә белән кызыксынмый. Бөтен белгәне - компьютерда уйнап утыру.
- Компың йокларга яттымы әллә, ә дигәнче чыгып та җиттең. 
- Мин, сөякчел кулны иңбашымнан читкә этәреп, үземчә мыскыллы елмаеп, йөземне Русланга таба бордым. Ул әнисенеке кебек озын керфекле зәңгәр күзләрен чытырдатып йомды, авызын да капламыйча, киерелеп иснәде, борын астында юка гына булып шәйләнгән мыегын сыпырып куйгач, тураеп утырды. 
- Үземне йокы басты әле, көн буе Counter strike уйнадым. Предки кайтып керделәр и тотындылар бәйләнергә: имеш, мин урамда йөрмим, һава суламыйм... SМSыңны укыдым да киенеп чыгып киттем, авыз ачып калдылар. Әйдә, киоскка сугылыйк әле, пиво алырбыз. 
- Күплек санда әйтмә, беләсең бит, мин сыра эчмим. 
- Бу сүзләрне мин аягүрә басып, Русланга карамый гына әйттем. Аның урыныннан картларча әкрен генә кузгалуы җенемне чыгара иде, бу юлы да җиңенә ябышып, сөйрәп дигәндәй кыймылдатырга туры килде. 
- Кызык инде син, бүтән кызлар кебек тартмыйсың, эчмисең, сүгенмисең. Ну барыбер күңелле синең белән! 
- Ярар, ялагайланма! Әйткәнем бар бит инде, "бүтәннәр" кебеккә әверелсәм, әни мине бөтенләй әтисез калдырачак. 
- Мин тамак төбенә утырырга маташкан төерне Русланга сиздерми генә йотып җибәрергә тырыштым. Хәер, мин аның алдында әллә ни кыланып, икейөзлеләнеп тормыйм, беркем белән бүлешмәгән эч серләремне дә яшереп азапланмыйм. Танышуыбызга берничә генә ай булса да, Русланның бераз беркатлылыгын, туры ярып сөйләшүен якын итәргә өлгерүемме? 
- Болай әле ял көннәрендә, бәйрәмнәрдә булса да әтиемә өйгә килергә рөхсәт итә. Әни беркайчан да мине почмакка да бастырмады, кыйнамады, сукмады. "Бу атнада әтиең белән күрешмисең!" 
- Миңа дигән иң зур җәзасы шул аның... Әйдә, җәһәтрәк атла әле, салкын була башлады. 
- Мин Русланны култыклап, үземә табарак тарттым, ул исә авызы колагына җитәрлек булып елмайды, адымын кызулатты. Кулын куртка кесәсеннән чыгарып, муенына төшеп торган бер тотам чәчен сыпырып куйды. 
- Тәки кистермисең шул койрыгыңны! Егет булсаң егет бул инде, кызлар шикелле чәч үстереп йөрмәсәң... 
- Минем авыздан әллә ничәнче тапкыр яңгыраган сүзләр Русланның бер колагыннан керә, икенчесеннән чыга. 
- Слушай, а че синең әтиең монда гына күчеп яшәми? Вроде бүтән семьясы юк дигән идең кебек. 
- Син бу сорауны минем әнигә бир, яме? 
- Мин, болай да юк кәефемнең тагын да ныграк кырылганын сизеп, кулымны Русланның култыгыннан кискен генә тартып алдым. 
- Әйт әле, менә син кемнедер бик каты яратсаң, аның ялгышларын кичерә алыр идеңме? Мин болай дип Русланнан түгел, үз-үземнән сорадым бугай. Йөзенче, меңенче тапкыр...
Тротуар бетеп, кызыл балчыклы сукмак башланды. Таш койма белән әйләндереп алынган, кич җитүгә карамастан, төзелеш кайнаган яңа йорт яныннан үткәндә Руслан сызгырып куйды. 
- Карале, кичә генә дүртенче катны салалар иде, бүген кая менеп җиткәннәр! Бусы да соципотека йорты икән, тагын ыбыр-чыбыр бала-чага оясы булачак! Аның борын җыерыбрак әйткән сүзләреннән мин дә елмайдым. Без яшәгән тирә гөжләп торган умарта оясын хәтерләтә шул: кая карама, яшь балалы гаиләләр. Урамга чыксаң, шау-шудан башың әйләнер: мәйданчык тулы, Руслан әйтмешли, ыбыр-чыбыр! Тагын да кызыграгы - кайсы коляска этеп йөргән, кайсы сабый җитәкләгән, корсагы борынына җиткән әниләр! Без дә ике бүлмәле фатирыбызны соципотека буенча алдык. Әни мәктәптә укытучы булып эшләгәч, шул программага эләккән. Бер рәхәтнең бер михнәте - малосемейкадан, күршедәге марҗа Надя түтидән, аның бертуктамый мыгырдавыннан котылуыбыз өчен егерме биш ел буе кредит түләп яшәячәкбез. Шуңа күрә өйдәге һәр тиен исәптә безнең. Русланга рәхәт - ул акчалы һәм акчасыз яшәүне чагыштырып караган кеше түгел. Шунысы да бар: ул масая да, мактана да, гомумән, җитеш тормышта яшәүнең мәгънәсен дә белми бугай... Бөтен урамга әлегә бер булып утырган киоск тирәсендә халык байтак иде. Кемдер иписөт, кемдер тәмәке, аракы ала. Руслан, ике кулын кесәсенә тыгып, тирә-ягына каранды да олырак яшьтәге, күн пиджаклы берәүгә сүз катты: 
- Абзый, бер баллон пиво белән чикләвек кенә ал, пажалысты. Унсигез яшь тулмаган дип, мозганы ашый башлыйлар, алайса... 
- Абзыйның кулына акча сузган шәйгә: 
- Сдачасы үзеңә, - дип тә өстәп куйды. Абзый, миңа нәрсә дигәндәй, иңсәсен генә җыерды. Үз чираты җиткәч, сатучыдан дүрт баллон сыра сорап алды да, берсен Русланга тоттыргач, эндәшми-нитми китеп тә барды. 
- Күрдеңме? 
- Руслан, кош тоткандай сөенеп, миңа таба борылды. Читкәрәк атлауга шешәне ачып, авызыннан гына чөмерә дә башлады. Элегрәк бер чакрымнан борыныма килеп бәрелгән сыра исеннән күңелләрем болганып китә иде, аңа да ияләштем бугай 
- Чулман ярына төбәлеп, ипләп кенә атлавымны белдем. Елга буенда төзелеш тынып калган иде: һавада тибрәнер-тибрәнмәс кенә асылынып торган краннар, кечкенә тәрәзләрендә сүрән ут күренгән вагоннар, трактор-машиналар тынгысыз эш көнен төгәлләп, кичке ялга талган. Салкынча август киче булуга карамастан, су коенучылар да табылган; кайберәүләр учак ягып җибәргән, кемнәрдер пар-пар булып тау итәгенә кунаклаган. Берничә елдан Чулманның бу як ярында коттеджлар посёлогы төзелеп бетәчәк, димәк, монда бушлай гына ял итәргә яратучыларга сукмак бикләнәчәк...
- Давай, без дә аска төшеп утырабыз. Син чикләвек кимерерсең. 
- Руслан кесәсеннән тозлы фисташка кабы чыгарып миңа сузды. 
- Озак йөрдең дип, әни болай да пырлаячак. Кайтыйк. 
- Чикләвекне рәхмәт әйтми-нитми генә бармак очым белән эләктердем дә кирегә борылдым. 
- Ну да, сабыйларның йокы сәгате керде шул... 
- Русланның үзенчә миннән көлүе инде бу. 
- Аптырыйм мин сиңа, ничек һәрвакыт әни болай кушты, тегеләй кушты дип кенә яшәргә мөмкин ул? 
- Ә мин сиңа аптырыйм: шушы сасы сыраны чөмереп, ничек өйгә кайтып керергә мөмкин? Өйдә бер сүз дә әйтмиләрме үзеңә? 
- Нәрсә әйтсеннәр, пиво гына бит ул. Кайберәүләр катырагын да җиппәрә, үләнен дә тарта, теләгәнчә бухают. Мин дәшмәдем. Янәшәмдә мин аңламаган, аңларга теләмәгән дөнья барлыгына төшенеп килә идем. Фатир ишегенең бикләнмәгәнен күреп, башта куркып киттем. Зал ягыннан әниемнең кем беләндер сөйләшкәнен ишеткәч кенә эчемә җылы йөгерде. Чүәгемне салдым да, аяк очына гына басып, йокы бүлмәсенә юнәлдем. Тик ишекне ачып өлгермәдем, гаҗәпләнүемнән коридор уртасында туктап калдым. Әнием янында Галина Сергеевнаның төче тавышы ишетелә иде. Менә кызык, Русланның әнисенә бездә нәрсә калган? Әнием белән мине ишек төбендә күргәндә дә эре генә баш кагып китә торган затлы ханымның кунакка керүенә ышанасы килми иде. Килешмәгәнен белсәм дә, колакларымны шомрайтып, тыңлыйсы иттем. 
- Күгәрченкәем, Раечка, син дә минем кебек үк әни кеше. Шуңа күрә мине аңларсың дип уйлыйм. Сүз дә юк, Гөлнараң болай акыллы гына кызга охшаган. Тик мин аның Руслан тирәсендә бөтерелүен теләмәс идем. Бүген җитәкләшеп йөрерләр, иртәгә "безнең балабыз булачак" дип әйтергә дә күп сорамаслар... Әлеге сүзләрнең мәгънәсе башыма барып җитеп, җирәнүдән косасым килде, башым әйләнеп китте. 
- Безнең Руслан сабый бала кебек бит ул, ә хәзерге кызлар егет муенына асылынырга гына тора, каннары кайный. Алла сакласын, мәктәпне бетергәнче үк өйләндереп тә куярлар. Бүтән вакытта очкын урынына чәчрәп чыгучы әнием мине яклап нишләп бер сүз дәшми, нишләп аның бер тавыш-тыны чыкмый? 
- Безнең Русланның әле институтта укыйсы, карьера ясыйсы бар, кызлар турында уйларга бик иртә әле аңа... Турысын әйтим, мин улымның әтисез үскән кызга өйләнүен теләмәс идем. Андый кызлар семья карауның, ир тәрбияләүнең ни икәнен дә белми. Кияүгә чыксалар да, бер-ике елдан барыбер аерылып кайталар.
Менә стерва, ул мине Русланның муенына асылына, аңа кияүгә чыгарга тели дип уйлый түгелме соң? 
- Минем кызым да башка диндәге кешегә кияүгә чыкмаячак, юкка борчылмагыз берүк! 
- Әнием балаларга дәрес аңлаткан тыныч тавыш белән шулай диде. 
- Башка дин дигән булып... Күгәрченкәем, син менә үз динеңдәге кешегә чыккан килеш тә яши алмагансың бит әле. Галина Сергеевнаның мыскыллы тон белән шулай диюе җен ачуымны кузгалтты, тибеп дигәндәй ишекне ачып җибәрдем дә, ике кулым белән билемә таянып: 
- Ә кем әле монда борын астын да сөртә белмәгән улыгызга асылынырга җыена? Башта мамашасының итәк астыннан чыксын, придурок, - дидем һәм, гарьлектән, ниндидер җирәнү тойгысыннан күз яшьләренә буылып, үз бүлмәмә атылдым. Әниемнең: 
- Хушыгыз, Галина Сергеевна, минем Гөлнарама да егетләр турында уйларга бик иртә әле. Аның да институтта укыйсы, карьера ясыйсы, үзенә лаек насыйбын очратасы бар, - дип сабыр гына хушлашуы күңел касәмне тәмам тулыштырып җибәрде, мин, үз-үземне белештермичә, тыелгысыз булып үксергә тотындым. "Мин улымның әтисез үскән кызга өйләнүен теләмим". Галина Сергеевнаның әфлисун төсендәге иреннәреннән сытылып чыккан әлеге сүзләр һаман да колагымда яңгырый, берөзлексез ике чигәмне бораулый иде. "Әтисез үскән кыз". Димәк, мин гомерем буе шушы тамганы күтәреп йөрергә тиеш? Әтием исән-сау, янәшәмдә булган килеш? Димәк, пар канаты белән малай үстергән һәрбер әни миңа нәкъ шундый күзлектән карап, нәкъ шундый бәя бирәчәк. Күралмыйм, берсен дә күралмыйм! 
- Кызым, һәркем үзенчә акылдан шаша, игътибар итмә. Әниемнең үз яныма килеп утырганын абайламаганмын икән. Аның, нәни баланы юаткандай, үрелеп чәчемнән сыйпавы ачуымны тагын да кайнатып җибәрде, мин кыргый җәнлек кебек читкә тайпылдым: 
- Мин әтисез түгел, түгел! Мин бу минутта әниемне бөтен кылган һәм кылмаган гөнаһлары өчен гаепләргә әзер идем. Ул, укытучы кеше, үзенең бердәнбер кызына дөрес сабак бирә алмаганны, мәктәптәге йөзләгән балага нинди генә тәрбия үрнәге күрсәтсен инде, йә... Нәфрәткә тартым бер куркыныч хис, каһкаһә белән минем үземнән дә, кадерле кешеләремнән дә көлә-көлә, йөрәгемә таба шуыша, ул көлүне күземнән түгел, йөрәгемнән тамган күз яшьләре генә юып төшерә алмый; бу хис алдында мин көчсез, ихтыярсыз кебек. Әниемнең елмайган чагында да бетмәс моң яшеренгән зәп-зәңгәр күзләре миңа элеккечә болын гөлләрен түгел, мәңгелек боз катламы яткан тау түбәсен хәтерләтә. Бу сәер чагыштырудан күңелем янә тантана итә; мин ул күзләрне каймалап алган, буялмаган килеш тә кап-кара булып кайтарылып торган керфекләрне элеккечә камышларга тиңләп сокланмыйм, алар миңа исәбе-хисабы юк энәләр, уклар булып тоела. Әниемнең бар булмышы - гап-гади итеп баш түбәсенә җыеп куелган калын толымы, ак ромашкалар белән чуарланган яшел халаты; аягына элгән йомшак ак башмагы - барысы-барысы мине чыгырымнан чыгара; минем яралы җанвар сыман үкерә-үкерә идәндә ауныйсым, чәчләремне йолкый-йолкый тилерәсем, ишек-стеналарны вата-җимерә, ниндидер бушлыкка, иркенлеккә томырыласым килә.
Әтием, әтекәем, белсәң иде сине ничекләр сагынып яшәгәнемне! Очрашуга килеп, минем белән кинога йә кафега барып кайтулар, кибетләрдә йөрүләр генә бу сагынуны, бу сагышны баса алмый, мин сине янымда чагында ук сагынам, юксынам. Нигә соң мин, үз әтием булган килеш, янәшәмнән җитәкләшеп үткән әтиле кызларга карап, һәрчак тавыштынсыз, күз яшьләрсез генә елыйм? Әгәр йөрәкне йодрык кадәр диюләре хак икән, ул кечкенә генә йодрыкка шулкадәр дәрья сулары сыя ала димени? 
- Эчкә йоткан күз яшьләремнең генә дә дәрьяларны тутырырлык икәнен бик яхшы беләм... Минем дә, башка кызлар кебек, һәр мизгелдә әткәемнең киң җилкәсе янәшәдә икәненә инанып, кайчагында иркәләнеп, кайчагында үпкәләп, кайчагында киреләнеп, чын тормыш белән яшисем килә бит! Ә болай... барысы да әни теләгәнчә генә тәгәри: моннан ун ел элек әти белән ике арасын кырт өзеп куйган да, хәзер өчебез өч тарафта сыңар-сыңар канат белән тилмерәбез. Элегрәк, әтием үзенә машина алганчы, автобус белән килгәндә, мин аны җитәкләп тукталышка кадәр озата чыга идем. Шул чагында иптәш кызларым очрап, кая барасыз дип сораганда, әтиемне озатам дип әйтүнең авырлыгын ни белән тиңләргә мөмкин икән? Әтиемне озатам... Атна саен ял көннәрендә, йә булмаса, бәйрәмнәрдә әтием күрше Түбән Камадан Чаллыга минем белән очрашыр өчен килә. Юк, дөрес әйтмәдем: мине генә түгел, әниемне дә күрер өчен. Мин инде сабый түгел, әтиемнең үзәк өзгеч моң белән тулы күзләре әниемә төбәлгәндә, аларда чагылган мәхәббәтне аңлар дәрәҗәдә. Әнием дә ярата әтиемне, моны да тәгаен беләм. Шулай булмыйча, әтием күрше авылдан әниемнәр мәктәбенә тугызынчы сыйныфка килүгә, беренче көннән үк бер-берсенә күз атып, аннан запискалар язышып, "йөреп" киткән кешеләр бит алар. Бермәлне, ачылып китеп, әтием сөйләгән иде үземә. Әнием әтиемне армиягә озатып, аннан көтеп алган кеше. Менә шушы мәхәббәтне бер мизгелдә бер адым кыеп төшерсен инде. Нибары бер адым... Күзләремә кинәт кенә сатлык яшьләр тула, ул арада идән белән түшәм урыннарын алмашып, күз алдымда тибрәлә; мин, дөньяга булган бар ачуымны шуннан алырга теләгәндәй, баш очындагы мендәрне бәргәли-изә башлыйм, аннан үз гамәлемне аңлаудан кисәк кычкырып көлеп җибәрәм; бу көлү авазы үземнең үк колагымны тондыра; шул мизгелдә көлүемне акырып-акырып елау алмаштыра. Юк, бу елау түгел, бу - тилерү, бу - акылдан шашу, бу - мәгънәсезлек. Шуны аңласам да, мин үземне тыңлата алмыйм, көчсезлегемне танудан тагын да коточкычрак тавыш белән үкерәм, чәчләремне йолкыйм, караватта калач урынына бөгәрләнеп шуышам, тәгәрим. Бер мизгелдә аңым яктырып, әниемнең куркудан киерелеп ачылган күзләрен күргәндәй булам. Аның "Гөлнара, кызым, нишләвең бу, зинһар, тукта!" дип ачыргаланып дәшкән сүзләре ниндидер калын стена артыннан ишетелгәндәй тоела. Тора-бара мин әниемне күздән җуям, идән дә, карават та, тәрәзә дә бербөтенгә әверелгәч, мәче җитезлеге белән сикереп торам, ниндидер бушлык, иркенлек мине үзенә чакыра, мин шунда томырылам...
Күземне ачканда, тәнем манма су, мин зал ягында, диванда сузылып ятам, әнием дер-дер килгән кулы белән бертуктаусыз битемне сыпыра иде. Аяк очында нидер язып утырган ак киемле, күзлекле, йөзен килешле генә сакал-мыек бизәгән табибны күргәч, сораулы караш белән әниемә текәлдем. 
- Ну нәрсә, Гөлнаракай, кайттыкмы? 
- Алыптай гәүдәле, киң җилкәле табибның тавышы көтелмәгәнчә йомшак, ипле иде. 
- Әниләрне шулай куркытырга ярыймы инде? 
- Бәләкәй чакта да шулай бер котымны алган иде. Курыкмыйча... 
- Әниемнең исә кулы гына түгел, тавышы да калтырый кебек тоелды миңа. 
- Бу матур кызга мөмкин кадәр тыныч атмосфера кирәк. Яшьләрнең серкәсе су күтәрми шул хәзер, алларында кечкенә генә каршылык очраса да сынарга гына торалар. Тагын шул: психологка, неврологка күренсәгез әйбәт булыр иде, алар да үз киңәшләрен әйтер. Мин нинди дарулар кирәклеген яздым. 
- Табиб көрәктәй кулын маңгаема куеп алды да, күзлек пыяласы аша мөлаем елмаеп: 
- Димәк, килештек, даруларны вакытында эчәбез, әнине борчымыйбыз, мөмкин кадәр уңай эмоцияләр белән яшибез! - дип өстәде. Мин үзалдыма хәлсез генә елмаерга маташкан арада табиб әниемә сәер, юк-юк, сәер түгел, серле караш ташлады. Һәрхәлдә, миңа шулай күренде инде. Исемлек язылган кәгазьне әниемә тоттырганда да аның йөзенә кирәгеннән артык текәлеп карагандай тоелды. Эчемне сызып үткән ниндидер көнчелек уты миңа җен көче өстәгәндәй булды, бу юлы ясалма елмаеп, урынымнан сикереп тордым. 
- Гафу итегез, моннан соң сезне дә борчымаска тырышырмын, доктор, - дидем мин, артистлануымны яшермичә. 
- Борчу түгел, Гөлнара, безнең хезмәт шундый... Андый-мондый сораулар булса, телефон номерым әниеңдә бар...
Шул гына җитмәгән иде. Бәлки әле, әнинең телефонын да язып алгандыр?! 
- Мәшәкатьләнмәгез. Андый-мондый сорау булса, әтием минем өчен әллә нинди атаклы табибларны эзләп табачак, шулай бит, әнием? Бу сүзләремне ишеткәч, әниемнең йөзенә тимгелле тап йөгергәндәй булды. Табибның исә тиресе калын иде, ахры, җылы итеп елмаеп кына куйды. 
- Барысы да яхшы булыр дип өметләнәм. Авырма! 
- Күптәнге танышы, ахирәте белән саубуллашамыни - миңа балаларча кул изәп, ишеккә юнәлде. Әнием аны озатып кергәндә, мин күземне йомып диванда ята идем. Керфекләремне тибрәтмәгән килеш тә аның ишек кашагасына сөялеп, үземә төбәлеп торуын сиздем. 
- Әни, минем үтереп йокым килә... 
- Медсестра укол ясады бит, шуның тәэсиредер ул, кызым. 
- Әнием тавыш-тынсыз гына янәшәмә килеп утырды, рәхәт итеп чәчемнән сыйпады. 
- Нинди сестра, монда теге адәмнән башка беркем юк иде бит? 
- Ялт итеп күземне ачтым. Әллә чыннан да акылдан шашып барам инде?! 
- Син уянганда чыгып киткән иде. Дамир Зарипович рецепт язып калды. 
- О-о, Дамир Зарипович! 
- Тавышымның мыскыллы яңгыравы үземнең үк колакларымны ярып үтте. 
- Ул адәм исемнәрен үк әйтеп калдырдымыни? Гаҗәп, әнием кызмады, ярсымады, бик озаклап күземә генә карап торды. Бераздан соң гына, авыр сулап: 
- И балам, балам... - дип куйды. Мин көнче күбәләк идем шул. Әтиемнең дә, әниемнең дә үземнеке, бары тик минеке генә булуын тели идем... Үземнең башка кызларга охшамаган булуыма бер дә исем китми минем. Яшьтәшләрем Selena Gomez, Jastin Biber җырларына мөкиббән булса, мин диск куеп, күзләремне йомып, сәгать буе Бетховенның "Айлы соната"сын, Бах, Шопен музыкасын тыңлап утыра алам. Яки, әнием өйдә булмаганда, көзге алдына басып, онытылып-онытылып скрипкамда уйныйм. Классташ кызларым татарча солянкада Иркә, Ландыш, Алинә, Илназ, тагын әллә кемнәр, әллә кемнәрне күрергә дип ашкынса, мин вакыт-вакыт орган залына кереп утырам. Дөрес, кайчагында кызларга ияреп, мин дә суши-барга яки берәр пиццериягә, кинотеатрга барыштырам. Бер-берсен бүлә-бүлә, мода журналлары, фәлән класстагы кызның причёскасы, платформалы туфлие, инглиз теле укытучысының зәвыгы, кемнең кемгә гашыйк булуы турында сөйләшкәндә сүзгә кушыла алмыйча тинтерәп бетәм. Болар барысы да миңа эчпошыргыч дәрәҗәдә кызыксыз, кирәксез тоела, минем мода журналлары сатып алганым да, гашыйк булганым да юк... Кирәксә-кирәкмәсә Интернетта озаклап утыручыларны да аңламыйм мин. Шулай дисәм, классташ кызлар рәхәтләнеп көлә үземнән. Беләм, заманнан артта калган дип уйлыйлар, кызганалар, бәлки, мыскыллыйлардыр да... Мин компьютерны ачсам, йә җырлар яздырам, йә инглиз теленнән дәрес тыңлыйм. "Вконтакте" сайтында дусларым да бармак белән генә санарлык. Таныш түгелләр белән бөтенләй аралашмыйм... дияр идем, Гөлсирин дигән бик матур исемле бер кыз белән язышам. Ул дуслык тәкъдим иткәч, фотосына күз салдым да шунда ук "Дуслар"га өстәп тә куйдым. Әтисе алтын куллы табиб булгач, Чаллыга чакыртып кайтарганнар, аңынчы Гөлсириннәр Казанда яшәгән икән. Тышкы кыяфәте белән минем үземә дә охшаган кебек ул: күзләренең шомырт каралыгы, иреннәренең үпкәләгән шикелле бүселеп торуы тач мин. Гөлсирин белән "сөйләшүе" бик рәхәт: ниндидер эчкерсезлек, яктылык бар анда. Онлайнда утырсак, аксакал философларча гәпләшеп алабыз. Дустымның дөньяга үз карашы, һәрнәрсәгә үз фикере. Аның белән уртак якларыбыз да, аерымлыкларыбыз да шактый икән. Мин аңа "Чәчкә" дим, ул миңа "Гөл" дип дәшә. Гөлсирин дә минем кебек тырышып-тырышып инглиз телен өйрәнә. Ул түләүле "Британика" мәктәбенә йөрсә, миңа үзлегемнән, әлеге дә баягы Интернет ярдәмендә өйрәнергә туры килә. Гөлсирин Америкада яшәү турында хыялланса, минем эчбәгырьләремне өзеп теләгән теләгем - әтием безнең янда булса иде. Гөлсириннең ике әтисе булса, мин бер әтием янәшәсендә яшәүдән дә мәхрүм...
- Китапларга киресен язалар кебек тоела миңа, Гөлнара. Чынбарлыкта яхшылыкка караганда начарлык күбрәк бит! Яхшылыкның начарлыкны җиңүенә дә ышанасы килми, тормышта бер дә алай түгел! Әллә безнең илдә генә шулай микән, әйеме? 
- Америкада башкачарак дип ышанасың килә инде синең, Чәчкә... Китәрмен дә сагынып саргаермын дип курыкмыйсыңмы? 
- Исем китте ди... Теләсәң, телефоннан да, скайп аша да рәхәтләнеп сөйләшергә була бит. Мин болай да па белән маны тәүлеккә ничә сәгать кенә күрәм. Әти больницадан кайтып керми, аңа үзенең авыруларыннан башка берни кирәкми. Әни базарына береккән - товарга дип әле Мәскәүгә, әле Төркиягә, әле Белоруссиягә чыгып китә, атналар буе күрешмәгән чаклар була. Үз әтием ял көннәрендә генә килеп китә. Энем юк, сеңлем юк - компьютер белән генә сөйләшеп тик утырам. 
- Миндә дә шул ук хәл... Бер кызык әйтимме? Безнең күрше подъездда гел күп балалылар: кайсында алты, җиде бала. Өченче этаждагыларда - унбер! Вәт аларга рәхәт ичмаса! Көнләшеп үләрсең! 
- Әниеңнәргә әйт, берәр бәби алып кайтсыннар, сиңа да иптәш булыр. 
- Минем бер-берсен яраткан әтием белән әнием аерым яши...
- Аптырарсың инде бу олыларга: яраткан кешеңнең ниндидер хатасын кичерү мөмкин булмаслык нәрсә түгелдер бит югыйсә?! Гөлсириннең шул сүзләрен укыгач, үзалдыма авыр суйлап куйдым: гафу итә белү өчен бик көчле кеше булырга кирәктер шул. Ә минем әнием тормыш сынаулары алдында кечерәеп, көчсезләнеп калган кебек. Миңа шулай тоела иде... Соңгы араларда әниемә әллә нәрсә булды: көзге каршында миннән дә күбрәк бөтерелә башлады. Әле берән-сәрән күренгән ак чәчен йолкып маташа, әле битенә кыяр телемнәре тезә. Беркөн кул аркасына эремчек сылап торганын күреп, бөтенләй егылып китә яздым. Ник дисәң, әнинең бер дә үз-үзенә болай игътибар иткәне юк иде. Әти килер алдыннан гына, миңа сиздермәскә тырышып, күренер-күренмәс итеп бизәнеп куйганын беләм анысы. 
- Карале, әнием, алай-болай берәрсенә гашыйк булмагансыңдыр бит? Ванна бүлмәсендә чәч буярга җыенган әни, минем бу соравымны ишеткәч, кинәт ялт итеп ишеккә борылды. Кулына кияргә җыенган үтә күренмәле перчаткасы әкрен генә дерелди иде. 
- Кит инде, балам, әллә нинди мәгънәсез сүзләр сөйләмә! 
- Әнинең тавышында битәрләү түгел, моңарчы миңа бөтенләй таныш булмаган ниндидер оялу, кыенсыну яңгырагандай булды. Бит очларына, футболкасы төсенннән төшкән күләгә булып, мәк чәчәге кызыллыгы йөгерде. Минем очлы күздән яшерерсең ди! Йөрәгемне янә чәнечкеле, шул ук вакытта әрнүле хис телеп үтте. Кинәт кенә миңа бик куркыныч булып китте. Әгәр чыннан да шулай булса? 
- Әни! Күңелем тулышканны сизеп, ишек төбеннән читкә тайпылдым да кухняга кереп киттем. Кранны ачып, учым белән генә су йоттым, суыткыч ишеген ачып, нәрсә эзләгәнемне дә белмәгән килеш, бик озаклап шунда текәлеп тордым. Әнинең инде артыма килеп басканын җилкә чокырым белән сизгән идем, кисәк кенә борылып, аның күкрәгенә сыендым. 
- Әнием, син мине дә, әтиемне дә бүтән кешегә алыштыра алмыйсың! Сүзләремнең хөкем карарыдай кырыс яңгыравын аңлый идем. Яшь, чибәр әниемә күз төшерүчеләр булу мөмкинлеген дә аңламаслык яшьтә түгелмен. Әмма... әмма шуны күзаллау үзе генә дә коточкыч иде. Мин тыелгысыз булып үксергә тотындым. Әни, аркамнан кага-кага, үзе дә яшь аралаш елмая иде: 
- И чебен тимәс чер итәр кызым ла син. Каян уйлап чыгарасыңдыр җыен тузга язмаганны? Мин ак чәчләремне буяган саен гашыйк була башласам... Кинәт картаеп киткәнемне күрдем, кызым. Минем бит балалар алдына чыгып басасым бар. Ә сез карт, ямьсез укытучыларны яратырга тормыйсыз...
Мин әниемне ишетми идем, үземнекен тукыдым: 
- Син бит әтине генә яратасың, әнием. 
- Кызым! Аңларга вакыт, син бала түгел инде. Бер киселгән икмәк кире ялганмый дигәнне кырык тапкыр аңлаттым үзеңә. Әни буяуларын, перчаткаларын онытып, иркенләп сөйләшергә җыенган кешедәй, урындыкка утырды. Мин дә газ плитәсен кабызып чәй куеп җибәрдем дә әни каршысына килеп утырдым. 
- Кеше бит кичерә дә белергә тиеш, әнием. 
- Мин, үзем дә сизмәстән, Гөлсирин кебек фикер йөртә башладым. Телемә килгән сүзләр дә гүя аның авызыннан яңгырый иде. 
- Яраткан, якын кешеңнең хатасын, абынуын гафу итү шулкадәр авыр булса да, эшли алмаслык нәрсә түгелдер бит? 
- Кызым, менә үзең кияүгә чыккач... Әниемнең сүзен кырт бүләргә ашыктым: 
- Мин беркайчан да, беркемгә дә кияүгә чыкмаячакмын! Бәхетсез булырга яки кемнедер бәхетсез итәргәме? 
- Авызыңнан җил алсын... Алай ди күрмә, кызым, насыйбыңны табып, тигезлектә яшәргә язсын, дип телә. 
- Син дә шулай теләгән идеңме? Алайса, нигә соң шул теләгең чынга ашсын өчен каршы киләсең, әнием? 
- Әтиеңнең хыянәте барысына да нокта куйганын син беләсең бит инде. Торасың да шул бер сорауга әйләнеп кайтасың. 
- Әни, син гел әтине генә гаеплисең. Уйлап кара әле, аның ялгышында башкаларның гаебе зуррак түгелме соң? Авылда эш булмагач, ярты авыл ир-аты Казанда төзелештә эшләде, дип үзең сөйләдең. Нигә соң аларга авылда эш булдырмаганнар? Тыныч кына, үз хатыннары янында яшәп яткан булырлар иде. Әтием дә башка хатынга күз төшермәс, мин дә болай әтиле ятим булып тилмермәс идем. Кухня бүлмәсен сарып алган тынлыкта мин уем белән шул елларга кайтып киләм. Каен урманына терәлеп торган авылны, чирәмле ишегалдында җыйнак кына булып утырган агач йортны, үземнең тузгак башлы сабый чагымны, дүрәнәем белән дүрәтәемне, чишмәдән судан кайтып килүче әниемне томан аша күргәндәй булам. Дүрәнәемнең мине алдына утыртып, "бу хәтле атаңа охшарсың икән, атаң кызы" дип, кытыршы кулы белән шап-шоп аркамнан сөюен дә, "мин әти кызы, әти кызы!" дип үземнең чырык-чырык көлүем дә шул томан пәрдәсе аша торып-торып балкып китә. Әтиемнең туган көнендә әниемнең канатланып Казанга җыенуын, дүрәнәемнең тел йотмалы чәкчәк пешереп куюын, "әйтми-нитми килгәч, атаң шаккатыр әле" дип, минем белән гәҗиткә йомырка төреп утыруын исә аермачык хәтерлим мин. Икенче көнне үк шәһәрдән әйләнеп кайткан әниемнең көл төсенә кергән йөзен дә, дүрәнәем белән өйалдында озаклап елашуын да, дүрәтәемнең бер тавышсыз ишегалдында бүкән өстендә утыруын да онытасым юк. Нәрсә булганын аңламасам да, өйгә ниндидер шом кергәнен сабый күңелем белән сизә идем.
Эреле-ваклы сумкаларга әнием үзенең дә, минем дә киемнәремне җыеп тутыргач, ул шом тагын да зурайды, миңа куркыныч, бик куркыныч булып китте.
...Без капкадан чыгып киткәндә, яулыгы астыннан чәчләре тузгып күренгән, күз төпләре шешенеп беткән дүрәнәем башта әниемнең җиңенә ябышты: 
- Киленкәем, сабырлар итмәдең, сабырлар итмәдең... Дүрт аяклы ат та абына, сабырлар итмәдең... 
- Күз яшьләренә буылып, аннан мине күтәреп алды. 
- Балам, балакаем, өебездән бөтенләйгә китүең булыр микәнни, Ходаем? 
- Аның күз яшьләре минем кыска җиңле күлмәгемнең түшенә тамып, юешләп бетергәнен дә хәтерлим әле мин. Дүрәнәем бүген дә шул минуттагы кыяфәтендә - капка баганасына сөялеп, алъяпкыч итәге белән йөзен каплап, сыгылып төшкән халәттә күз алдымда тора. Шәһәрдә әниемнең бертуган апасында яши башлаган көннәрдә әле миңа кызык иде. Барысы да өф-өфләп кенә торалар, әле туңдырма, әле сок алып кайталар. Апа мине циркка, зоопаркка алып бара. Тик әниемнең кипмәскә әйләнгән күз яшьләрен күреп, бермәлне үзем дә шыңшырга тотындым. 
- Дүрәнәем янына кайтыйк, әтиемне сагындым! Беркөнне "әтием" дип еламсырап утырганда, әнием мәче баласын күтәргәндәй, ачу белән җилкәмнән күтәрде дә почмакка болгады: 
- Әтием дип авызыңны ачасы булма, юк синең әтиең, юк! Стенага бәрелеп тәнем авыртудан тагын да акырып елыйсы урынга, мин бер аваз-өн чыгара алмыйча катып калганымны беләм. Аннан инде аңсыз ятканым, табиб чакырганнары, әнинең куркудан үлә язганы көннәр үткәч кенә, тора-бара гына колагыма чалынды. Ул вакытта берсе дә минем тынсыз калуымның сәбәбе бәрелүдән түгел, "синең әтиең юк" дигән сүздән икәнен аңламаган, күрәсең... Менә шул вакыттан бирле таш калада яшибез без. Шул аерылышудан бирле минем дүрәнәемне дә, дүрәтәемне дә күргәнем-ишеткәнем юк. Әнием бер генә тапкыр да үзе килен булып төшкән авылга аяк бастырмады. Мин инде бик күп нәрсәне ниндидер пәрдә артында гына итеп күзаллыйм, әллә өндә, әллә төштә күргәнемне дә аерып әйталмыйм. Ул чакта "әтиең юк" дигән сүзнең чын булмавы сабый күңелемне тәмам тынычландырган иде. Әтиемнең безне эзләп табуы, әнием белән елаша-кычкырыша сөйләшүләре, әтиемнең килгән саен башын иеп китеп баруы - болар барысы бергә буталып, ниндидер кино кебек искә төшә.
Инде үсә-үсә, әниемне "нишләп әтием безнең белән яшәми, нишләп ул безгә ялларда гына килә?" дип туктаусыз тинтерәткәч, кайбер сорауларыма җавап таптым табуын. Теге вакытта, Казанга баргач, әтиемнең башка хатын-кызга күз төшергәнен белеп, әни ике араны кырт өзеп кайткан икән. Бөтен белгәнем шул. Ә ул хатын кем, хәзер кайда, ничек яши - әни бу хакта авыз ачарга да теләми. Әтием исә берьялгызы Түбән Кама шәһәрендә гомер кичерә, шунда заводта эшләп йөри. Нигә, нигә шулай соң? Бәләкәй генә кухня бүлмәсенә җавапсыз калган меңләгән сорау сыйган иде. Әнием, чәч буярга җыенганын бөтенләй оныткандай, үзалдына уйлана-уйлана чәй эчте, мин дә аны бүтән тинтерәтмәдем, үз эчемә бикләнеп, шикәрсез-нисез кофе йоткаладым. Минем сизенүләрем юкка түгел иде: әнием күз алдында көннән-көн үзгәрә бара. Бер-ике тапкыр эштән дә ярыйсы гына соңга калып кайтты. Аңа түгел, үземә үч итеп юри берни дә сорамаска тырыштым. Тик күңелемне билгесезлек, курку, борчылу, тагын әллә нәрсә кортлары кимерә иде. Әгәр шикләнүләрем рас килеп, әнием чыннан да берәрсенә күз төшерсә, гашыйк булса? Болай да котсыз дөньяның бөтенләй нуры сүнәр микәнни? 
- Минем сүзсез генә ачыргалануларым беркемгә дә ишетелми иде... Компьютерны кушып, Гөлсиринне эзләп таптым. Ул да Интернетта утыра икән. Миннән аермалы буларак, дустым күңелендә ни бар, рәхәтләнеп сөйли, яза, өй хәлләрен дә, үзенең ни уйлавын да яшереп-нитеп маташмый. Мин исә алай булдыра алмыйм, минем уйларым, минем хисләрем, минем әти-әнием - алар барысы да минеке, бары тик минеке генә. Гөлсириннең дә җанында ут көйри, аларның гаиләсе өстендә дә болытлар куерып маташа икән. 
- Ма белән па айга ничә көн генә күрешәләрдер, шунда да икесе пыр-пыр киләләр. Әти шуны аңламый: әнине хәзер базардан берничек тә аерып булмый, ул аның яшәү рәвеше. Юллар, товар, акча - әни өчен тормыш шушы. Әти исә бик теләсә дә өй кошы була алмый, табиб кешене көннең-төннең теләсә кайсы сәгатендә чакыртып алалар. Өйдәге тавыш кайчанга кадәр дәвам итәр, - билгесез. Миңа куркыныч була башлады, тизрәк барысының да күз алдыннан югаласым килә, Гөл. 
- Әле тагын ике ел мәктәптә тинтерисе бар шул... 
- Егэ дигәннәре үзебезне егып салмаса, укып бетергәч, Мәскәү вузларының берәрсенә китәрбез әле, яме, Гөл? 
- Икәүме? Шәп булыр иде!
- Аңынчы әти белән әни, синекеләр шикелле, икесе ике якка кыякламаса... Әни белән беркөн шундый талаштылар! Так что, безнең өйдә әллә нинди галәмәтләр булуы бар әле! Әти әнине "бала янында сирәк буласың" дип ачулана. Бала дигәннәре - мин, көләрсең дә, еларсың да... Бик ачуымны китерсәләр, үз әтием янына китәрмен дә барырмын, рәхәтләнеп аның янында яшәрмен! 
- Әниең җибәрер дисеңме? 
- Нишләп җибәрмәсен? Бездәге әкәмәтләр болай да кеше ышанмаслык. Мин ике әтиемә дә "әти" дип дәшәм, үз әтием безнең өчебез янына кунакка килеп йөри, мин дә аның авылына - якын әбием белән бабаем янына җәй саен кайтам. Әни аның ише әйберләргә нормаль карый, миңа да "күңелеңдә беркайчан да ачу саклап йөрмә, үзеңә чир генә алырсың" дип акыл сата иде. Менә хәзер әти белән икесе арасында болайга киткәч нәрсә дияр... Бу сүзләрне укыгач, Гөлсиринне чын күңелемнән жәлләп куйдым. Язганнарыннан ул бик шат күңелле, эчкерсез, ихлас кыз кебек тоела, ул бары тик бәхеткә генә лаек булырга тиеш. Хәер, бу җиһанга яратылган икән, кем генә бәхеткә лаек түгел соң?.. Үз бәхетен һәркем үз куллары белән төзи, үз куллары белән үк җимерә... Ике "мин" дигән нәрсә һәркемнең күңелендә яши микән ул? Һәрхәлдә, минем эчемдә ике генә түгел, әллә ничә "мин" утыра кебек... Кайчагында әниемне жәлләүдән үземнең дә үзәгем өзелеп тилмерәм: минем өчен җанын бирергә әзер булуын бар булмышым белән беләм. Үзе өчен яшәми дә, бар минуты-сәгате мине кайгыртып үтә кебек. Икенче яктан, мин бу кайгыртуларның барысыннан баш тартып, әниемнән бер генә нәрсә - әтиемне сорар идем. Өчәү бербөтен булып яшәсәк, минем өчен башка бернинең дә кирәге калмас иде. Мине җил-яңгырдан саклау өчен әллә нинди адымнарга әзер әнием шушы бер, нибары бер ялваруымны үтәүдән баш тарта. Әлегә кадәр аның әтиемне һаман яратуын белү миңа яшерен өмет, килер көнгә ышаныч, якты хыял бирә иде. Әмма соңгы көннәрдә бу өметемнең күзгә күренеп уала баруын сизү мине куркуга салды. Әниемнең кая басканын белмичә, яшь кызлар күк очынып йөрүе; каникул вакытында әллә ни эшләре булмаса да, мәктәптә кирәгеннән артык тоткарлануы; чәч-битенә көннән-көн ныграк игътибар бирүе болай да сулык-сулык килгән йөрәгемне мең телемгә телгәли иде. Аны үзгәрергә мәҗбүр иткән кеше кем ул? Безнең салмак кына агып яткан бертөсле тормышыбызга ни рәвешле килеп керергә өлгерде? Әлеге җавапсыз сораулардан башым тәмам тубал булды. Әнинең кырык йозакка бикле теленнән дөреслекне белү мөмкин түгел иде. Тик барысы да бик җиңел генә (хәер, ул "җиңеллек"нең авырлыгын мин үзем генә беләм бит) һәм көтмәгәндә ачыкланды.
Эчпошыргыч каникулның соңгы көннәрендә булса да туйганчы йоклыйм әле дип, төшкә кадәр урынымнан кузгалмадым. Дөрес, йокым күптән качкан иде, әйләнеп-тулганып, телевизорны бер кушып, бер сүндереп маташтым да, йөземне иркәләгән кояш нурларына түзәрлегем калмагач, иренчәкләнеп кенә торасы иттем. Пижаманы салып, үзем яраткан зәңгәр сарафанымны кидем. Юынганчы ук кухня бүлмәсенә чыгып, газ өстендәге кәстрүлне ачып калдырдым - әнием дөге боткасы пешереп калдырган икән. Нишлим, мин ашарга әзерләргә яратмыйм шул, туры килсә, үз-үземне мәҗбүр итеп, кирәк булганга күрә генә пешерәм. Иң җайлысы - колбаса турап, йомырка кыздыру. Әнием кайтып кергәнче, "Доширак" токмачы алып кереп ашау. Тик бүлмәне кырык кат җилләтеп, ни ашаганыңны яшерергә тырышсаң да, фатир ишеген ачып керүгә: 
- Тагын шул токмачын ашаган! Ашказаныңны бетереп туктыйсың! - дип сукрана башлый әнием. Шуңа күрә һәр көнне иртән миңа дип йә ботка, йә бәрәңге пешереп китә ул. Плитәне кабызып, ботканы җылытырга куйдым. Юынып, өстәл артына утыргач, суыткыч өстендәге радиоалгычны кабызып җибәрдем. Татарча әллә нинди тузга язмаган җыр яңгырый иде: Әйе! Әйе! Мин ямьсез... Әйе! Әйе! Әллә тәмле боткадан, әллә җыр дип аталган тозсыз такмакны ишетүдән, күңелем тәмам күтәрелеп китте. Кайнар суны аерганнарын белгәч кенә борынымны җыерып куйдым. Фу, табаны салкын су белән юасы була инде, менә монысы бер дә күңелле эш түгел. Компьютер артына утырасым килми иде, нишләргә белмәүдән бертын көзге каршында басып тордым. Өй җыештырасы юк кебек, керне машина юа, кыскасы, кулга тотардай эш юк. Шулай да юеш чүпрәк алып, тиз генә телевизор өстен, тәрәзә төпләрен сөртеп алдым - өйдә тузан булганны, берәр әйбер аунап ятканны әниемнең җене сөйми. Безнең өйгә кергән һәр кеше аһ иткән була, юкса затлы-затлы жиһазлар да, артык бернәрсә дә юк инде. Стеналарда - йортны тапшырганда ябыштырылган обойлар. Дөрес, безгә якты, алтынсу төстәге ялтыравыклары эләкте - очсызлы булса да, хәтәр матур күренәләр. Зал ягында - телевизор, китап шкафы һәм әнинең эшендәгеләр фатир котлап биргән акчага алынган диван-креслолардан гайре әйбер юк. Әниемнең кулы алтын - аларның өслекләрен дә, тәрәзә пәрдәләрен дә бизәкләп-чуклап үзе тегеп ташлады. Күз явын алырлык! Мин дә, сәйләннән тегесен-монысын ясап, стенаны бизәгән булдым, алар да, идәндә зур чүлмәкләрдә утырган гөлләр дә үзгә бер ямь бирә. Йокы бүлмәсенә әтием, өй бүләге дип, агач төсендәге карават белән шундый ук кием шкафы китертте, ачык яшел төстәге япмалар, үтә күренмәле яшел пәрдәләр тегеп куйгач, бу бүлмә дә хан сараена охшап калды. Әнием белән икәү базарга чыгып, төрле төстәге күбәләкләр алган булдык:
тәрәзә пәрдәсенә шуларны кадагач, тасмалардан роза чәчәкләре ясап элгәч, бөтенләй болынга әверелде. Ап-ак төстәге кухня гарнитурын исә әни кредитка алды: әле анысына тагын өч ай түлисе бар бугай... Кергән кеше стенадагы браларга да шаккатып карый, Интернеттан өйрәнеп, аларны үзебез ясаганны бөтенесенә дә әйтте юк! Кайда лалә, кайда лилия чәчәге булып балкып утыралар, лампочкасы гына, әнием әйтмешли, хөкүмәтский. Кулымдагы юеш чүпрәк белән ишек тоткаларын да сөртештергәндәй иттем. Берьялгызымны тагын эчпошыргыч тынлык, бушлык көтә иде, шул рәвешле көннәр, айлар, еллар үтсә дә, моннан котылу юлы булмас кебек шул... Юаныч булып янә телевизор яки компьютер кала. Уйларымны бүлеп, коридорда Салаватның "Салкын чәй" җыры яңгырады. Бәй, әнием кесә телефонын онытып калдырган түгелме соң? Чыннан да, шкафның урта шүрлегендә чит-читләре кыршыла төшкән "Nokia" телефоны ята иде. Җавап кайтарырга телем кычытса да, язылмаган законнар буенча мин - әнинең, әни минем телефонына кагылмый. Шулай да бу юлы кызыксынуым көчлерәк булып чыкты: кем шылтыратканын белергә теләп, барыбер күз төшердем. Дазар дигән ниндидер сәер исемне укыгач, аяк астында идән тибрәлеп киткәндәй тоелды. Әниемнең мин белгән танышлары арасында мондый ятышсыз исем иясе юк иде... Телефонның кабат-кабат җырлавыннан колакларым томалана, башым әйләнә башлады. Кинәт кенә күзләремә кайнар яшь, тамак төбенә һич йотып булмый торган төер килеп тыгылды. Трубканы алып, ул бәндәнең кемлеген ачыклаудан мин үземне көчкә тыеп тора идем. Ниһаять, телефонның да сабыры төкәнде бугай, тынасы итте. Тик теге яктагы кешенең үҗәтлеге чиктән ашкан иде, ахрысы, телефон, SMS килгәнен хәбәр итеп, сандугачтай сайрап куйды. Уч төбе кадәр генә кара телефон кулымны түгел, бөтен барлыгымны пешерә. Ярамаган эш өстендә тотылудан курыккандай ашыга-кабалана, мин аны бер алдым, бер куйдым. Билгесезлектә бәргәләнгән җанымны әлеге хатны ачып уку гына коткара алыр иде. Шуңа күрә ярый-ярамыйларны бер читкә ташладым да, икеләнүемне җиңеп, әнигә килгән хатхәбәрне ачтым: "Омегада, өченче катта сәгать өчтә көтәм. Сезгә сүзем бар". Минем бармакларым уй-фикерләүдән тизрәк хәрәкәтләнә икән: теге якка "ярар" дигән җавап очты... Әнием, әнекәем, шулай ук безнең тормыш төбе-тамыры белән үзгәрер микәнни? Ул тормышта әтиемә дә, минем өмет-хыялларыма да урын булмаячак лабаса... Тыелгысыз булып аккан күз яшьләрен сөртергә ашыкмыйча, мин ниндидер төпле фикергә килергә тырыштым. Хәрәкәтләрем үземә буйсынмый иде: иң беренче эш итеп әнинең телефонын сүндереп куйдым. Аннан гына сап-салкын су белән битемне юып, рәткә керергә маташтым. Юешләнеп маңгаема ябышкан чәчләремне тарар-тарамас артка җыеп куйдым да, кием шкафыннан җете кызыл майкамны, кыска джинсы итәгемне алып, караватка ыргыттым. Әйтерсең менә-менә минем артымнан куарга чыгачаклар - ашыгам, кабаланам, үртәләм... Әнием кайтып кергәнче миңа тизрәк өйдән чыгып югалырга кирәк иде. Аннан соң нишләргә җыенганымны бу минутта тәгаен белмәсәм дә, кечкенә кара сумкага үземнең дә, әнинең дә телефонын салып, ишекне бикләү ягын карадым. Ике атлыйсын бер сикереп баскычтан төшкән шәйгә култыксага бәрелеп теземне авырттырдым, баскычның кыл уртасында кукраеп утырган буш сыра шешәләрен ялгыш тәгәрәтеп җибәрдем, бүтән чакта җирәнеп урап үтә торган тәмәке төпчекләрен туфли табаны белән сытып киттем - бу минутта минем өчен боларның берсенең дә һичнинди әһәмияте юк иде.
- Ты чё? Подъезд ишеген кирәгеннән артык селтәп ачканмын, күрәсең, ишекнең теге ягындагы Руслан кулы белән маңгаен угалый иде. 
- Чё, чё... Нигә дип юл өстендә торасың, придурок? Тупас һәм ямьсез итеп дәшүемнән күзләре маңгаена менгән бичараның кыяфәтен күреп, тавышымны йомшарта төштем: 
- Нәрсәгә дип ишекне сөзәсең, күзең чыкмагандыр бит? - дип көлемсерәп куйдым. 
- Кемнең күзе чыккандыр әле монда, - дип, борын астыннан мыгырданды Руслан. 
- Домофонны җыярга дип иелгән идем, бах! 
- Мамашаң минем тирәдән ерак йөрергә дип әйтмәдемени сиңа, балакаем? Руслан миндәге мыскыллы тонны аңламады бугай, кулын гына селтәде: 
- Әйтсә ни... Да туйдырдылар инде бөтенесе... 
- Нәрсәгә эзли идең? 
- Минем белән чыкмыйсыңмы димәкче идем. Айпад аласы бар, берүзем йөрисе килми. 
- Давай! "Омега"га! Минем шулай ялындырмый-нитми тиз ризалашуыма янә бер аптыраган Русланны култыклап алдым да аларның өченче каттагы тәрәзәләренә күтәрелеп карадым. Алайболай әнисе өйдә булып, күреп калса, җене котырсын әле! "Әтисез кыз" дигән сүзләре өчен йөрәген яндырам әле мин аның! Берсе өстенә берсе менәрдәй булып агылган машиналар ерымын көч-хәл белән үтеп, юлның икенче ягына чыктык. Ир-ат затыннан диген инде бу Русланны, шул арада: 
- Әйттем мин сиңа зебрадан чыгыйк дип, турыдан, имеш, турыдан! - дип кырык сүзгә җитте. 
- Кагыйдә белмисең штоли? Уф, көлеп үләрсең, билләһи!
- Юк, белмим. Белсәм дә, мин кагыйдә буенча йөрмим дә, яшәмим дә. Атла җәтрәк. 
- Слушай, может "Торговый квартал"га гына керербез, ә? Якынрак бит. 
- Руслан, кесәсеннән наушник алып колагына кия-кия, ялкауларча инәлеп миңа карады. 
- Юк инде, айпадның иң модныйлары "Омега"да. 
- Бик белдекле кыяфәттә шулай дип, адымнарымны кызулаттым. Ашыгуымның сәбәбен үзем генә белә идем... 
- Бабайлардан да акрынрак кыймылдыйсың син! Руслан минем сүзләремне ишетми иде инде, плеерыннан тыңлаган көенә ияген һинд артисты шикелле селкетә-селкетә, үзалдына тилеләрчә елмаеп, күндәм генә янәшәмнән атлады. "Омега" - безнең шәһәрдәге зур сәүдә үзәкләренең берсе. Акчаң җитәрлек булса, анда җаның теләгән теләсә нәрсәне сатып алырга мөмкин. Без әни белән сирәк-мирәк "распродажа" дип язылган бүлекләргә кергәлибез, калын кесәлеләр исә алай сайланып тормыйдыр. Үзеннән-үзе ачылып киткән пыяла ишекләрдән килеп керүгә, Руслан да: 
- Давай туп-туры икенче катка гына меник әле, ә? - дип, эскалатор ягына ымлады. Миңа исә өченче кат кирәк иде... Телефоныма күз төшердем - иртәрәк икән әле, өченче ярты гына җитеп килә. Күзнең явын алырдай төсләрдә балкыган киемнәр, пыяла ишекләр буйлап тезелгән манекеннар, һәркемгә сынаулы карап, ә дигәнче акча янчыгының калынлыгын бәяләп өлгергән сатучылар, эскәмиядә ашыкмый гына туңдырма ялап утырган кешеләр - болар барысы да без яшәгән дөньяның ялтыравык бер бизәге генә ләбаса. Үзйөрешле баскыч белән өскә күтәрелгән шәйгә башымнан әнә шундый уй сызылып үтте. Барысы да шулкадәр буш, ясалма иде - тирә-якта ыгы-зыгы килгән кешеләрнең билләренә таянган манекеннардан бер аермасы да юк. Җансыз, салкын карашлар, бушлыктан гайре берни күренмәгән төссез күзләр... Көзгегә карамасам да, үземнең дә нәкъ шундый җан иясе икәнлегемне аңлый идем, шуны күзаллаудан нигәдер кинәт кенә кызык булып китте, әле дә булса наушнигын салмаган Русланның чыраен күргәч, кычкырып көлеп үк җибәрдем. 
- Ты чё? Бу егет-малайның сүзлек запасында башка сүз юк диярсең. Телевизор, компьютер ише техника шыплап тулган бүлектә сап-сары футболкалы, кыска буйлы менеджер егет Русланга кайсы айпадның ниндирәк икәнен аңлатып маташканда, мин гадәтем буенча аларның бәяләренә күз салдым. Егерме, егерме биш мең, аннан да ары... Русланга ошаганы утыз биш меңлек булып чыкты. Авызы колагына җиткән хәлдә кассага акча түләде дә: 
- Ну чё, киттекме? - дип кайтырга да кузгалмакчы булды.
- Минем пицца ашыйсым килә, әйдә өченче катка меник әле. 
- Давай, үзем сыйлармын. 
- Синең йөз тәңкәгә калмаган мин, рәхмәт. 
- Үртәлүемне сиздермәскә тырышып атлаган мәлдә беләгемнән берәү тотып алды. 
- Гульнарочка, син түгелме соң? Элекке мәктәбемдә бергә укыган Камилә икән, күрешми торган ярты ел эчендә танымаслык булып үзгәргән: тәмам шоколад төсенә кереп беткән, моңарчы гомер бакый кимәгән джинсы шорты, алсу майка алып кигән, кыш көне генә кап-карага буяган чәчләре инде тузганак чәчәгедәй янып тора. Зәңгәр күзләренә болай ныграк та килешә кебек. Күптән хыялланып йөргән иде, әнисе тәки рөхсәт иткән икән: уң кашына пирсинг ясаткан, матур! 
- Гөлнара-а-а! Ярты гасыр күрешмәгән кебек, әйеме, кызый! Ой, белсәң иде, сиңа сөйләргә дигән күпме яңалык җыелды! Абау, әллә тагын да ябыккансың инде? Сиңа везёт, мин генә ул, карале, симереп беттем. Менә шундый инде ул Камилә: теле телгә йокмас, хәрәкәтләренә күз иярмәс. 
- Мине кояш алмый дип йөри идең, негрга әйләнгәнсең бит, - дидем мин, аны дустанә үчекләп. 
- Ашыгам, кызый, яңадан иркенләп сөйләшербез әле, яме. Камилә минем иңбашымнан кочып саубуллашкан мәлгә: 
- Әти белән Төркиядә ял итеп кайттык. Син белмисең әле, мин бит ГИАда провалилась, сотовый алып кергән дип тавыш чыгардылар. Всё, прощай, мәктәп, исәнме, училище!.. Ну, пока-пока, пожар чыккандай ашыгасың бугай. Шылтырат, югалма! - дип сөйләп алырга, сабыр гына мине көтеп торган Русланны башыннан аягына кадәр күздән кичерергә дә өлгерде. 
- Синең парень штоли? - дип авызын да ерган була, җитмәсә. 
- Икетуганым. Ошаса таныштырырмын, - дидем дә Камиләгә күз кыстым. Өченче катта мин әниемне көтәргә тиешле кешене эзләп табарга тиеш идем. Иң беренче эш итеп әнинең телефонын кабызып куйдым, тавышын аерырга да онытмадым. Көткән кеше, иртәме-соңмы, аңа барыбер шылтыратачак иде. Этаж буйлап киләп сарып йөрмәс өчен Русланны тәрәзә буендагы пиццериягә әйдәкләдем. Дөресен әйтим, бу минутта минем тамагымнан пицца түгел, бер йотым су үтә алмас кебек иде. Шулай булса да, бер стакан әфлисун согы белән гөмбәле пиццага заказ биреп, ике кешелек өстәлгә барып утырдым. Руслан да озак сайланып маташмады, нәкъ мин әйткәннәрне кабатлап, каршындагы урындыкка кунаклады. Мин исә итәк кесәсендәге телефонның ым салуын сабырсызлык белән көтеп, буп-буш өстәлгә күземне текәдем. Тирә-якта гамьсез чырай белән кайсы пицца ашап, кайсы кофе чөмереп утырган кешеләргә күтәрелеп карарга курыктыммы әллә? Керфекләремне күтәрсәм, шул кешеләр арасында әниемне дә, мине дә кабып йотарга җыенучы котсыз албастыны күрермен дип шүрләдемме? Белмим. Миңа тагын куркыныч, бик куркыныч булып китте.
- Вау! Гөлсириннең әтисе штоли? Руслан авызыннан үзем өчен бик таныш, сирәк яңгырашлы исемне ишеткәч, гаҗәпләнеп башымны күтәрдем. 
- Минем теге мәктәптәге классташның папашасы, шәһәрдә знаменитый врач! 
- Үз әтисе белән болай ук горурланмас иде бу Руслан. 
- Гөлсирин дисеңме? 
- Ну да. Кстати, ул Интернетта синең дусларың арасында бар бит. 
- Урындыгын артка этәреп, Руслан торырга кузгалды. 
- Исәнләшеп килим. Бездән ике-өч өстәл аша шулай ук тәрәзә буенда яны белән утыручы киң җилкәле ир затына дусларча эндәшкәнен ишетеп, мин үз колакларыма үзем ышанмадым. 
- О-о, Дамир Зарипович! Исәнмесез! Дамир Зарипович? Безнең өйгә килгән табиб? Һәм ул Гөлсириннең әтисе? Дамир Зарипович... Да... Зар... Утырып торган килеш тә мин аяк астындагы шома идәннең таеп киткәнен тойдым. Юк, бу ниндидер очраклык кынадыр. Ул бирегә хатыны, кызы белән килгәндер, алар кайдадыр күлмәк бүлегендә генә адашып калгандыр. Менә-менә күзләре белән тирә-юньне айкый-айкый пиццериягә килеп керерләр, аннан, Дамир Зарипович дигәннәрен күреп алып, җиңел сулап аның каршысына килеп утырырлар. Шушы өметемә чытырдап ябышырга теләгәндәй, мин калтыранган бармакларым белән әнинең телефонын кармалап алдым. Ниндидер пәрдә каплаган күзләремне чытырдатып ача-йома, баягы хатхәбәр иясенең номерын җыярга тотындым.
...Димәк, бу - ул? Дамир Зарипович түш кесәсенә тыгылып, телефонын алды. Русланга җиңелчә генә баш кагып, тәрәзәгә таба борылды. Инде миңа аның тар кысалы күзлеге дә, сакал-мыегы да аермачык күренә иде. 
- Алло! Алло! Алло! Гаҗәп, Җир шары үз күчәрендә калды. Яшь элпәсе каплап өлгергән күз алдымнан әниемнең кыенсынган карашы, Гөлсириннең ерык авызлы сурәте, әтиемнең нәүмиз кыяфәте сызылып үтте. Мизгел эчендә яшен уты кыеп төшергәндәй, алар барысы мең кыйпылчыкка әверелеп, шома идәнгә сибелде. Шул кыйпылчыкларны сыта-изә, тәбәнәк өстәл араларыннан бәрелә-сугыла, мин үземне белештермичә, бу каһәр төшкән өченче каттан китеп югалырга ашыктым. Русланның "Гөлнара, ты чё? Ә пицца?" дигән сүзләре мин яшәгән тормышның шул ягында бүленеп калды...
* * *
Мин барыбер аны үзем танырга, үзем эзләп табарга тиеш идем. Иң җайлысы - урамнан узып киткән теләсә кемне туктатып, бер генә сорау бирү. Ләкин мин үз кирелегемне җиңә алмадым. Ике яклап тезелгән буяулы капкаларга, әллә нинди бизәкләр төшерелгән тәрәзәләргә күз сала-сала, өске урамны да, урта урамны да урап чыктым. Хәтеремнең әллә кай җирендә вакыт-вакыт нидер ялтырап күренгәндәй була, тик мин аның ни икәнен дә төшенми калам, юлымны янә дәвам итәм. Шунысы кызык: каршы очраган кечкенә балалар һәммәсе, миңа әллә каян кычкырып:
- Исәнмесез! - дип дәшә. Олырак апалар исә баш кагып узалар да артларына борылып карый-карый ары китәләр. Тора-бара мин дә очраган һәркемгә сәлам бирә башладым. Шәһәрдә алай гадәтләнмәгәч, үземә ничектер сәер дә булып китә. 
- Әйбәт кенә әле, апаем, - дип сәламемне алганнарга янә бер аптырап карыйм. Ни дә булса исемә төшәргә тиеш ләбаса! Мин башымны бора-бора бакчалардан үрелеп караган алмагачларга, кайсы тимер, кайсы агач капкаларга, капка төбендәге эскәмияләргә күз салам. Төрлечә тышланган, ара-тирә икешәр катлы булып утырган өйләр арасыннан үземә кирәклесен генә таба алмыйм. Кичке караңгылык иңеп килгән авыл читендә кул сузымында гына шаулап утырган каен урманына карагач кына, күңелемә җылы кереп китә. Урман. Авыл читеннән агып яткан елга. Бакча артыннан төшүгә туп-туры басмага алып төшкән сукмак. Бетте, күз алдымда башка күренеш яктырмый. Тик миңа хәтерләгән кадәресе дә җиткән кебек. Аскы урамга төшеп, бакчалар артыннан елга буена юл алдым. Әем лә, елга дигәнем минем аяк йөзен дә күммәслек инеш түгелме соң? Тал һәм тигәнәк басып бетергән яр буенда мин шактый икеләнеп басып тордым. Нидер таныш та, юк та кебек. Ипләп кенә атлый торгач, таллар күләгәсендә яшеренеп яткан челтәрле басма күренде. Йөрәк турысын шулкадәр рәхәт һәм шулкадәр әрнеткеч тойгы телеп үтте. Мин шул тимер басма тактасында иңбашына нәни кызчыкны утырткан әтиемне күргәндәй булдым. Без аның белән урманга әллә җиләк, әллә гөмбә эзләргә барабыз. Каршыдагы каенлык та, басманы күмәрдәй булып аккан елга да нигәдер куркыныч булып тоела, җитмәсә, әтием дә, мине үртәп, атлаган көйгә иңбашларын сикертеп-сикертеп ала. Мин аны муеныннан чытырдатып кыскан килеш чиныйм, кычкырам. Без бу басмага туп-туры төшә идек кебек. Як-ягын тигәнәк каплаган сукмактан күтәреләкүтәрелә, алдымда җәйрәп яткан бакчага карадым. Инде саргаеп җиргә яткан бәрәңге сабаклары, койма буйлап тәгәрәшкән сап-сары кабаклар шулкадәр гади, самими тормышны чагылдыра кебек тоелды миңа. Дөбер-шатыр трамвай үтеп киткәне дә, юлдагы машиналарның мәңге тынмас гөрелтесе дә, башын күтәрмичә бертуктаусыз каядыр ашыккан кешеләр төркеме дә Җир шарының бөтенләй башка почмагында калган иде.
Джинсы чалбарыма ябышкан әрсез тигәнәкләрне алып ыргыта-ыргыта, ниндидер рәхәтлек белән шул бакчага таба атладым. Бер якка асылынып төшкән капканы баганага тимерчыбык белән генә боргычлап куйганнар икән. Мин аны сүтеп маташмадым, малайлар кебек сикереп кенә чыктым. Иңбашымнан шуып төшкән сумкамны рәтләп куйгач, ары-бире карандым: сукмак ише әйбер күренми иде. Кедамны жәлләсәм дә, бәрәңге төпләре арасыннан гына юлымны дәвам иттем. 
- Әй, нигә бәрәңге таптап йөрисең, ә? Дерт итеп башымны күтәрдем. Каршыдагы әллә мунча, әллә лапас буенннан озын буйлы берәү миңа ачусыз гына шулай дип кычкыра иде. 
- Әнә бит сукмак, памидурлар янында! Ишетсәм дә, әллә кайдагы помидорлар яныннан юл эзләп маташмадым, буй-буй сызыклы кортлардан җирәнә-җирәнә, атлавымны белдем. 
- Кайчан кайттың син? Привет! Чөгендер йолкып маташкан бу малай кисәге мине кем беләндер бутый иде бугай, якын танышына эндәшкәндәй, яктырып сәлам бирде. Мин ни дә булса әйтергә ашыкмадым. Туп-туры карап, алдымда торган малайны "тикшереп" чыктым. Миннән әллә ни олы түгел; кояшта йөреп, кара чутырга әйләнгән. Нәкъ безнең класс малайлары кебек, үзе озын, үзе ябык. Өстенә кигән футболкасына ыржаеп торган юлбарыс рәсеме төшерелсә дә, малайның йөзе бер дә усалга охшамаган. Кушыла язып торган кашлары астыннан түптүгәрәк яшел-коңгырт күзләре шундый дустанә яктырып карый! Пальмалар, әфлисуннар белән чуарланган шортигы исә бөтенләй көлкеле итеп күрсәтә. Минем текәлеп торуымнан уңайсызланып китте бугай, малай кулындагы чөгендерләрне ачык ишек төбенә лап итеп ыргытты да, бик эре кыяфәткә кереп: 
- Нәрсә, Халисәттәй үз бакчагыздан йөрмәскә кушамы әллә? - дип, уң яктагы бакчага ымлады. 
- Кеше бәрәңгесен таптап йөрисең монда. Сәлам дә бирмәгән булып... Мин аның сүзләрен ишеттем дә, ишетмәдем дә кебек. Халисәттәй... Халисә әбием... Дүрәнәем минем... Бәхет кошы тоткандай канатланып, ушымны җыеп малайга елмайдым: 
- Ә синең исемең ничек? Шул минутта алдымда торган малайның йөзен күрсәгез иде! Авызын бер ачты, бер япты, күзләрен шар итеп, кашларын маңгаена ук күтәрде. 
- Ычкындыңмы әллә, Гөл... 
- Гөлнара. Сәлам, күрше! - дип дөнья яңгыратып диярлек кычкырдым да, аяк астында ниләр барын да, кедамны пычратмаска теләвемне дә онытып, күрше бакчага томырылдым.
Ишегалдына чыгучы капканы теге яктан элеп куйганнар икән. Көч-хәл белән үрелеп кармалана торгач ачылды үзе. Мин бөтен кыюлыгымны җыеп ишегалдына атладым. Ямь-яшел чирәм белән капланган ишегалды да, бакчаның челтәр коймасы аша күренгән түтәл-түтәл чәчәкләр дә күз явын алырлык иде. Өй баскычы тирәли үрмәләгән алкалы гөлләр дә чәчәккә тулышкан - кып-кызыл булып балкып утыра. Болар барысы да миңа үзәк өзгеч дәрәҗәдә таныш һәм шундый ук дәрәҗәдә ят иде. Мин аяк киеме аша да табан астын иркәләгән чирәмнән юри вак-вак атлап, тирә-яктагы шулкадәр рәхәт тынлыкка соклана-соклана, өйгә таба юнәлдем. Веранданың тәрәзә пыялалары ак пәрдәләр белән томаланган, баскыч төбендә галош, башмак ише аяк киемнәре пөхтә итеп тезеп куелган. Гаҗәп хәл: минем күңелемдә бернинди икеләнү, борчылу, курку хисе калмады, алай гына да түгел, бөтен гәүдәмне, баш миемне ниндидер бушлык сырып алды. Мине кем, ничек, ни рәвешле каршы алыр, нәрсә дияр, алда нәрсә көтә - бу билгесезлек өчен хафалануны ниндидер сәер битарафлык алыштырды. Ишекне каплап калын җәймә эленгән икән - шакымый гына верандага аяк басуга, башта аптырап киттем. Аннан, бөтен батырлыгымны җыеп, өй ишеген тартып ачтым. Өйдә беркем дә юк иде, ахрысы. Минем аяк тавышына, тамак кыруыма, "а-у" дип аваз салуыма җавап кайтаручы булмады. Эчкә үтәргә кыймыйча, ишек төбеннән генә як-ягыма күз салдым. Бу бит... бу бит... минем туган йортым. Дүрәнәем, дүрәтәем, әтием, әнием янәшәсендә татлы төш кебек кенә яшәп алган бәхет оясы. Күзләрем белән идән-түшәмне, тәрәзә-ишекләрне айкап чыктым - таныш тоелган бер генә нәрсә дә тапмадым. Шулай да баш миенең кайсыдыр бер почмагы әнә теге ишек янында бик зур булып утырган ак мичне яктыртып алды. Тик бүген анда көзгеле кием шкафы кукраеп утыра иде. Шул көзге каршына килеп бастым да, тәүге тапкыр күргәндәй, үземнең төс-кыяфәтемә күз салдым. Нигәдер йөзем агарып, кара күзләрем эчкә утырып калгандай күренде. Уч төбе белән бит очын каты гына итеп угалап тордым. Каптырма белән өскә җыеп куйган чәчем дә тузгырга иткән икән - эленке-салынкы торганнарын колак артына яшереп куйдым. Күкрәк турысына инглиз хәрефләре белән "Happiness" - "бәхет" дип язылган сары футболкама карап, үзалдыма ниндидер ирония белән елмаеп алдым: минем дә нәни генә булса да бәхеткә лаек икәнлегемне исбатларга теләп йөрүем түгелме соң?.. Кеше заты булмаган өйдә болай иркенләп басып тору әллә ничек, уңайсыз иде. Мин ишек төбендә калган кедаларымны киеп тормыйча, аягыма артсыз башмак кына элдем дә, башта ян бакча, аннан лапас тирәсен урап чыктым. Бернинди тавыш-тын ишетелмәгәч, аптырап урам капкасына таба киттем. Шулвакыт тимер капка шалтырап ачылды да аннан җитезҗитез атлап керүче, адымнары шулкадәр үз, күзләрдән яшь бәреп чыгардай шулкадәр таныш дүрәнәем күренде. Мин телем авызыма береккәндәй, тавышсыз-өнсез бер урында берегеп калдым. Бу күрешүне хыялымда әле дүрәнәемнең кочагына ташлану, әле тыйнак кына кул бирешү рәвешендә төрлечә күзаллап маташуларым бер мизгелдә башымнан чыгып очты. Мин, телсез курчак шикелле "ә" дияргә дә, "җә" дияргә дә белмичә, ниндидер тилемсә елмаю белән газиз кешемә төбәлдем. Дүрәнәем чәчәкле күлмәк өстеннән зәңгәр камзулын киеп куйган, камзулына иш итеп бәйләгән зәңгәр яулыгын яшьләрчә чөеп кенә җибәргән, уң кулында - чыбык, ә сулында - бавыннан урап тоткан кесә телефоны.
- Кыз-кыркынны бүрәнә ярыгыннан да көлә диләр шул, и бу җәшләр... 
- Дүрәнәем мине кочып алган шәйгә үз итеп аркамнан каккалады. 
- Әйтмәй-нитмәй генә кайтып төшкән бит, әй. Каккан казык кебек торган җиремнән корт чаккандай сискәнеп киттем: ничә еллар буе күрешмәгән әбием минем биредә пәйда булуымны көтеп кенә торган диярсең, шулай булырга тиеш дип кирәгеннән артык гади кабул итә түгелме соң? Ул да булмады, дүрәнәем, күзен кыса төшеп, мине үзеннән читкәрәк этәрде, шул мәлдә аның күкрәк турысыннан "а-а-аһ" дигән кебегрәк сәер аваз чыкты. Ул кинәт кенә калтырый башлаган кулы белән минем учымны кысып тотты, "балам, әллә Гөлнарам инде" дигән өзек-өзек сүзләрен иреннәрен тибрәтер-тибрәтмәс хәлдә әллә ничә тапкыр кабатлады, күз читендәге вак җыерчыклар яшь белән тулды, ирен читендәге буразналар да дерелдәргә тотынды. Мин шатлану хисеннән дә, аптыраудан да, куркудан да, елмаюдан да, елаудан дә мәхрүм идем: мондый чакларда тамак төбенә килеп тыгыла торган төер бу юлы таштан катырак, уттан кайнаррак тоелды. Елап җибәрсәм, күпкә җиңелрәк буласын аңласам да, дүрәнәемә кушылып елый алмадым, алай гына да түгел, мин үземнең тораташка әверелгәнемне сизә идем: дүрәнәемнең учына кысылган бармакларымны да селкетә алмадым. Шул рәвешле бер, ике, биш... минут үттеме, дүрәнәем тагын баягыча иңбашларымнан кочып алды да, сулыгып-сулыгып, аннан такмаклый-такмаклый еларга тотынды: 
- Балам, балам, балакаем минем... Исән чагымда сине күрер көннәрем дә бар икән... Гөлнаракаем, бәбекәем... "Бәбекәем..." Җанга якын шул сүзне ишеткәч, ниһаять, минем дә буам ерылды: бит очларын яндырып, кайнар яшьләр тәгәрәргә кереште. Тавышсыз гына аккан ул юеш тамчылар дүрәнәемнең зәңгәр яулыгын чылатып, юешләп бетерде. Сөякчел куллар аркамны әле кысып, әле сыйпап, әле каккалап сөйгәндә, аяк табанына кадәр таралган рәхәтлектән мин бермәлне әбием кебек такмаклап, кычкырып еларга тотындым: 
- Дүрәнәем, дүрәнәем минем...
Безнең күз яшьләренә күрешми торган елларның сагыну сагышы да, күрешү шатлыгы да, язмыш ачысы да - барысы-барысы сыйган иде... 
- Дүрәтәең шаккатыр инде, әле көтүдән соң сыерны ашатам дип киткән ие. 
- Бераз тынычлангач, әбием минем кул аркасын янә учы белән сыпыра-сыпыра, йотлыгып күзләремә текәлде: 
- Син дә җиткән кыдкайлар булгансың бит, бәбекәм, без картаймый кем картайсын... Өйгә керәек, балам, карале, бөтенләй башым эшләми башлады. Капканы гына ачып калдыраем да... Дүрәнәемнең "з" урынына "д" куеп, "маем", "мәем" дип көйләп сөйләшүеннән колак иркәләнә иде, мин дә үксүдән туктап тынычлана төштем. Бераздан, инде өй эченә үтеп, зал ягына кергәч, әбием сабый баланы җитәкләгәндәй, тагын кулымнан тотып, үзе янәшәсенә, гөлләр ышыгындагы диванга утыртты. Аннан, яңа гына айнып киткәндәй, учы белән авызын каплады да, баягы кебек "а-аһ" дигән аваз салды, күзе күрмәгән кешедәй, бармаклары белән кашымны, ике битемне, иягемне капшап чыкты. Мин шушы рәхәтлектән аерылырга теләмичә, башымны аның беләгенә салып, күзләремне йомдым. 
- Инәңне әйтәм, ничекләр җибәрәсе итте? 
- Дүрәнәемнең тавышы нигәдер гаепле кешенекедәй чыкты. 
- Ә ул минем кайда икәнемне белми. 
- Ис китмәгән төсмер бирергә тырышсам да, тавышымның калтырабрак чыкканын үзем дә бик яхшы сиздем. 
- Автовокзалдан таксига утырдым да киттем. Утырдым да киттем... Әлбәттә, мин дүрәнәемә ул көнне ниләр булганын сөйли алмый идем. Хәер, моңа кадәр күңел түрендә әниемә генә түгел, әтиемә дә, дүрәнәем белән дүрәтәемә дә рәнҗеш хисенә тартым ниндидер үпкә яшеренеп яшәгәнен сөйләп утыру кемгә һәм ни өчен кирәк соң? Әйе, сыңар канатлы гаиләдә талпынуыма мин аларның барысын да гаепли идем. Әниемне - кичерә белмәгәне өчен, әтиемне... Юк, хыянәте өчен түгел, кирәгеннән артык йомшак холыклы булганы өчен. Бабаем белән әбиемне - минем өчен көрәшмәүләре, әниемнең кирелеген сындыра алмаулары өчен... Нишләп соң бу өлкәннәр, миннән күпкә белемлерәк, акыллырак, тәҗрибәлерәк кешеләр, гап-гади бер хакыйкатьне аңламыйлар? Аларның горурлыгыннан өстенрәк нәрсәләр дә бар лабаса. Бу очракта мин үземне - әтиле килеш тә әтисез үсәргә мәҗбүр булган яралы кошчыкны күз алдында тота идем... Юк, үземне генә түгел... Мин укыган элекке сыйныфта гына да егерме җиде баланың нибары уникесе пар канатлы иде. Бер кызыбызның әтисе, икенчесенең әнисе юл фаҗигасендә үлгән, калганнары, минем шикелле, әтиледән әтисезләр. Минем кебек "әти кызы" булып үзәкләре өзелгән, тилмергән Наиләне, Ленизаны, Розаны күз алдына китерсәм, бер-берсен гафу итә белмәгән өлкәннәргә карата үземдә дә нәфрәт уты уяна кебек...
Утырдым да киттем... Әниемә үзе яшәгән дөньядан мине эзләмәскә кушып, аңлаешсыз өчдүрт авыз сүз язып калдырдым да, паспортымны, мәктәп костюмына дигән акчаны кечкенә сумкама кыстырып, үземнең дә, әниемнең дә кесә телефонын өстәлгә ыргытып, бар ярый-ярамыйларга кул селтәп чыктым да киттем. Әнинең мине, әтиемне ниндидер җиде ятка алыштырырга маташканын, ул җиде ятның минем өчен үзем дә сизмәстән җандашка әверелеп барган Гөлсириннең әтисе икәнен белү бар дөньяның астын өскә китергәндәй булды. Янәшәмдә тагын берәүнең бәхетсезлеккә таба атлавын күреп тору, аның язмышын челпәрәмә китерергә җыенучыларның берсе минем әнием икәнен аңлау болай да сынык күңелемне бөтенләй тураклап атты. Яшермим, туган авылымны эзләп табу уе миңа соңрак килде. Ә ул вакытта сәүдә үзәгеннән атылып чыккач, кояшы урланган урамда, өлкәннәрнең буш һәм мәгънәсез тоелган дөньясында япа-ялгыз калганымны аңлаганда, мин теләсә нинди адымга әзер идем. Яшь каплаган күзләрем светофор төсен аерырлык түгел иде, хәер, мин аңа бөтенләй битараф идем, берни күрми-ишетми, аякларым атлаган якка таба баруымны белдем. Машиналарның чыелдап туктаганы, кемнәрнеңдер каяндыр нәрсәдер кычкырганы миңа сәер бер көч өстәгәндәй булды, мин адымнарымны акрынайтып, юлның кыл уртасында туктап ук калдым. Менә хәзер, менә хәзер нидер булыр да мин җирдәге тормышның бөтен ваклыкларыннан, ялганнан, хыянәттән, тыюлардан арынып, ят, рәхәт дөньяга аяк басармын кебек. Ул дөнья бетмәстөкәнмәс әрнүләрдән, әтиемне бертуктамый көтүләрдән, сагынулардан азат булыр кебек... Әтием... Күз алдымда аның миңа куркып та, сагаеп та, шелтәләп тә караган йөзе пәйда булды. "Нишләвең бу, кызым?" Бу сорау әллә күктән, әллә җирдән яңгырады, анысын белмим, әмма минем шул сүзләрне аермачык ишетүем хак иде. Кинәт кенә айнып киттем. Юк, бу җиһанда мин ялгыз түгел идем - шуны аңлау мине акылсыз адымнан саклап калды. Унбиш-егерме адымлык юлның икенче ягына чыкканда мин дөньяга яңа туган сабый халәтендә идем. Дүрәнәемә боларның берсен дә сөйләп тормадым. Миңа аның янәшәсендә шундый тыныч, шундый рәхәт иде, җылыга оеган мәче баласыдай, беләгенә борынымны төртеп, татлы изрәдем. Дүрәнәем, кытыршы кулы белән әле чәчемне, әле аркамны сыйпый-сыйпый: 
- Ай Аллам, эзләп тинтерәмәсә ярар ла... - дип авыр сулады. Мин тураеп утырдым. 
- Әбием, дүрәнәем, берүк әниемә дә, әтиемә дә минем монда икәнемне әйтми тор, яме, - дип ялварып, аның күзләренә карадым. Әбиемнең төсе уңа башлаган күгелҗем күзләренә башта сорау, аннан гаҗәпләнү, соңрак сагышлы елмаю эленде:
- И бәбекәем, бу хәтле атаңа охшарсың икән... Ярар, сабыр савытың тулгач, үзең килеп түгелерсең, балам, мин ни, борчылырлар дип инде... Безнең сүзебезне ачык тәрәзәдән "Карчык, сыерыңны кертеп бәйләдем, йоклап ятасыңмы әллә?" дигән карлыкканрак тавыш бүлдерде. Дүрәтәем... Әбием, кетер-кетер көлеп, урыныннан кузгалды: 
- Бабаңны әйтәм, ишегалдын яңгырата башлар... Чыгып күзенә күреним. Син чәйнүкне генә кабыза торчале, балам... Әбием артыннан чыгарга ашыкмадым. Дүрәнәемнең минем хакта үзе башлап әйтергә теләгәнен күзләреннән укыган идем. Кайда нәрсә ятканын бик яхшы белгән кыяфәттә аш бүлмәсенә ашыктым.
...Ир-атларның күз яше белән елаганын моңарчы күргәнем юк иде. Һәр энҗесенә таулар күкрәгенә сыймас моң тулган тамчылар дүрәтәемнең кыска гына итеп калдырган сакалына тәгәрәгән саен, бу тавышсыз елау минем үземә дә йокты. Без, бер авыз сүз алышмаган килеш, кара-каршы басып торган халәттә, бер-беребезгә күз текәп шактый тордык бугай. Дүрәтәем нигәдер бер генә сүз дә дәшмәде. Минем дә тавышым урланган иде. Бабаем карашын миннән аермый гына бераздан өстәл астыннан артсыз урындыкны тартып алды, хәле киткән кешедәй бөкрәя төшеп, шунда чүмәште. Аннан, дүрәнәем кебек, минем кулымны үзенең көрәктәй учларына кысып: 
- Кайттык диген... - дип әйтеп куйды. Гүя безнең арада еллар озынлыгы да, юллар озынлыгы да булмаган - тигез картайган бу икәү, минем әтиемнең кадерлеләре, дүрәнәем белән дүрәтәем бу минутта шулкадәр үз, шулкадәр газиз иде миңа. Күңел төпкелендә сакланган үпкә хисләре дә әллә кая китеп югалды, бар булмышыма, киресенчә, әллә нинди җан тынычлыгы кереп урнашты. Әбием җылыткан кабак бәлешен ашый-ашый, өстәл артында бик озаклап чәй эчтек без. Гаҗәп, әтием турында да, әнием турында да беребез дә сүз кузгалтмадык. Бик мөһим мәсьәлә диярсең: минем мәктәбем, яңа фатирыбыз, күршеләребез, билгеләрем турында берсен-берсен бүлеп сораштылар, авылдагы көтү чираты, бәрәңге алу, теге очта тагын бер кибет ачылу турында сөйләделәр. Тик шулкадәр гади һәм эчкерсез тоелган әңгәмәнең ниндидер киеренкелектән арына алмаганын өчебез дә бик яхшы сизә идек.
...Бу өй эчендә яшәгән биш ел гомеремнән миңа балачагымны хәтерләтерлек бер генә истәлек тә калмаган бугай. Бар нәрсә шәһәрчәгә әйләнгән дә куйган. Шулай дигәч, дүрәтәем нигәдер хәйләкәр елмаеп, мине кулымнан тотып, урынымнан кузгалтты да йокы бүлмәсенә алып керде. Бу якны да такта белән матур итеп эчләп куйганнар; шоколад төсендәге гарнитур бизәгән йокы бүлмәсендә үзгә ямь биреп, дүрәнәемнең чигүле мендәрләре кукраеп утыра.
- Әйбәтләбрәк кара әле, күзеңә берәр нәрсә чалынмасмы? Бабаемның шулай диюенә дүрәнәем: 
- Китчәле, каян хәтерләсен, сабый гына ие бит әле, - дип, яулык очы белән күз төпләрен сөртеп алды. Мин күзем белән идән-түшәмне, стеналарны айкап чыктым - ап-ак обой ябыштырылган түшәм уртасында тырпаеп торган тимер боҗраны гына мәзәксенеп, сораулы караш белән дүрәтәемә төбәлдем. Ул исә, бик канәгать елмаеп: 
- Нәрсә, әллә таныдыңмы? - диде. 
- Нәрсәне? 
- Бәй, түшәмдә бер нәмә дә күрмәйсеңмени? 
- Соң, анда әнә теге тимер генә ямьсезләп тора... 
- Аптырап калган идем, шуннан башка ни әйтергә дә белмәдем. 
- Безнең өйдә калган иң матур әйбер ул, балам. 
- Бабаемның тавышы көрсенүле иде. 
- Атаң сине бүлнистән алып кайтканчы ук шунда талбишек элеп куйган ие. Бишегең дә исән әле. Мунча чормасында анысы. Әбиең шунда менеп-менеп елап төшкәли. Эһемэһем... Менә шушында тибрәлеп үстең инде син, кызым. Күпме генә текәлеп торсам да, ул тимер боҗра миндә бернинди хис уятмады. Мин бишекне дә, анда тибрәлүемне дә үзем хәтерләми идем шул... Киресенчә, ул боҗра миңа нигәдер бүгенге көнемне - башы да, азагы да күренмәгән ябык түгәрәкне генә исемә төшерде. 
- Боларын да хәтерләмисеңме? Дүрәтәем, бик кадерле нәрсәне ватудан курыккандай, ак буяуга буялган ишек яңагын сак кына сыпырып куйды да миңа күтәрелеп карады. Идәнгә тезләндем дә, берсе артыннан икенчесе уелган киртекләрне бармак очым белән сыйпый-сыйпый, авызым колагыма җитәрлек итеп елмайдым: бер киртек, ике, өч, дүрт, биш... Бер яшьлек, ике, өч, дүрт, биш яшьлек чагым... Минем туган көнем җиткән саен, әтиемнең пычак очы белән ишек яңагына тамга салганын мин еллар аша менә бүген, хәзер, шушы минутта күзәтеп торам кебек... Төн буе керфек йоммам, дүрәнәем белән серләшеп чыгармын кебек иде, ни хикмәт, галәмәт зур ястык өстенә башымны салуга, изрәп киткәнемне сизми дә калганмын. Сузыпсузып сыер кычкырган, сарыклар мәэлдәшкән тавышка күземне ачкач, үземнең кайда икәнемне аңышмыйча, башта сәерсенеп киттем. Тәрәзәдән үрелеп караган таң кояшының битемне иркәләвенә түзә алмыйча, башымны тизрәк юрган астына яшердем. Татлы йокымнан уянасым килми иде, йокым качмасын дип, керфекләремне чытырдатып йомдым. Каникул буе төшкә кадәр йоклап өйрәнгәч, әтәчләр сәгате белән урынымнан кузгалмам бит инде. Тик гаҗәп хәл: йокы туйган, аунап ятарга бер теләк тә юк. Үземә үзем аптырап, юрган астыннан башымны чыгардым. Дүрәнәем белән дүрәтәем өйдә түгел иде бугай, шылт иткән аваз да ишетелми. Кичәге очсыз-кырыйсыз көнне күзаллап, авыр сулап куйдым. Дүрәнәемнең башта мине атна-ун көн генә күрешми торган оныгын каршылагандай кочып алуын уйлап, янә бер сәерсендем. Шулай да баш ватып ятарга җыенмый идем, киерелә-сузыла торып утырдым да урындык аркасына эленгән җиңле халатка үрелдем. Әбиләрский булса да, билен буып куйгач, ярыйсы гына икән - тузган чәчләремне бармак белән генә тарый-тарый көзге каршына килеп, бертын үземә карап тордым.
Веранда ишеген ачып, ишегалдына аяк басуыма, борыныма иртәнге салкынча һава, яңа сауган сөт, яфрак исе килеп бәрелде. Аякларыма галәмәт зур галош элеп, чык тамчылары ялтыраган чирәмнән лаштор-лыштыр урамга таба атладым да кире борылдым. Чөнки терәлеп торган күршеләрнең яшелчә бакчасында кичә күрешкән егет-малайның юлбарыслы футболкасы күземә чалынды. Мин, үземне бу кыяфәттә күреп калуларыннан оялып, тиз генә өйгә кереп качмакчы идем. 
- Бәй, шәһәр кызлары да иртә торамыни у-ул? - дип сузып кына эндәшкәнгә ни чарадан бичара кыяфәттә урынымда басып калдым. 
- Шәһәрнеке дип маңгаема язылмагандыр бит? 
- Ния, Халисәттәйләргә, кайтса, шәһәр кызлары гына кайта инде ул. Малай, әрекмәнгә охшаган зур-зур яфраклар тоткан килеш, уртадагы бакча рәшәткәсенә килеп сөялде, сынаулы итеп миңа карады. Мин исә өстемдәге зур халаттан, аякларымдагы галоштан, тарак күрмәгән чәчемнән оялып, эчемнән генә үземне сүгеп басып тордым. 
- Данияр абзаң булам мин. Ә син... Гөлнара, дидең бит әле? 
- Абзый? Үскәнем, ә син башлангычны бетердеңме соң әле? 
- Шулай дип үчекләп көлдем дә, күзләрем туп-туры караган караш белән очрашкач, кинәт әллә нишләп киттем. Булган кыюлыгым да каядыр китеп югалды, бу яшел-коңгырт күзләрдән ниндидер җылылык, нур сибелә иде. Ни икәнен аңламасам да, йөрәк турысында моңарчы мин татымаган бер сулкылдау барлыкка килгәнен тоеп сискәнеп куйдым. Шул халәтемне сиздермәс өчен, ясалма көр тавыш белән: 
- Чүп утаудан башка эш белмисең бугай, әйеме? Төн буе әрекмән йолкыгансың түгелме? - дигән булдым. 
- И апаем, син үзең әрекмән... Шалфей яфрагын танымаска... Тамагың авыртса, безгә йөгереп кергәнеңне сизми дә калырсың әле. "Данияр абзыкаем, бер генә яфрак бирчәле..." Ни гаҗәп, бу малайның үртәгәненә тамчы да ачуым чыкмады. Киресенчә, аның бераз көйләбрәк, ирен читләренә кунган елмаюын яшерергә теләгәндәй, авызын очлайтып үчекләгәненә үзем дә елмаеп кына куйдым. Аннан бармагым белән чигә турысын боргычлагандай иттем дә, бер сүз дәшми борылып, өйгә керергә ашыктым.
Даниярның "кич чыгарсың, яме" дип кычкырып калган сүзләре колагымны түгел, йөрәгемне көйдереп алды бугай... Бераздан кулына буш чиләк, кәгазь-кәлам тоткан дүрәнәем дә өйгә керде. 
- Бәбекәем, нигә рәхәтләнеп йокламайсың, иртә бит әле, - дип сөйләнә-сөйләнә, зал ягына үтте. 
- Сөт тапшырып кайттым әле. Бабаң бозауга печән апменәм дип чыгып киткән ие. Безнең ни, шул инде - иртәсе-киче мал арасында, шуларны кайгыртып үтә менә... Әйдә, чәй куеп җибәрәек, алайса, аннан икәүләп кыстыбый пешереп алырбыз. 
- Күкрәгенә кысып аркамнан сөеп торганда, әбиемнән килгән сөт исе йөземә сарылды. Мин иреннәремне тыңлата алмыйча елмая-елмая, борынымны җыердым. 
- Карале, дүрәнәем, күршегездәге малайны әйтәм, нигә кичтән дә, иртәдән дә гел бакчада ул? 
- Мин болай гына, сүз уңаеннан гына сорагандай, чәч бөтеркәсен бармагыма урап, шуңа текәлдем. 
- Даниярны әйтәсеңдер инде... 
- Дүрәнәем үз гадәтенчә кетер-кетер көлеп куйды. 
- Бәләкәйдән шулай җир баласы инде ул. Иртә яздан кыш җиткәнче урманнан, болыннан кайтып кергәне юк, бакчаларында кавын-карбызга кадәр үстерә, аның уңганлыгы... Быел унбергә китә бугай инде, соңгы елы. Өйләренең терәге инде, терәге... 
- Шулай диде дә дүрәнәем нигәдер тирән итеп көрсенеп куйды. Бу шат күңелле, ягымлы йөзле, җылы карашлы егетнең дә (унберенчедә булгач, егет икән шул инде!) гаиләләрендә тынычлык юк икән. "Аналары эчә" дип, гыйбрәтле хәлләр сөйләде дүрәнәем... Мин үземне бу җир йөзендә бик озак яшәгән кеше кебек хис итәм. Кичергәннәрем, уйлаганнарым, фаразларым, хыялларым маңгаема буразна-буразна сырлар салгандыр, мин инде дүрәнәемнән дә картрак күренәмдер... Кем дә булса эчке дөньяма күз салса, тумас борын картайган җан иясе икәнемне аңлап шаккатыр иде, мөгаен. Гап-гади сорауларга гап-гади җаваплар барын ни өчен башкалар белми? Ни өчен белергә теләми? Кеше бәхетсезлегендә бәхет төзеп булмаганын ни өчен аңламый? Ни өчен кыска гына вакытка бирелгән гомернең кадерен белеп, бәхетле булып яшәргә омтылмый? Очы-кырые күренмәгән сорауларга мин үзем бар җавапны да беләм ләбаса... Әниемнең кичерә белүе, әйе, әйе, әтиемнең бер ялгышын кичерә белүе күпме кешене бәхетле итәр иде. Мин дүрәтәем, дүрәнәем, әтием, әнием янәшәсендә җылы ояда бәхет бишегендә тибрәлеп яшәр идем. Мин генә түгел, барчабыз да шул бишектә тибрәлер идек. Ә миңа бишек урыны дип тимер боҗра күрсәтәләр. Ул боҗра мине нигәдер куркыта, минем аны түшәмнән йолкып атасым, күз уңыннан юк итәсем килә. Тик бабаемнар ничә ел буе кадерле ядкяр итеп саклаганга, болай дип сүз кушарга кыймыйм, читенсенәм. Гомумән, авылга кайтканнан бирле без әле бер генә тапкыр да ачыктан-ачык сөйләшмәдек, дүрәнәем дә, дүрәтәем дә, мин үзем дә мондый сөйләшүгә әзер түгел идекме, белмим, тик көнебез гадәти бер тынычлыкта үтә бирде. Кесә телефоным да, компьютерым да булмагач, мин үземне чын тормыштан аерылган, ниндидер утрауда кебек хис итә идем. Шунысы кызык: бу утрау да, биредәге гадилек тә, самимилек тә, кешеләр дә миңа көннән көн ныграк ошый...
Даниярның "кич чыгарсың, яме" дигән сүзләре йөрәгемне көйдерде... Авылда клуб юк икән, түбәсе җимерелә дип, моннан әллә ничә ел элек ремонтка ябып куйганнар да, авыл яшьләре кем ничек булдыра ала, шулай күңел ача икән. Монда да сыра эчеп йөрүчеләр бар икән, күрше авылга чыгып сугышып кайтулар да гадәти хәл икән, инешнең аръягына "вичыр"га җыелулар да ничава гына үтә икән - болар хакында миңа шулкадәр кызык итеп әлеге дә баягы Данияр сөйләде. Минем кечкенәдән бирле сер уртаклашырдай дус кызларым булмады, нишләптер гел малайлар белән аралаша, алар белән сөйләшә идем. Элекке мәктәбемдә дә шулай булды, яңасына күчкәч, Руслан белән аралашып китүем дә үземне бүлдерми генә тыңлый белүче табылудан иде, ахры. Данияр исә тел бистәсе кебек күренсә дә, күңел төпкелендә яткан хисләрен җилгә чәчүчеләрдән түгел - мин моны аның күзләреннән күреп өлгердем. Ул җылы күзләрнең тирәнлегенә бик сизгерләр, үзләренең дә күңеле яралылар гына күрергә мөмкин моң яшеренгән. Мин моны өчәүләп бөрлегән җыярга барган көнне төшендем. Данияр дүрәнәемне үзенең ахирәте кебек күрә диярсең - дару үләннәре җыярга да, җиләккә дә бергә йөриләр икән. Әбием шулай дип сөйләп кенә бетергән иде, ишектән башып сузып, Данияр: 
- Халисәттә-әй, бөрлегәнгә төшәсеңме-е? - эндәште. Мин алардан каламмы инде?! Әбиемнең ай-ваена карамастан, ул кулыма тоттырган иске чалбарны киюдән баш тартып, үземнең джинсымны кидем. "Сыдырылып бетәсең бит, балакаем" дигәч, бабаемның озын җиңле чуар күлмәгән кияргә ризалаштым тагын. Башыма арттан чөеп ак яулык бәйләп, көзгегә күз төшергән идем, кычкырып көлеп җибәрдем - миңа дөнья тутырып елмайган бөтенләй ят кыз карап тора иде. Әле дә ярый җиңле күлмәк кигәнмен - бөрлегәнлек дигәннәре гел чытырманлык икән бит! Җаена төшенгәнче, битләрем, кулларым сыдырылып бетте. Бармак очларым суелып, шәмәхә төскә керде. Шулай да җем-җем килгән бөрлегәннәр күзне кызыктырып дәшкән саен эчкәрәк үрмәлисең, үзең теләп шул чытырманлыкка таба атлыйсың икән ул - мин комсызланып, рәхәтләнеп ашкынам, очам, тилерәм... Дүрәнәем шәплек тапкан бугай: текә булмаган яр тирәсендә чүгәләп утырган да, үзалдына ниндидер моңлы көй көйләп, бер урында җыя да җыя...
- Карале, кызый, аяк астыңа карабрак атлале, чокырга төшеп китсәң, эш ясарсың - тартып чыгарасы булыр. Данияр, чәнечкеләрдән дә курыкмыйча, вак-вак шакмаклы куе зәңгәр күлмәгенең җиңен терсәгенә тиклем сызганып куйган, аягындагы резин итеге үлән чыгыннан юешләнеп беткән, киң кара чалбарына да юеш үләннәр сарылган. Аңа күз төшерү дә, сөйләшкәнен тыңлап тору да күңелле - эчем кытыклана башлый. 
- Данияр, мәктәпне бетергәч, безнең шәһәргә укырга киләсеңме? Бездә урам тулы вак алма, миләш, шомырт үсә - рәхәтләнеп җыяр идең... Урман малае икәнсең бит, шуңа әйтәм. 
- Укыды ди... Армиягә китәм мин. 
- Син китсәң, әниеңә кем булыша, энекәшләреңә кем күз-колак була? 
- Халисәттәй сөйләдемени? Син дә көләсеңме? Көл, көл, кызыктан йөрим бит мин. 
- Нишләп минем турында шулай начар уйлыйсың син? Нигә дип көлим инде? Киресенчә... 
- Мәктәптә дә көләләр, белмимме әллә? Алар йокыдан торганчы, мин ат җигеп фермага төшеп киткән булам. Аннан ияреп кайткан сенаж, силос исләре бөтен киемгә сеңеп бетә. Аннан да көләләр. Эшеннән чыгармасыннар дип, әни урынына сыер сауганымнан да артымнан "дояр" дип көлеп йөриләр... Әнине нишләтергә дә белгән юк. Өс-башны карауны, ашарга пешерүне әллә нигә бер исенә төшерә. Ачуланып та карадым, әйбәтләп әйтеп тә... Үзе теләмәгәч, дәвалануга алып бару да файдасыз. Әти безнең янда күпкә түзәрме, белмим... Без икебез дә сүз берләшкәндәй тын калдык, бер-беребезгә күтәрелеп карадык. Кавырсыны да катып өлгермәгән япь-яшь егет күзләрендә дә өлкәннәр хыянәтеннән туган чарасызлык, өметсезлек чагыла иде. Мондый халәттән куркам мин, котым очып куркам, шуңа да сүзне икенчегә борырга тырыштым. Сабый бала шикелле, җыен тузга язмаганны сөйләп, бу шомлы тынлыктан котылырга ашыктым. Үзем бөрлегәнгә үреләм, үзем күз чите белән генә Даниярга күз салам: тыштан беркатлы күренсә дә, аның да җан түрендә дәрья дулкыннары икән лә... 
- Ә мин мәктәпне бетергәч тәрҗемәче булам. Илләр гизәргә, дөнья буйлап сәяхәт итәргә телим. Аннан, картайганчы, стюардесса булып та эшлисем килә. Данияр, ә мин сиңа самолёттан, йолдызлар яныннан, биектән кул болгасам, син мине танырсың микән? 
- Шуны күз алдыма китереп, бер генә болыт кисәге дә булмаган зәңгәр күккә күтәрелеп карадым. Ул биеклектә, ул чиксезлектә күзне чагылдырырдай яктылык кына шәйләнә иде.
Яктылык һәм зәңгәр күкне аралап миңа таба үрелгән аклык. 
- Ния, әбизәтелне танырмын. 
- Моның шулай булачагына иманы камил кеше кебек, Данияр бик җитди итеп ияк какты. 
- Балаларыма әйтеп мактанырмын да әле, әнә ул йолдыздагы апагыз минем белән бөрлегән җыеп йөргән ие, дип сөйләрмен. 
- Бәй, ә ул балаларның әнисе мин булмыйммыни? Артыгын ычкындырганымны чамалап, телемне тешләдем. Данияр да оялды бугай, тавышы үзгәреп китте. 
- Кит әле... Болай гына әйттем... Өйләнмим мин. Сиңа да, бүтәнгә дә... Мин теге башкарак киттем, мондагысын җыеп бетер. 
- Нигә, миннән куркасыңмыни? 
- Кем, минме? Син ул менә, берүзең бер адымга калырга куркасың бугай. Шәһәр кызлары чебен тимәс чер итә була бит ул... Нәрсә булды соң әле миңа? Ни өчен моңарчы дөньяда барлыгын да белмәгән чит-ят егет кисәгенең һәр сүзе шулкадәр якын, җаныма ягымлы булып ишетелә? Нигә аның йөзенә күтәрелеп карыйсым гына килеп тора? Нәрсә булды миңа, әйтегез, кешелә-ә-әр?.. 
- Бу яфракны таныйсыңмы, шәһәр кызы? 
- Данияр, аяк астына иелеп үги ана яфрагы өзеп алды да, мине үртәп, борын төбендә җилпәзә итеп селкеп алды. Мин дә, башымны җүләргә салып: 
- Беренчедән, мин шәһәр кызы түгел, әти кызы. Аңладыңмы? Мин - әтиемнең кызы. Икенчедән, бу печәнне гомеремдә беренче тапкыр күрәм, - дип, йөземә бик гаҗәпләнгән төс чыгардым. 
- Син үзең печән. Үги ана яфрагы бу, белеп кал, апаем. 
- Ошамый. Яфрагы да ошамый, исеме дә. 
- Миңа да ошамый. 
- Дөрес әйтмәгәне күренеп тора иде, шулай да Данияр минем кебек борынын җыерып алды да кулындагы яфракны ипләп кенә җиргә куйды. 
- Ә мин? Мин сиңа ошыйммы, Данияр? 
- Бу сорауны мин кычкырып әйтмәгән идем бугай. Мин шулай дип уйлап кына куйдым кебек. Әллә инде ул уйның телемнән тәгәрәгәнен сизми генә калдыммы? Даниярның йөзе үзгәреп китте. Мин аңа карамасам да, кинәт җитдиләнгәнен, ике битенең кызарып януын, күзләренә кинәт кенә тагын моңсулык йөгергәнен күрә-тоя идем. 
- Син? Син күктә, мин җирдә, Гөлнара. Миңа сине ошатырга ярамый. Шулай диде дә, чәнечкеле куакларны ике кулы белән ярсып аралый-аралый, Данияр башын иеп эчкәрәк кереп китте. Мин аның артыннан атламадым, дүрәнәемнең "Гөлнара-у" дип вакыт-вакыт дәшкәненә "мин монда" дип җавап кайтара-кайтара, уйларым белән ялгыз калдым. Үземне бөтенләй башка дөньяга килеп эләккәндәй хис итә идем. Әйтерсең гомер буе ниндидер элмәккә эләгеп, пружина кебек тартылып торганмын да, менә хәзер, авылга кайткач, бар җепләр өзелгән, юкка чыккан. Җанымда сәер бер тынычлык. Әлегә кузгатылмаган сүзләр, әниемнең иртәме-соңмы мине эзләп табачагы, алда торган җил-давыл - болар нишләптер мине бөтенләй борчымый. Әллә шулай дип үземне алдыйм гына микән? Үз-үземнән никадәр яшерергә тырышсам да, әниемнең минем өчен ут йотуын, билгесезлектә бәргәләнүен күңел кылым белән сизеп торам. "Үзең яшәгән дөньядан эзләмә" дип язып калдыргач, башына әллә нинди уйлар килүе дә бар... Берүземдә тагын әллә ничә "мин" бәхәсләшә башлады, аларның кайсы да булса җиңеп туктаганчы, барысын да онытырга, онытырга һәм нинди дә булса күңеллерәк, җанга ятышлырак нәрсә турында искә төшерергә кирәк иде. Күңеллерәк? Ә минем тормышымда, әтием белән очрашу көннәрен исәпкә алмасам, җанга ятышлы мизгелләр булганы бармы соң? Шушы соравыма җавап эзләгәндәй, әле генә Данияр кереп киткән чытырманлыкка борылып карадым...
Мин бәхетле идем. Ах-ух килеп ярдан күтәрелгәндә дә, тулган чиләкләргә карап, өчебез бер-беребезне мактаганда да, дүрәнәемнең һәм үзенең чиләген тотып, ярты адымга алданрак атлаган Даниярның какча гәүдәсенә торып-торып күз салган мәлемдә дә бәхетле идем. Өйдә шәмәхә бармакларымны сабыйларча ялый-ялый бөрлегән чистартканда да, ул бөрлегәннәрне төеп, әбием белән кайнатма ясаганда да тыпырдап биисем, кулларымны канат итеп очасым, гел җырлыйсым килеп тинтерәдем. Әйтерсең ниндидер серле көч читтән торып минем белән идарә итә, мине үчекли, һәм мин шул көчкә үзем теләп буйсынам. Мин бәхетле идем. Үзем турында онытып торуым белән бәхетле идем. Чөнки авызын җыя алмыйча җыр көйләп бөтерелүче кыз мин түгел, бөтенләй башка берәү иде. Бәхетне кыеп төшерергә бер үрелү җитә икән... Стенканың иң өске тартмасында яткан бәрхет тышлы альбомга үрелмәсәм, көн буе җырлап торган күңелем янә күз яше белән мөлдерәмә тулмас, йөрәгемне тутырган яктылык челпәрәмә килмәс иде. Дүрәтәем белән дүрәнәем кич белән мал арасында кайнашканда, мин диван аркасына терәлеп, фотолар карарга керештем. Чәче кырып дигәндәй алынган малайның үзе кадәр сумка күтәреп төшкән рәсемен бармак очы белән сыпырып, әтиемә эндәштем. Әйе, бу малай минем әтием иде. Томраеп торган зур күзләр, гаҗәпләнгән сыман өскәрәк чөелгән кашлар, уртасы уелып торган ияк, җиңе озынрак булып торган мәктәп костюмы... Ә болары - дүрәтәем белән дүрәнәемнең яшь чаклары. Икесенең дә чәчләре карга канатыдай кап-кара әле... Монысы да әтием. Сигезенче-тугызынчыларда укыган чагыдыр. Мәктәп баскычында төшкән бугай. Монысында кызлар белән! Чү, әтием янәшәсендәге ак алъяпкычлы кызларның берсе әнием түгелме соң? Әниемне мондый якты карашлы, бәхеттән балкыган йөзле итеп күргәнем юк бугай минем... Бу аклы-каралы фотолардан нишләптер гел яктылык кына сирпелә кебек... Бусы - әтием белән әниемнең балдак алышкан көне. Икесенең дә чибәрлегенә карап кына тормалы, бер-берсенә төбәлгән күзләрендә - мәңгелек мәхәббәт. Мәңгелек? Үз уемнан үзем ирен чите белән әрнүле елмаеп куйдым.
Мендәргә сөяп утыртылган ак күлмәкле кызчык - минме? Монысы инде төсле фото. Түптүгәрәк йөздә әтиемнекедәй томраеп торган күзләр. Нигәдер елыйсым килеп китте. Ә инде уртага баскан кызчыкның ике битенә яңакларын терәп, бер-берсен кочып төшкән әтием белән әниемне күргәч, күз яшьләрем тулы ирек алды. Гаҗәп, альбомда минем шәһәрдә төшкән фотоларым да бар иде. Менә мин әтием белән зоопаркта... Кинода... Ап-ак алмагачлар янәшәсендә... Бусы - көзге чаган яфракларын кулыма тотып, сынаулы карап торган чагым. Монысы да мин... дияр идем, юк, фотодан миңа охшаган башка берәү төбәлеп тора иде. Күземне шар ачып, шул сурәткә карап каттым. Артисткалар кебек елмайган шомырт күзләр, бүселебрәк торган иреннәр, ияген икегә бүлгәндәй, шәйләнер-шәйләнмәс торган чокырчык... Әллә идән, әллә түшәм әйләнә иде. Юк, алар түгел, тәрәз төбен тутырып утырган яраннар, болыт төсендәге пәрдәләр, ишек яңагы мәтәлчек ата икән. Мин үзем утырган диванның да әйләнә башлавыннан курыккандай, аның кырыена чытырдатып тотындым. Итәгемдә яткан альбом шапылдап идәнгә килеп төште, кызыл чәчәкле келәм өстенә эреле-ваклы сурәтләр чәчелде. Мин ни булганын аңламаган хәлдә шаккатып шул сурәтләргә күз текәп утыруымны белдем. Идәннән миңа, шулкадәр дустанә һәм эчкерсез елмаеп, Гөлсирин карап тора иде... 
- Син инде җиткән кыз, балам... Бөтенесен белсәң дә гаеп түгелдер... 
- Боларын баз астыннан ишетелгән тавыш белән дүрәнәем сөйли бугай. 
- Чирен яшергән - үлгән, диләр. Анаңны әйтәм, бәгырькәе катырактыр шул, югыйсә дүрт аяклы атның да абынганын белмәслек түгел... Атаңны яклавым түгел, шулай да узган эшкә салават - онытырга да булыр ие дә соң...Туй алдыннан да, акча эшлим дип, Казанга киткән ие Солтан. Рәдимә безнең авылда мәктәптә укыта гына башлаган ие, и матур да җырлый торган ие анаң... Ул чакта смотр кансирты дигән нәрсә бар иде, яшьләр белми инде аны... Рәдимәне дә бүтәннәр белән районга җибәргәннәр. "Өч егет, өч кыз парлашып кына йөриләр" дип атаңа сүз ирештергәннәр. Көнләшеп, юри араларын бозарга теләгәннәрдер инде, бигрәкләр дә матур пар ие бит атаңнар... Әйтсәң сүз, төртсәң күз дигәндәй, күрәчәге шулдыр, атаң тегендә бер кыз белән чуалып киткән - анысының да егете белән бозылышкан чагы булган... Кайткач, Рәдимә белән озак үпкәләшеп йөрмәделәр тагын, татуланып туй ясадылар. Казанда да кызы туганын син туар алдыннан гына белеп кайткан Солтан. И язмышкайлар... Болар турында ничә ел үткәч кенә сөйләде бит атаң. Югыйсә теге хатын тагылып та маташмаган, Гөлсирин тугач УК, үзенең егете белән кушылып та куйган булган. Үзен күргәнем юк югын, иллә мәгәр акылсыз хатын түгелдер: безнең ялгышларда баланың гаебе юк, дигән. Гөлсирин атаң белән монда да кайткалап йөри, Аллага шөкер, анысын да тыймады анасы. Үги атасы да бик юньле кеше, үз кызы кебек күрә. Атаң белән күрешеп яшәвенә дә каршы төшмәгән. Рәдимәкәем генә атаңны кичерә алмады, безне дә сиңа якын китермәде. Казанга атаңның туган көненә дип киткәч, Солтанның Гөлсиринне җитәкләп бакчада йөргәнен күреп кайткан ие бит. Биш ел буе шуны яшереп йөргән бит атаң, ичмаса башта ук утырып аңлашкан булсалар соң...
Үзәкләрем ничек өзелгәнне бер Ходай гына белә... Миңа барыбер иде. Әллә үзем, әллә тирә-як тораташка әйләнде - кул-аякларым да, телем дә, күзләрем дә хәрәкәтсез калды. Минем әтием, минеке генә дип йөргән газизләрдәнгазиз кешем, башка берәүнең дә әтисе? Ул нәкъ миңа эндәшкәндәй, тагын берәүгә "кызым" дип дәшә? Гөлсирин, күрешмичә генә танышкан-аралашкан вакытта җандашыма әверелгән, миңа охшаган кыз - минем бертуганым? Ул ике әтиле булып, теләсә кайчан һәр икесенә авыз тутырып әти дип дәшкәндә, мин бер, бердәнбер әтиемнән мәхрүм булып яшәгәнменме? Күкрәк турысыннан кайнар дулкын күтәрелә иде. Мин, ярга чыгарып ыргытылган балыктай авызымны ачып, еш-еш суларга тотындым. Мондый чакта тирә-яктагы бар нәрсәнең тоташ әйләнә башлавын белә идем инде, егылып төшмәс өчен янә диван култыксасына ябыштым. Алдымда кинәт кенә әниемнең ишек яңагына сөялгән нәзек гәүдәсе пәйда булды. Шул мәлдә аның күзләренә яшеренгән мәңге ачылмас сер һәм сагыш пәрдәсенең бер чите күтәрелеп киткәндәй тоелды. Мин аны иңнәреннән кочып алырга, аякларына егылырга, әтиемне түгел, мине кичерүен сорарга теләдем. Бер почмакта исә әтиемнең гаепле елмайган моңсу йөзе барлыкка килде. Мин ачу, нәфрәт, тагын әллә нинди хисләр белән өртелеп, аңа таба ыргылдым, тик безнең ара шулкадәр ерак, буй җиткесез иде - шуны аңлаудан, чарасызлыктан гаҗиз булып, үзем тәгәрәп төшкән идәндә бәргәләнә башладым. Дүрәнәемнең коты очып сикереп торуына да игътибар итмәдем. Йодрыкка төйнәлгән кулымның авыртмавына аптырап, әле идәнне, әле стенаны төйдем, аннан кинәт кенә кычкырып-кычкырып көләргә тотындым. Бу көлүне тора-бара илереп-илереп үксү алыштырды. Әтиемне бөтенләйгә югалтуымны аңлаудан мин шулай акылдан язып бара идем. Ниндидер бушлыкка, тирән упкынга очканда минем башыма килгән соңгы уй әнә шул булды...
Минем җаным күккә ашкан иде, ахры. Бөтен тирә-ягымны урап алган аклыктан күзем чагылгач, шулай дип уйлап куйдым. Тәнемдә дә, җанымда да шулкадәр җиңеллек. Башымның бераз гына шаулап, авыртып торуын исәпкә алмаганда, миңа гомумән рәхәт иде. Тагын-тагын йокыга таласым килә, керфекләрем янә авыраеп йомыла. Миңа бернәрсә дә кирәкми, мин инде бөтенләй башка дөньяда. Үз-үземне шулай дип ышандырып, әллә төш, әллә өн аралаш ихлас елмаям. 
- Әле дә ярай Данияр булды, рәхмәт төшкере. Бүтән чакны, правам юк шул әле дип уфтана торган ие, балакаем, ике дә уйламый атасының машинасын алды да чыкты. Монда бүлнискә килгәниек, "карамыйбыз, полисы юк" дип тик торалар, Алла бәндәләре. "Күрәләтә балакаемны үтерәсезмени" дип үзем елый торгач, дежурныйны чакырдылар тагын... Дүрәнәемнең учы белән авызын каплый төшеп кемгәдер нәрсәдер сөйләве миңа ниндидер мөнәҗәт булып ишетелә. Данияр дигән ягымлы исемне ишетүемнән тагын рәхәт елмаям. Җирдә калган тормышымнан яшел-коңгырт күзләр иясе үз янына чакырып миңа кул изи... Мин аның бакчада тәүге очравын да, кем беләндер (мин инде аның кем икәнен беләм, әлбәттә) бутап, таныш кешесенә дәшкәндәй эндәшүен дә яңадан күргәндәй булам. Тагын күрергә теләп, керфекләремне тибрәтәм. Тик алар мине тыңларга теләми, күз кабагын нәрсә беләндер бастырып куйганнар диярсең, күземне якты нур үтеп керерлек кенә ача алам. Ап-ак бүлмә уртасында бер-берсенә сыенып, дөресрәге, әтиемнең күкрәгенә башын салып торган әниемне күреп, башта татлы елмаям. Аннан котым очып сискәнеп китәм: әгәр дә мин җирдән аерылып, башка дөньяга эләккәнмен икән, әтием белән әнием монда булырга тиеш түгел ләбаса! Бәлки, мин күкләрдән торып аларның кавышканын күрәмдер? Шушы уемның чынлыгына ышанырга теләп, ерта-ерта күземне ачам. Алар җирдә дә, күктә дә түгел, менә монда, минем янәшәмдә басып тора иде. Күп елаудан әниемнең йөзе кызарып, суырылып, күзләре шешенеп беткән, әтием исә аны аркасыннан кочкан да бертуктаусыз әниемнең беләген сыпыра. Ап-ак җәймә ябылган, тимер башлы караватка утырган дүрәнәем, кулындагы дисбесен тарта-тарта, авыз эченнән нидер укый, сөйләнә. Миңа рәхәт. Әтием белән әниемне янәшә күрүдән минем бөтен күзәнәгемә яшәү дәрте тула. Шуны сизеп, тагын елмаям. 
- Нигә бер сүз дә эндәшми соң ул? Нигә елмая? Әниемнең карлыккан тавыш белән шулай дип соравына "миңа рәхәт" дип җавап кайтарасым, аны тынычландырасым килә, әмма телем дә каядыр ябышкан бугай, мин аны берничек тә селкетә алмыйм.
- Елап ятсынмыни? Минем кызым чир алдында баш ия торганнардан дисеңме әллә, әнисе? Ул берүзе түгел, без өчәү бербөтен - шуны белеп елмая минем кызым. Әтиемнең көр тавышына ияреп, үземнең дә кычкырасым килә - юк инде, селкенмәгәч селкенми икән бу тел. Әтиемнең кызы... Минем әтинең кызы. Ул мин дә кебек, түгел дә. Күкләрдән күзәтеп яту кызык икән: үзеңне көзгедәгедән дә яхшырак күрергә була... Менә ул җирдәге мин, дөресрәге, минем әтинең кызы, меңнәр, миллионнар арасында япа-ялгыз калып, үзенең бер соравына җавап эзли. Кичә генә бүтәннәрне каты бәгырьлелектә, кичерә белмәүдә гаепләгән кыз үз күкрәгенә оялаган ташны ничек эретергә белми җәфалана. Ул ташка боз салкыны да, ут ялкыны да бергә сыйган кебек. Минем әтинең кызы - ул минме, әллә... әллә ерык авызлы, көләч күзле Гөлсиринме?.. Әтиемнең ничә еллар буе мине алдап, миңа берни белгертми яшәвен мин беркайчан да кичерә алмам кебек. Беркайчан да! Җирдә яшәү... Ул шулкадәр кыска бер аралык икән. Мин ул аралыкны үземне беләбелгәннән бирле нәрсәдер көтеп кенә үттем түгелме? Нәрсәдер... Әтием, әнием янәшәсендә өчәү бербөтен булып яшәүне. Хәзер, кул сузымы арада икәү янәшә торган газиз кешеләрем кочагына атылып, көткән хыялыма сарылырга бер, нибары бер адым калгач, нигә мин кулларымны канат итеп, алар янына атылмыйм? Бер адым. Ул адымны атлар өчен миңа күкрәк турысын изеп-сытып торган нәфрәт ташын кубарып атарга гына кирәк. Ул ташның авырлыгы да, кайнарлыгы да минем җанымны көйдерә, мин әниемнең дә, әтиемнең дә, миңа тиешле бәхетнең бер өлешен урлаган Гөлсириннең дә, әниемнең тормышына үтеп керергә маташкан Дамир Зарипович дигән адәмнең дә шул кайнарлыкны татып каравын телим. Үз явызлыгымнан үзем янә елмаям. 
- Мин бит Дамир Зарипович белән очрашырга, барысын да бергәләп хәл итәргә ризалашкан идем инде. Гөлнара белән Гөлсиринне күрештерербез, кызлар инде сабый түгел, алар чыннан да дөреслекне белергә тиеш, дигән идем. Җитешмәдем, бик аз гына җитешмәдем... Запискасын укыгач, акылдан шашам икән дип торам. Ярый әле әнкәй сиңа шылтыратып әйткән, йөрәгем ярылыр иде... 
- Әнием, күз төпләрен сөртә-сөртә, дүрәнәем ягына рәхмәтле караш ташлый. Бая гына чакрымнардан ераграк тоелган бер адымның кинәт кенә кыскарып, кечерәеп китүен сиздем. 
- Гөлсирин инде шатлыгыннан үрле-кырлы сикерә, ди Дамир. "Кемнең апа, кемнең сеңел икәнен үзебез карарбыз" дип, кая басканын белми йөри, ди. Әтиемнең гадәтенчә моңсу елмайган күз карашында мин үземә охшаган кызның аяк очларында бөтерелгәнен күреп өлгерәм. Минем әтинең кызы... Юк-юк, ул Гөлсирин түгел, бу мин, мин үзем - мин, әти кызы!
Ниндидер гарьлек, үпкә, көнчелек хисеннән күзләремне чытырдатып йомарга телим. Керфекләрем тагын мине тыңламый... Күз алдымдагы аклык ниндидер дәрьяга әверелә бара. Мин инде дулкыннарның башта вак-вак булып, аннан отыры зураеп, әле бер, әле икенче ярга килеп бәрелүен күрәм. Ул дәрьяның икенче ягында моңарчы миңа таныш булмаган сәер дөнья. Анда мин үзем дә, әтием-әнием дә, дүрәнәем белән дүрәтәем дә, миңа таба кочак җәеп йөгергән Гөлсирин дә, кыяр-кыймас елмайган Данияр да бар кебек. Ә бу ярда? Нишләп соң мин бу ярда да үземне күрәм? Әнә ич мин, әрнүләрем белән берьялгызым калып, әрле-бирле киләм, чәбәләнәм, бәргәләнәм. Күкрәк турысын тын алмаслык итеп кыскан ул әрнүне умырып алып, дәрья суларына томырасыңмыни... Котылу чарасы тапкандай, баягы тилемсә елмаюымны йөземнән ертып ташлап, мин тешләремне кысып, иреннәремне чәйнәп, бар көчемә шул әрнүгә чытырдап ябышам. Хәлсез тырнакларым белән аны кубарырга, йолкырга тотынам. Мин көчсез түгел, түгел! Мин кичерә беләм... Нибары бер талпыну һәм бер, нибары бер адым - дәрья төпкеленә төшеп юк булган ташны гына көтеп торганнар диярсең, баягы дулкыннар чайкалудан туктады. Мин инде теге ярдагыларны бик якында, аермачык күрәм. Аларны да, үземне дә бәхетле итү өчен шушы бер адым, нибары бер адым гына кирәк түгелме соң? Ул бәхетне кулга төшерергә дә, кыеп төшерергә дә нибары бер адым җитә... Мин кайттым. Һәркемнең бәхеткә лаек икәнен исбатлар өчен җиргә кире кайттым. Бер кулы белән әтиемнең, икенчесе белән әниемнең учларын кысып тоткан үземне - минем әтинең кызын күреп, ниндидер җиңеллек белән елап җибәрдем. Бәхеттән тамган күз яшьләрендә тоз тәме юк икән. Яшәүнең үзе кебек татлы икән ул. Үз ачышыма үзем шаккаткандай, яшь аралаш дөньяга елмайдым. Хикәяләр Кайтаваз Каяндыр ишетелер-ишетелмәс кенә моң агыла иде. Урал тауның ташлы итәгендәге мәгърур кыяфәтле сылу каеннар шавында идеме ул, әллә инде тау күкрәген ярып, кылтык кызлар тавышы белән челтерәгән инеш агышында идеме - ничек кенә булмасын, колакны иркәләгән әлеге моң таң калырлык иде.
- И Ходай Тәгаләнең кодрәте! Җирдәге оҗмахтыр бу, балалар. 
- Ана, машинадан төшкән шәйгә, аякларының авыртуын да онытып, тирә-яктагы илаһи матурлыкка текәлде. Үзе гомер бакый кыр-дала ягында яшәп, күккә ашкан тауларны, таш өстендә бии-бии аккан инешләрне тәүге тапкыр күргәч, сокланудан телсез калды. Яфракларын җәйге җилдә җилпәзә урынына лепердәтеп, иркәләнеп серләшә-серләшә болытларга үрләгән агачлардан карашын аермый гына, берара билен уып торды. Чал чәчләрем күренмәсен әле дигәндәй, ак яулыгын маңгаена ук төшереп кысып бәйләде, камзулын төймәләде. Кияве белән кызы исә җыелма өстәл белән урындыкларны җиргә куеп, табын әзерләү хәстәренә керештеләр. Аларга ни, бу якларга беренче тапкыр гына килүләре түгел шул, тау түбәсенә карап, авыз ачып тормаслар. 
- Әнкәй, әйдә, тау елгасына төшеп юынып меник тә чәйләп алырбыз. Әллә ни озакламабыз, ят җирдә кем килеп чыкмас... Ана, кызының сүзен җөпләп: 
- Шулай, балам, юл кешесенең юлда булуы хәерле, - дип өстәп куйды. 
- Ашыкма, иркенләп ял ит, әби, - диде кияү кеше, кечкенә өстәлгә кыяр помидор, кыздырылган тавык, пәрәмәч ише ризык тезә-тезә. 
- Әле күлгә барып җиткәнче күз күгәрер. Рәхәтләнеп аякларыңны язып ал, кузгалырга җитешербез. Соңгы елларда ананың аяклары сызлап интектерә иде, шуңа да кияве белән кызы үзләре йөрергә яраткан Тозлы күлгә алып барырга күндерде аны. Карчыкны юл ераклыгы, аруталу куркытмады, мәчесен, тавык-чебешләрен сылтау итеп киреләнде. Янәсе, күршекүләннең генә күз-колагы җитешмәс. Дөресен әйткәндә, балаларына артык мәшәкать тудырасы килмәгән иде, олы кешенең олыларча, яшьләрнеке яшьләрчә дигәндәй... Шулай да, ай-ваена карамыйча, тәки үзләренекен иттеләр: кияве машинаның арткы утыргычына йомшак мендәрләр түшәп, анага патшабикәләр урыны әзерләде, кызы җәһәт-җәһәт юл төенчеге хәстәрләде, йорт-кураны күршеләргә тапшырды. Төн пәрдәсен ертып, таң нурлары шәйләнә башлаган сәгатьтә юлга да кузгалдылар. "Мине кадерләгән кебек, үз балаларыгыз сезне кадерләсен" - ананың юл догасына изге теләк-фатихасы кушылды. Ана һәм кыз гөлҗимеш куаклары белән каймаланган сукмактан җитәкләшеп су буена төштеләр. Дуамалланып, ярсып аккан елганың боздай салкын суында бит-кулларын югач, арыган тәннәренә мизгел эчендә көч, сихәт өстәлгәндәй булды, ананың ирен читендәге буразналарына якты елмаю эленде.
- И Ходайның хикмәте! 
- Аның соклануы, сөенүе, рәхмәте шушы сүзләргә сыйган иде. Кызы эндәшмәде. Кайнап торган елгага карагач, авылның язгы ташуда кодрәтле дәрьяга әверелгән, җәйләрен чыпчык тезеннән генә булган нәни инеше, әнкәсенең яшь, үзенең сабый чагы күзалдына килеп, кинәт кенә күңеле нечкәрде. Кул сузымы арада гына иде ул чак, керфекләргә эленгән яшь пәрдәсен бармак очы белән тирбәтеп җибәрсәң, аермачык булып, тып итеп каршыңа килеп басар кебек иде... Яр куенына язгы ташудан боз кисәкләре, чыбык-чабык, салам чүпләре сыенып калган. Авыл башындагы әлле-мәлле агач күперне, һәр елдагыча, ташу үзе белән алып киткән; аргы якка чыгыйм дисәң, үз кыюлыгыңа чытырдатып ябышырга һәм өстенә кадәр су менеп җиткән торба-басма аша тәвәккәлләргә генә кала. Кардан арчылып кына килгән бакчаның капкасы ачык калганмы, ишегалдыннан чыгып тайганмы - бүген-иртәгә бәрәнлисе сарыклары ниндидер могҗиза белән аръякка ук килеп чыккан иде. Хикмәт димә инде, шунда бәрәнләп тә куйган, җитмәсә. Кемдер күреп, хәбәр итүгә, әнисе зур кунычлы резин итекләрен киеп, өйдән чыгып та чапты. Сабыйлыгы беләнме, кызык күрергә өметләнепме, кыз да аның артыннан иярде. Әнә аның әнисе, ашыга-кабалана, инеш буена йөгерә. Шундый яшь, җитез, чәчләрендә көмеш бәсләрнең эзе дә юк әле. Аръяктагы сарыкның бертуктамый ачыргаланып мәэлдәве, күз күреп ияләнгән бер карышлык инешнең олы дәрьяга әйләнүе, әнкәсенең басма башында икеләнеп, чарасызлыктан кулын угалап торуы сәбәп булдымы - кызның күңеленә кинәт кенә шом йөгерде. Басма дисәң хәтере калырлык бу торбага аяк басса, әнкәсе таеп китәр дә каралып күренгән әлеге төпсез дәрья аны мәңгелеккә йотар кебек тоелды кызга. Кисәк кенә чәч төпләре тирләп чыкты, аркасына исә салкын йөгерде. 
- Әнкәй! 
- Кызның ачы тавышы инеш буен яңгыратты. 
- Мин куркам, теге якка чыга күрмә! 
- Бәрәне жәл бит, балам, апчыкмасак, өшеп үлә бит нарасый. Ходайга тапшырып, чыгып карыйм. Бу ярда күзләрен чытырдатып йомган кыз секундларның, минутларның никадәр озын икәнен шул мәлдә аңлады... Әнкәсе яңа туган бәрәнне пәлтә изүенә тыгып, теге ярдан басмага атлыйм дигәндә, янә бер үлеп терелде. Баласыннан аералар дип коты очкандыр, әлегәчә ярда арлы-бирле йөренгән сарык кинәт кенә җан-фәрман су буена атылды. 
- Әй бу инәйләр... Бала дип бозлы суларга төшәргә дә әзер шул... 
- Әнкәсе, бәрәнне күкрәгенә кыскан килеш, көйле тавыш белән сарыкка эндәште. 
- Төч-төч-төч, кил әле, җанкаем, көтеп кенә тор менә шушында, сине дә чыгып алырмын. Язгы суларга төшеп әрәм буласың киләмени, бәрәнеңне ятим калдырып...
Малда да адәм акыллары бар диярсең: сарык бертуктамый кычкырса кычкырды, үзе басма башыннан кузгалмады. Әнкәсендә куш йөрәк микәнни соң - башта бәрәнне чыгарып, кызның куенына сыендырды, аннан, каяндыр килгән көч белән сарыкны ябык иңнәренә салып, тагын басмага аяк басты. Әнкәсе белән ике арада, күп булса, ун-унбиш адым яткандыр. Ул араның чакрымнардан күпкә озын һәм карышлардан күпкә кыска икәнен кыз соңрак, үсә-үсә аңлаячак. Әлегә - якынаймый тилмерткән ике яр арасы. Әнкәсенең суга карамаска тырышып, аягын шуыштыра-шуыштыра ипләп кенә атлавы, җилкәдәге сарыкның тыпырчынып куюы, бу икәүне үз кочагына алырга теләгәндәй, инеш суының гөрелдәп агуы кызның котын очырды. Баягы кебек күзен йомып утырса, әнкәсе басма өстеннән юкка чыгар, һәм ул шушы бәрәнне кочаклап, яр буенда гына түгел, гомумән, бөтен җиһанда берүзе калыр кебек тоелды. Кыз үз-үзен белештермичә, күзләрен шар ачып, кинәт сикереп торды да, бәрәнне җиргә яткырып, басмага таба атлады. Дөньядагы иң газиз кешесен югалтудан курку хисе өстенрәк булып чыкты - аяклары торба өстеннән бер... ике... кечкенә адым ясады. Шул мизгелдә ул әнкәсенең куркудан күгелҗем төскә кергән күзләрен күрде, аның "Кермә!" дип ыңгырашкандай тешен кысып эндәшкәнен ишетте. Басма өстеннән тасмадай шуышкан агымга иелеп карауга, башы әйләнеп киттеме - ә дигәнче карасу ташкын аны үз кочагына алды. Калганында төш белән өн буталды. Ташудан соң тынычланырга өлгермәгән инеш-дәрья йөзендә әнкәсенең җанга якын күзләре генә чагылгандай булды...
...Елганың ике яры болытларда кушыла икән. Алай дисәң, ул болытларга нигәдер аларның өй исе, өй төсе сеңгән кебек. Ул болытларда яңа туган бәрәннең бөдрә йоны да чагылган кебек. Ул болытларга әнкәсенең: "Әй бу инәйләр... Бала дип бозлы суларга да төшәргә әзер шул" дип йомшак кына кабатлавы сарылган кебек... Кечкенә кызчыкның гелән дә зурларча итеп: "Әнкәем, газизкәем, кирәксә, мин дә синең өчен утка-суга керермен" дип үзалдына пышылдавы да кайтаваз булып болытлар итәгенә барып бәрелә кебек... Соңыннан, авыл халкы бу вакыйганы "үзегез генә түгел, малларыгыз да күлмәк киеп тугандыр" дип шаяру катыш искә төшергәндә, кызның башында бер генә сорау бөтерелә иде: гаҗәп, ә ул сарык бәрәнләгәнче аръякка басмадан ничекләр чыкты икән?.. Менә хәзер, тау елгасының шомарып беткән ташлар өстеннән дулый-дулый акканын күзәткәндә, кызның күңелендә әлеге сорау тагын баш калкытты: гаҗәп, ә ул сарык аръякка басмадан ничекләр чыкты икән?..
- Балам, - диде шулчак әнкәсе, кызны уйларыннан бүлдереп. 
- Кияү аптырагандыр анда, киттеләр дә югалдылар ди торгандыр, теркелдик, булмаса. 
- Әнкәй, сукмакка чыгыйк та таудан аркага кочтырып менгерермен, аякларыңа көч килмәсен. 
- Инде болай да бөтен авыл халкы "кызың белән киявең кулларында гына күтәреп йөртә" дип аһ итеп сөйли, балам. 
- Ананың тавышы калтырап китте, ул, бәхеттән мөлдерәмә күзләре ташып түгелә күрмәсен дигәндәй, башын югары күтәреп, бөдрә болытларга текәлде. Шул болытларга түбәләре тигән мәгърур таулар әйтерсең ана горурлыгы алдында баш ияргә теләде - кинәт кенә чүгеп, тәбәнәкләнеп куйды. Әле генә зекер әйтеп, шаулашып утырган агач яфраклары да, "бәхеттән елыйлар микәнни" дип аптырап, бер мәлгә тын калды. Хәтта тау елгасының гөрелтесе дә шул мизгелдә тукталгандай тоелды. Гүя барысы да каяндыр ишетелер-ишетелмәс кенә булып агылган, колакны иркәләгән моңга, җил канатында тибрәлгән кайтавазга мөкиббән иде. Давыл Яңа көн туды. Офык читеннән, урман өстеннән бияләй кадәр генә булып күренгән кояш чыгыйм микән, юк микән дигәндәй торды-торды да, оялчан кызлар күк елмая-елмая, дөньяга бакты. Чык тамчысында коенган бәбкә үләне, бу күрешүне тузан-кердән арынып, чип-чиста килеш каршылавына сөенеп туймагандай, ишетелер-ишетелмәс кенә үз телендә чыңлап куйды. Сыер саварга дип абзарга ашыккан Әлфинә, тәүге кат күргәндәй, ишегалдына, койма башында ялтырап утырган чиләкләренә, койма ярыгыннан үрелеп караган карлыган куакларына күз төшереп алды. Калада укучы улы бүген кичкә кунак кызы белән кайтасын хәбәр иткән иде, төне буе рәтләп йокы күрмәгән ана әлегәчә тынгысызлыгын баса алмады. Йөрәге үзенеке кебек түгел, чыгымчы аттай дулый, бәргәләнә иде.
Әлфинә шушы халәтеннән көн буена котыла алмады. Әле бер, әле икенче эшкә килеп ябышты, берсен ташлады, икенчесен башлады. Фаязын да көндәгечә капка төбенә үк чыгып түгел, аш бүлмәсеннән генә озатып калды. Төштән соң гына камыр басып куйды, уйлана-уйлана токмач җәеп кисте. Пәрәмәчләре белән ыгы-зыгы килеп, капка тавышын ишетми калган икән. Кунаклар өйгә кереп, Илһамы "Әнкәй, син өйдәме? Без кайтты-ык" дип сузып дәшкәнгә Әлфинәнең йөрәге дерт итеп китте. Каушавын сиздермәскә тырышып, йөгереп чыкты, онлы бармакларын озаклап алъяпкыч итәгенә сөртеп маташты. Аннан соң гына улының баһадирдай гәүдәсен кочып алды; ишек төбендә черт-черт сагыз чәйнәп торган кызга күрешер өчен ике кулын сузды. 
- Әнкәй, әйткән идем бит, бу 
- Элина. 
- Илһам аларның сүзсез генә күрешүендә ниндидер киеренкелек сизеп, шуны йомшартырга теләгәндәй, йөзен тутырып елмайды: 
- Мужыт әле, киленең дә булып куяр. 
- Может? 
- Кызның түп-түгәрәк йөзендә уймак кебек күренгән матур иреннәре көлемсерәп читкә тартылды. 
- Балалар, ишек төбендә тормагыз, әйдә, үзегезне үзегез карый торыгыз. Улым, кунак кызын түр бүлмәгә алып кер, әйбер-караларын шунда урнаштырсын. Мине гаеп итмәгез, тиз генә пәрәмәчләремне пешереп бетерим инде. Җитешмәдем бит, бөтен эшкә ике кулым. Атагызны әйтәм, иртә таңнан районга дип чыгып киткән ие, кайтып күзгә күренгәне юк, - дия-дия, Әлфинә аш бүлмәсенә ашыкты. Ишекне ябуга, хәле киткәндәй, стенага сөялде. Нигә икәнен үзе дә аңламастан, башыннан яулыгын сыдырып төшерде. Кызган май исе аңкыган бүлмәдә болай да тыны кысыла иде, бу минутта исә бөтенләй сулышсыз калгандай булды. Куна тактасында рәт-рәт тезелеп торган пәрәмәчләр тизрәк чуен казанга салуны, авызга капкач эреп китәрлек итеп кенә кызартып алуны көтеп зарыккан иде. Кул-аягына тышау салганнар диярсең 
- Әлфинә исә стенага терәлеп торуын белде. Улына ияреп кайткан кызның төс-кыяфәтен җентекләп күзәтергә өлгермәсә дә, күргән хәтлесе дә - кендеккә җитәр-җитмәс торган сары челтәр кофта, кояшта янып каралган тыгыз ботларны дөньяга балкыткан ак шорты, борынның уң канатында алка ташыдай җемелдәгән кечкенә таш ана кешенең ушын алды. "И Ходаем, и бер Аллам" дип әллә ничә тапкыр кабатлады Әлфинә, иреннәрен ачар-ачмас пышылдап.
Аннан, кулындагы яулыгын яңа гына күргәндәй, "менә исәр, ирәвәнләп торам ласа" дип, тиз-тиз баш артыннан чөеп бәйләде дә кәстрүлдән ташып маташкан камырына ябышты. Җитез куллары әле он савытына үрелде, әле камырны әвәләде, әле ак табакта сугансарымсак исләре аңкытып утырган итне эчлек итеп җәйде. Вакыт-вакыт ишек ягына күз ташлады: менә-менә ул ачылып китәр дә, "мин дә булышыйммы?" дип елмаеп, теге бала, әй лә, Илина диде бит әле исемен... Әйткәнче телең сынар, билләһи... Илина килеп керер кебек тоелды. Кунаклар кайтып төшкән шәйгә өстәл әзерләп өлгермәвенә ут йота иде, "киленең булып куяр" дигән кызны уйлап, бозлы суга төште Әлфинә. Юньләп күрешмәгән-танышмаган килеш тегеләй-болай дип әйтергә бик иртә икәнен белсә дә, эчендә җеннәре котырттымы - ошатмады, һай ошатмады бит ана кеше бу тәти курчакны! Аның улына, арысланына бер дә тиң булырдай түгел кебек бит: ни исеме, ни җисеме дигәндәй. Ярар, хәерле булсын, җаны теләгән елан ите ашаган. Үз уйлары белән үзе бәхәсләшә-бәхәсләшә, Әлфинә әзер пәрәмәчләрне ялт кына майга сала торды, алар кызарган арада, стенадагы түгәрәк көзгегә күз төшереп, онга буялган бит очын алъяпкыч итәге белән сөртеп алды, маңгаенда сизелер-сизелмәс күренгән җыерчыкларны сыпырып куйды. Тулы йөзендә шомырт каралыгы белән җемелдәгән күзләреннән әле дә булса яшьлек матурлыгы китмәгән кебек: алардагы чаялыкны да, усаллыкны да, җылылыкны да еллар шавы алып бетерергә өлгермәгән әле. Ирен читендә нәзек кенә булып шәйләнгән менә бу буразналарны искә-санга алмасаң, Әлфинә үзе дә кызларга биргесез. Авыл җире дип тору юк, чәчләрне дә ай саен буяп, яшәртеп торырга күптән гадәтләнгән инде. Гомер бакый эштән аерылмагач, гәүдәсе дә килешле генә таза, артык-ким җире юк, Аллага шөкер... Бүтән чак булса, Илһамы биш кереп, биш чыккан булыр иде, яна-пешә пәрәмәчне авыз итеп карар иде - күр әле, тавышы да, тыны да юк! Әлфинә түзмәде, газның утын кыса төшеп, зал ягына чыкты. Түр башындагы телевизорны кабызганнар, Әлфинәнең күз карасыдай саклап үстергән миләүшә гөлләрен идәнгә тезеп, өстәлне уртага куйганнар да рәхәтләнеп тамаша карыйлар! Теге курчакны күр әле, кәнәфидә Илһамның алдына менеп кунаклаган да ялангач аякларын ялтыратып чырык-чырык килеп утыра! Ана кешенең йөрәген моңарчы беркайчан татымаган сәер тойгы телеп үтте. 
- Улым, өстәлгә япмасын җәй дә тәм-томнары чыгара башла, берүзем һич җитешмәле түгел, - диде ул "улым, сиңа әйтәм, киленем, син тыңла" дигәнне күздә тотып.
Курчак карашын телевизордан алмый гына торып басты, Илһам кузгалып киткәч, бер аягын үзбәк картыдай бөкләп, янә кәнәфигә чүмәште. Ана белән ул өстәлгә бер-бер артлы аш тәлинкәләре чыгарганда да, бәрәңге белән кыздырылган тавыкны матурлап тезгәндә дә, салатын, каймак-катыгын урнаштырганда да алар ягына борылып та карамады. 
- Атагызны көтеп торып булмас, төн уртасында кайтамы - аныкын белде юк, әйдә, утырышыгыз. Илина, - диде Әлфинә, басымны авыз тутырып соңгы иҗеккә төшереп, - диванда җайлырак булыр, күчеп утыр, бәбкәм. 
- Ладно. 
- Кыз шул сүзне генә көткәндәй, җәһәт кенә өстәл артына кереп утырды. 
- Элина татарча аңлый, юньләп сөйләшми генә, әнкәй, исең китмәсен, - диде Илһам, әнисенең аптырабрак калганын сизеп. 
- Әткәң-әнкәң үзебезнең милләттәндер бит? 
- Әлфинә кунак алдына чит-читләре яшел каймалы тәлинкәдән буларын бөркеп торган токмачлы аш куйды. 
- Чё? 
- Элинаның нечкә генә калдырылган кашлары дуга ясап күтәрелде, ул, ярдәм сорагандай, зәп-зәңгәр күзләрен тутырып, Илһамга борылды. 
- Предки ведь твои татары? 
- Ну да. 
- Кыз, таптыгыз сорар нәрсә дигәндәй, түгәрәк иңсәсен сикертеп алды. Кашыкны кулына алып, тәлинкәгә иелгән шәйгә челтәр кофтасыннан тулы күкрәкләре турсаеп чыкты. "И бер Аллам..." Көенгәндә дә, сөенгәндә дә шулай дияргә яраткан Әлфинә эченнән генә әлеге сүзләрне кабатлады. "Әле дә ярый аталары кайтып кермәде. Ашагач, халат булса да бирергә кирәк, күрше-күлән килеп керүе дә бар..." Барсам бардым, бармасам юк дигәндәй ашын болгатып утырган Әлфинәнең тамагыннан ризык үтмәде. Улын һәм кунак кызын кыстый-кыстый сүз кушкалап алса да, уйлары үзеннән ерак китә алмады. "Күз текәп үстергән улыңа хатынны, туасы оныкларыңа әнине без сайламыйбыз шул, ниләр кыласың... Югыйсә калага укырга киткәнче Илһамнары бер дә акны карадан аермый торган бала түгел ие дә соң... Шулай инде, мәхәббәтең бакага төшсә, су буеннан кайтмассың, диләр бит..." Элина булачак каенананың уй-фикереннән бихәбәр иде. Чәнечкене зәңгәргә буялган озын тырнаклары белән чеметеп кенә тотып, суган кисәкләрен бер читкә аралый-аралый, "Оливье" салатын чемченеп утырды, күзен "Пусть говорят" тапшыруыннан аермый гына ашын капкалады. 
- Пәрәмәченнән җитеш инде, кайнар чагында, - дип, Әлфинә тәлинкәне кунак алдынарак этә төште. 
- Я мясное не очень люблю. 
- Элина борынын җыерыбрак куйды да диван аркасына елышты.
- Ашамаса, безгә күбрәк калыр, борчылма, әнкәй, - диде җор телле Илһам. 
- Ул бака боты ашап өйрәнгән шул. 
- Не издевайся, бака түгел, а роллы, суши... Табын артында сүз сүзгә ялганмады. Чәйләр эчеп кузгалгач, Әлфинә әрле-бирле йөреп өстәл җыештырды, Элина белән Илһам бер-берсенә сыенып баягыча тапшыру карадылар, көлештеләр, әйткәләшеп алдылар. Йөрәгенә чыдый алмаган ана кеше, аш бүлмәсендә эшен бетергәч, урын-җир әйберләрен күтәреп тыз-быз килә башлады. 
- Илинага түр бүлмәгә урын җәям, төнгә кияргә күлмәк тә куям, - диде ул кемгә дәшкәнен төбәп әйтеп тормастан. 
- Әнкәй, безгә бергә генә җәй, минем бүлмәгә. Әлфинә кулындагы йомшак мендәрне күкрәгенә кысып, телсез-авызсыз калды. 
- Ай Алла, килешерме соң, улыкаем? 
- Ана кеше ни чарадан бичара булып, улының дулкынланып торган коңгырт чәчләренә, елмаерга гына торган күзләренә, киң җилкәсенә, гомумән, бар булмышына аптыраулы караш ташлады. Илһам исә әнисенең соравына шаккатмады да, үпкәләмәде дә, тигез ак тешләрен җемелдәтеп көлеп кенә куйды. 
- Без инде икенче ай бергә яшибез, әнкәй. Заманча әйтсәк, гражданский брак була. Соңрак күз күрер, син әйтмешли, җеннәребез килешсә, туй да ясарбыз. Элина бала-чага гына әле ул, унтугызы да тулмаган. Үссен бераз! Элина Илһамның шаяртуына җилкәсе аша гына борылып карады да, чыннан да, нәкъ балаларча, тел күрсәтте. Әлфинәнең ни дә булса әйтерлек хәле калмаган иде. Алар Фаязы белән ике ел егет белән кыз булып йөрделәр. Шул гомер йөреп тә, егетне әниләре белән таныштыра алганы юк иде, Фаязы Сигезенче мартка туй ясыйбыз дип өзмикуймый тәкрарлый башлагач, Яңа ел алдыннан Әлфинәләр авылына кайтып килергә булдылар. Мәңге онытасы юк: Каф арты җеннәре барысы бергә купкандай, буран котырган, давыллап кар яуган көн иде ул. Чаллының иске автовокзалында мәхшәр иде: билет сатучы кассаларына якын килешле түгел, кеше өстендә кеше. Фаязның үткенлеге бар икән, ничек итсә итте, җаен тапты, төштән соң Минзәләгә кайтучы калтырча автобуска эләктеләр. Аяк очында басып кайтсалар да, үзләрен бик бәхетле санап, әледәнәле бер-берсенә карап елмаештылар. Әлфинә вакыт-вакыт: 
- Минзәләдән автобус булса ярар ие, - дип борчылып та алды. 
- Аптырама, матурым, җан биргәнгә җүн бирер әле, - диде аны биленнән кочып барган Фаяз. Егетнең буе озын булгач, ярыйсы гына биек бүрек тә киеп җибәргәч, башы автобус түбәсенә үк тиеп тора, шуңа ирексездән бөкрәйгән гәүдәсе кызык та, кызганыч та тоелды Әлфинәгә.
- Туй, туй димәсәң, болай интегеп тә йөрмәс идең, - диде кыз, борынын егетнең тун якасына төртә төшеп. 
- Интегү димени, кайчан болай син кыргыйны сәгать буе кочаклап барыр идем, - дип елмайды Фаяз. Аларга аркасын терәп, сөйләшүләренә колак салып барган бер карчык түзмәде, шушы кысан, тынчу автобуска гына түгел, бар дөньясына ачуын чыгарып түгәргә теләгәндәй, карлыккан тавыш белән сөрән салды: 
- Хәдерге җәшләрдә оят дигән нәмәкәй калмады, болай да селкенер әмәл җук, ишшу болары кочаклашып бара. 
- Самай шундый чаклары, синең белән мине кочакламас, кысылма, Зөләйха, - дип ысылдады икенче берәве. 
- Адәм рәтле афтаус күрер көннәр булырмы, кайтсаң шушы, китсәң шушы... 
- Теге звир контролёр хатынны әйт әле син, билетың булмаса кайтма, кырда йокла, дип акыра миңа, җүләр. Әле дә ярай шуферларында кеше төсе бар, рәхмәт яугыры, алары утырта тагын. 
- Утыртмай сиңа, аларга да акча кирәк инде, менәтрәк. 
- Утын пүләне төягәндәй төяде инде, исән-сау кайтып җитәргә генә язсын берүк. 
- Монда кочаклашып бару түгел, балага узып, бала табарсың, әйттем исә кайттым. 
- Тәрәзәгә сыланып диярлек барган карт кына хатын шулай дип өстәп куйгач, ишеткәннәр дәррәү кычкырып көлеп җибәрделәр. Әй оялды, әй оялды Әлфинә шул чагында! Автобус ишеген дөбердәтеп ачып, буран арасына кереп югалырдай булды. Йөзен Фаязның тун якасына яшергән иде, ике бите комачтай кызарып янарга тотынды. Егетнең генә кеше сүзеннән егылып китәргә исәбе юк иде, җилкәсе аша борылып, баягы карчыкка: 
- Әбекәй, җаең булса, бу якка борыл, сине дә кочаклыйм, - дип эндәште. Автобус эче янә гөр килеп көлешеп алды. 
- Акырышмагыз әле, лутчы белгән догаларыгызны укыгыз! Буран котырыпмы-котыра, бер нәмә күренмәй! 
- Күзлекле шофер шулай дигәч, барысы да кинәт кенә тынып калдылар. Ташбака тизлеге белән булса да, Минзәлә чатына исән-сау кайтып җиттеләр тагын. Юл читендә төшеп калган Фаяз белән Әлфинәнең бәхете бар икән, күз ачкысыз буранда туңып-калтырап ярты сәгатьләп басып торганнан соң иске генә йөк машинасы утыртты үзләрен. Бармак очларына кадәр туңып өлгергән кыз кабинага кереп утыргач, бер тын бозланган керфекләрен ачалмый тинтерәде.
- Юньле кеше этен урамга чыгармас көнне йөрмәсәгез, - дип аларга күз ташлады колакчынлы бүрек кигән, мыеклары чалара башлаган шофёр агай. 
- Кыз сорарга кайтканда маҗарасыз гына булмый инде, абзый, түзәрбез, - диде Фаяз, Әлфинәнең күшеккән бармакларын учы белән җылыта-җылыта. 
- Мин Пучыга хәтле апкайтуын апкайтам да, аннан соң нишләрсез, белмәем. Юлга салыпмы сала, балалар. Кышкы көнне ай күрде - кояш алды, караңгысы да төшеп бетте бит аның. Кереп кунар кешегез юкмы соң? 
- Агай кайгыртучан тавыш белән шулай дигәч, машина тәрәзәсенә бәреп яуган карны күзәтеп барган Әлфинә үзе дә сизмәстән елап җибәрде. 
- Пучыда берәүне дә белмим, Качкында безнең авылдан бер әби яши. Анда кадәр җәяү төшсәк, адашып үләбез бит без, - диде ул, кул аркасы белән сабыйларча бит очын сөртәсөртә. 
- И энекәш, шушындый елак баланы хатынлыкка алмакчы буласыңмы? Каян таптың, шунда илт тә куй, мин сиңа үзебезнең авылдан менә дигәнен табып бирәм. Кире йөрмим дисәң инде, әйдә, Качкындагы әбисенә илтеп куйыйк та, аннан какраз безнең клубтагы бичырга җитешәбез... 
- Агай Фаязга борылып, маңгаена ук төшеп торган бүрек астыннан мут күзен кысты. Мәрхәмәтле кеше булып чыкты ул. Батып калырмын, тегесе-бусы дип сөйләнеп тормады, яшьләрне Качкын башына кадәр кайтарып куйды. Фаязның биш тәңкә сузып маташкан кулын да кискен генә кире этте. 
- Береңә бер чак, энекәш, тыгып куй, әле сезгә тормыш башлаганда тиеннәре дә кирәк булыр, - дип үз юлына борылды. Караңгылыкны әле тасма-тасма булып яуган, әле тузгыган мендәр мамыгыдай уйнаклаган кар давылы телеп-телеп үтә дә кайчак кул сузымы арада торган юлдашыңны да күрмәслек итә. Сызгырган, улаган, тагын әллә нинди котсыз тавышлар чыгарып хакимлек иткән буранның тынарга исәбе юк иде. Яшьләр Алмалы ягына кайтучы нинди дә булса машина килеп чыкмасмы дип өметләнеп, юлга күз текәп шактый озак басып тордылар. Кая ул, кичкә каршы мондый давылда башы ике булган кеше генә йөрсә инде... 
- Нишлибез, матурым, синең әбекәйне эзләп китәбезме? - диде Фаяз, кар сарган сумканы җирдән алып. 
- Минем әби түгел лә ул, мин бәләкәй чакта безнең очтагы туганнарына кунакка килә торган иде, шуны гына беләм. 
- Исемен генә белмим, дия күрмә.
- Гөлчирәттәй, ди идек инде. 
- Ярар, сезнең авылныкы дисең бит, әниеңнәр янына кайтып җитәлмәсәк, Гөлчирәттәйдән генә сорап аласы була үзеңне... Сүзне шаяруга борырга дигәндә, Фаязга җиткән юк инде! Аның бер сүзеннән кәефе күтәрелеп киткән кыз сөйгәненә сыенып, исемен генә ишетеп белгән авылга юл тотты. Авыл башындагы урамда кеше-кара юк иде. Кар пәрдәсен ера-ера бераз атлагач, утлары янып-сүнеп утырган биек чыршы, ике яктагы баганаларны тоташтырып сузылган, төрле төскә буялган лампочкалар күзгә ташланды. Клуб тирәсе булды бугай, учлары белән ышыклап тәмәке кабызырга маташкан яшьләр дә күренде. 
- Бәйрәмнәр белән! 
- Фаязның көр тавышы буран сызгыруын күмеп яңгырады. 
- Егетләр, Гөлчирәттәй кай тирәдә тора ул, өен генә күрсәтегез әле. Егетләр Фаяз артында кара күзләрен җемелдәтеп торган чибәркәйгә күз төшерделәр дә, Качкынныкы түгеллеген белгәч, җиңел сулап, бер-берсен бүлә-бүлә, Фаязга юл күрсәтергә тотындылар. 
- Мәктәп буеннан гына атлагыз, атуса, көрткә чумарсыз. Теге таба туп-туры барсагыз, коены күрерсез әле. Вәт шул: прәме кое каршында Хамисәттәйнең өе, аның сул ягында 
- Гөлчирәттәйнеке. 
- Түлке өйдә микән, бүген Заһит абыйлар бозау суйды бит, шунда ашка киткәндер әле ул. Бер сорашканда белеп калыйм диюе булгандыр, Фаяз бүреген баш артынарак этеп куйды да: 
- Алары кайда тора, күршесендә-мазармы? - дип кызыксынды. 
- Юк, Заһит абыйлар әнә теге башта, тыкрык буенда беренче өй. Капка төпләрендә лампочкалы багана булыр. 
- Яланбашлы егет кулы белән изәп күрсәтте дә, тәмәке төпчеген ыргытып, клубка кереп китте. Көрткә бата-бата атлый торгач, мәктәбен дә, коесын да, әбинең өен дә таптылар, тик, хәерчегә җил каршы дигәндәй, егетләр дөрес әйткән: хуҗабикә биләмнән кайтып кермәгән иде. Ишек келәсенә йозак урынына агач ботагын сындырып тыккан да китеп югалган. 
- Әнекәем, бигрәкләр дә кире көн булды бүген! - дип сукранып, Әлфинә баскычка тау булып өелгән кар өстенә лапылдап утырды. 
- Кайчан кайтасын кем белә инде хәзер аның? Туңган, ачыккан кыз Фаязны тыңлап юлга чыккан үзен дә, бер гөнаһсыз егетне дә күңеленнән сүгә-сүгә, бияләен салып, кулын угалады. Ул да булмады, егет ишек бигендәге агач кисәкләрен тартып алды да кызны култыклап урыныннан торгызды, өстерәп дигәндәй өйалдына кертте. 
- Кар өстендә катып үләсең киләмени? Әбиең убырлы карчык түгелдер әле, кергәнсез дип ачуланмас, бар, син өйдә көт, җылын. Мин Заһит абыйлардан урап кайтам. 
- Фаяз ике сөйләшеп тормады, тәбәнәк ишекне ачып, өйгә керде. Бусаганы атлаганда бәрелгән башын бүрек аша гына угалап торгач, стенада капшана-капшана, утны кабызды. Әлфинә исенә килеп аны-моны әйткәнче, чыгып та китте.
Кыз бертын аптыраган кыяфәттә як-ягына каранып басып торды, өйалдына кире чыгып, өстендәге карны каккалады, кереп, пәлтәсен, шәлен салды. Шундый ук аптыраулы халәттә ап-ак итеп акшарланган мич янына килеп басты. Тәбәнәк түшәмле өйнең яртысын алып торган мичтән җылы качып бетмәгән иде, Әлфинә күшеккән кулларын шунда терәде. Гөлчирәттәйнең өе бик бәләкәй булса да, бу минутта ул кызга оҗмахның үзе булып тоелды. Тимер башлы караватта кәпрәеп утырган чигүле мендәрләр, тәрәзә төбендәге исле гөлләр, кып-кызыл ашъяулык ябылган өстәл, өстәл янындагы как сәке, иске генә газ плитәсе, түшәмгә тиеп торган иске шифоньер, стенадагы бүрәнәгә беркетелгән агач шүрлек - болар өй эчендә күзгә ташланган бар байлык, ялгыз гына гомер кичерүче карчыкның гади яшәеше, көнкүреше иде. Кыз шуларны күзәтеп, мич җылысыннан изрәп басып торган арада шау-гөр килеп Фаяз белән Гөлчирә әби кайтып керде. Ике күзе күренерлек итеп кенә мамык шәленә төренгән, сырмасын, киез итеген кар сарган, култык астына төенчек кыстырган кечкенә гәүдәле карчык: 
- И бәбекәйләрем, җәшлегегез белән аны-моны уйламай чыккансыз инде, ярай әле монда керергә башыгыз җиткән. Ата-аналарыгызга гомерлек хәсрәт ясар иегез, Алла сакласын, - дип сөйләнә-сөйләнә, җәһәт кенә чишенеп ташлады. Җыр көйләгән кебек шулай сөйләнгән шәйгә Әлфинәгә дә, Фаязга да ап-ак йон оекбашлар тоттырды, газны кабызып, калай чәйнеген утыртты. 
- Иреңне әйтәм, "Зөлфәт кияве" дигәч, башта аңышмайрак тордым. Аның да бәләкәй кара чутыр кызы кияүгә китәрлек булгач, без картаймай кем картайсын... 
- Гөлчирә әби тешсез авызын учы белән каплады да, үзалдына кет-кет көлеп, Әлфинәнең аркасыннан сөйгәндәй итте. 
- Туйларыгыз күптән булган иеме соң? Бәбәйләрегез җукмы соң әле, бәбкәм? Кыенсынып, аптырап калган Әлфинә ни әйтергә белми торганда, Фаяз караватка утырып оекбаш кияргә маташкан җиреннән: 
- Менә анысына җитешмәдек әле, әбекәй, - дип сүз кыстырды. 
- Булыр-булыр, Алла боерса. Гөлчирәттәй мич аралыгына кереп кыштырдаган арада, Әлфинә ялт кына Фаязның янтыгына төртте. Аның сүзсез ымын аңлаган Фаяз тешләрен балкытып елмайды да янәшәсенә килеп утырган кызның колагына иелә төшеп: 
- Соң, әбиеңә кыскача гына әйттем инде, "Алмалыдан Зөлфәт кияве" дидем. Бөтен биографияне сөйләп торып булмады...
Әби кунактан алып кайткан тәм-томнар янына яшьләр сумкасыннан хуш исле лимон, кәгазь тышлы кәнфит ише күчтәнәчләр дә чыгып кунаклагач, өстәл бөтенләй байлар төсе алды. Күгәрченнәр күк гөрләшә-гөрләшә, чәй эчтеләр, әби бертуктамый үзе туып үскән авыл турында сорашты. Аннан, табынны җыештыргач, мендәр-ястыкларын кузгалтты. 
- Сезгә караватка җәям, яшь чакта тарлыгы сизелмәй аның, рәхәтләнеп йокларсыз. 
- Гөлчирәттәй караватның чәчәкле япмасын төреп куйгач, катлы-катлы итеп тезелгән юрганнарын, ястыкларын идәнгә күчерде. Күпереп пешкән калач күк йомры мендәрләре өстенә чигүле япма җәеп, көтелмәгән кунакларга урын әзерләде. Әбинең сүзләреннән коты очкан Әлфинә, кулларын болгый-болгый: 
- Юк-юк-юк, Гөлчирәттәй, караватыңда үзең ят, без әнә беребез идәнгә, беребез сәкегә тәгәрәрбез, - дип каршы төшеп маташкан иде. Кая ул, әбинең сүзе сүз булды: гомер эчендә бер килеп кергән кунакларны идәндә йоклатаммы соң?! Боларның барысын мыек астыннан гына елмаеп тыңлаган Фаязга ни, ул сүзгә кушылмады, җылы киемнәрен салды да юрган астына кереп ятты. Оятыннан нишләргә белмәгән Әлфинә, суга батучы саламга ябышкандай: 
- Гөлчирәттәй, мин анавы ястык белән идәнгә генә сузылыйм әле, - дип сүз катып карады. 
- Китчәле, ачуымны китереп тор тагын... 
- Карчык сәкегә юрган түшәде, башыннан яулыгын салып, сүс шикелле юка чәчләрен ике нәзек толымга үреп куйды, мич аралыгына кереп, озын җиңле ап-ак күлмәген киеп чыкты. Аннан соң гына сүзен дәвам итте: 
- Берберегезнең кадерен белеп кенә яшәгез, бәбекәйләрем. Әнә минеке... Сугыш бетәр алдыннан уч төбе кадәр кара хәбәрен кочаклап калдым... Җилкәсенә башымны куеп, кырыенда гына утырыр өчен дә әллә ниләр бирер идем дә соң... Әлфинә Фаязга аркасы белән борылып, чарасыз кыяфәттә юрган астына чумды. 
- Чишенеп ят, өй җылы. 
- Өс-башын салмыйча ап-ак урын-җиргә ятуын килештермәдеме, әллә Әлфинәне кайгыртып әйтүе булды - карчык өй ишеген догалаган җиреннән кызга борылып карады. 
- Эчемә һаман җылы керми бит әле, - дип алдарга мәҗбүр булды Әлфинә, биленнән кочып алган кайнар кулга терсәк очы белән төртеп. Утны сүндереп, Гөлчирәттәй сәкегә менеп яткач, Әлфинә карават читенәрәк елышты. Фаязның кайнар сулышы муен чокырына бәрелүдән, аның белән бер юрган астында ятудан оялу, тартыну, кыенсыну - тагын әллә нинди хисләр бергә кушылып, кызның җанын-тәнен көйдерә иде. Ул калын күлмәге аша да биленә ут үрләткән кулны алып ташларга теләп борылырга гына иткән иде, сиртмә караватның шыгырдавын ишетеп, өнсез калды. "И Ходаем, Гөлчирәттәй әллә нәрсә уйламасын тагын!" 
- Гөлчирәттәй, быел җәй Алмалыга кайттыңмы соң? - дип пышылдады үз халәтеннән үзе курыккан Әлфинә.
Карчык, шул сүзне генә көткәндәй, җанланып башын калкытты. Баштарак пыш-пыш кына килеп ике кичкә кунакка барып кайтуы, кемнәрне күрүе турында сөйли башлаган иде, сүз йомгагы тәгәри торгач, пышылдау онытылды. Әлфинә исә, карчык йоклап китә күрмәсен берүк дип, әле тегесен, әле монысын өстәп җибәргән булды. Аның "этлеген", бу әңгәмәнең иртәнгә кадәр дә тынасы юклыгын аңлаган Фаяз кызның муеныннан үпте дә икенче ягына борылып ятты. Әлфинә, күз кабагын баскан йокы белән көрәшә-көрәшә, Гөлчирәттәйне сөйләндерүен дәвам итте. Ахыр чиктә, хан заманында булган хәлләрне инде үзалдына исенә төшереп яткан карчыкның борын астыннан ишетелгән тавышына изрәп, йоклап киткәнен дә сизми калды.
...Бергә яшәүләренә инде ничәмә-ничә ел 
- Фаязы шушы вакыйганы гел мәзәк итеп искә ала. "Беренче төнебездә Гөлчирәттәй таңга кадәр никах укып чыкты" дип, уфтанган кыланып, Әлфинәне көлдерә. Туйлар узып, туннар тузса да, аклык белән, сафлык белән башланып киткән тормышлары бүген дә тел-теш тидерерлек түгел, Аллага шөкер. Кызларын, улларын гөл чәчәгедәй кадерләп үстерделәр, бер-берсен әлегәчә күз карашыннан аңлап яшәделәр. Менә Илһамнарының гына болай, замана шаукымына ияреп, тормыш коруга бармак аша каравы күңелен китте бит әле Әлфинәнең. Хәзерге заманның бар нәрсәне рәттән кырып-җимереп килгән давылы табигать зилзиләсеннән күпкә көчлерәк микәнни соң? Балаларны ул афәттән сакларга ата-ананың да көче җитмәсә, тора-бара кая тәгәрәр бу дөнья? Туйдан соң думбра дигәндәй, бүген генә тора-салып акыл сатудан нәрсәне үзгәртеп булыр? Илина дигәннәре дә берәүләрнең газиз баласы, әнә барыр юлың дип ишеккә төртеп күрсәтә алмассың... Гаеп атта да, тәртәдә дә шул: яшьләрнең үзләрен генә җиңел акыллылыкта битәрләр идең дә, бишектән үк, ана сөте белән бирергә онытканыңны нишләтерсең? Шундый уйлардан башы каткан ана каз мамыклы мендәрне сабый баланы кочкандай күкрәгенә сыендырды да, җәйге кич куенына кереп барган урамга тәрәзә аша күз ташлады. Иртәнге белән чагыштырганда, җиһан бөтенләй үзгәргән кебек. Урам тын. Һәркем үз дөньясына кереп бикләнгән. Бар тарафтан куркыныч бушлык карап тора сыман. Ни өчендер бик каты оялгандай, бит алмасына ут капкан кояш та тау башындагы биек наратлар артына кереп качарга җыена иде... Зәңгәр күлмәк Өченче катка эскалатор белән күтәрелгән шәйгә Заринә, аягындагы без үкчәле туфлиләренә үртәлеп, күңеленнән генә үзен әрләп ташлады. Йә, мондый сәүдә үзәгенә керсә, сәгатьләр буе йөрисен белми идеме? Ниндидер кәттә очрашуга җыенган шикелле, киенеп-ясанып чыгып киткән булды. Акыллы кешеләр әнә урамда өтеп алырдай булып кыздырган кояшны куркытмаганнар: олысы-кечесе майка-шортыдан, аякта - артсыз башмак. Урамда да, кибеттә дә, кайберсе эш урынында да шундый кыяфәттә йөри бирә.
Заринә исә буеның зифалыгын, биленең нечкәлеген күрсәтеп торган шәмәхә күлмәген киеп алган булды, шуңа иш итеп, күк туфлиенең дә көймә борынлы, очлы үкчәлесен сайлады. Кулына тоткан елтыр каптырмалы кечкенә сумкасы да шундый төстә булгач, яшь хатын үзе бар булганы белән сирень чәчәгенә охшады да калды. Туп-туры булып биленә тиклем төшеп торган кара чәчләрен кыстырып-җыеп маташмады: болай таратып салганда, уң як яңагында, колак тирәсендә элекке бер тиен чаклы коңгырт миңе кеше күзеннән яшеренеп кала иде. Әй яратмый да инде Заринә шул тамганы! Әнисе һаман: сылулыгыңа күз тимәсен дип яраткан аны Ходай, геләннәр кайгырма, дип юата торган иде. Киерелгән кош канатына охшап торган кашлар, бер караганда - зәп-зәңгәр, икенче бакканда ямь-яшел төскә керүче төймәдәй түгәрәк күзләр теләсә кемнең карашын үзенә тартып торырлык шул. Кем белә, әнкәсенең сүзләрендә хаклык та бардыр... Баскычтан читкә атлауга, хатын тиз-тиз генә тирә-якка күз ташлады. Берәр почмактагы кафега барып, урындыкка чүмәшәсе, аякларына ял бирәсе килде. Гадәттә, кәефсез чагында кибеткә кереп, нинди дә булса яңа кием, бизәнү-төзәнү әйберсе сатып алса, дөньясы түгәрәкләнеп китә торган иде, бүген күпме йөреп, җанына яткан әйбер-карага тап булмады. Ювелир әйберләр бүлегенә күзен иркәләргә дип кенә сугылган иде, карый торгач, бармак йөзедәй киң, үреп эшләнгән алтын чылбырга карашы беректе дә калды. Шкатулкасында алтын-көмеш чылбырлары җитәрлек иде, муенындагысы да затлыдан 
- Бәхтияр аның ише әйберне сайлый белә, сәбәпле-сәбәпсез хатынын сөендереп кенә тора. Заринә витринаны ачтырып, күзе төшкән чылбырны әйләндереп-әйләндереп карады. "Кирәк тә түгел инде... Тозларлык җыелдылар", - дип, үзалдына гына сөйләнеп тә куйды. Аның һәр хәрәкәтен, һәр ымын эләктереп алырга гына торган сатучы кыз: "Ә сез кирәкмәгәннәрен тапшыра аласыз, нәкъ менә акция вакыты - граммын 850 сумнан кабул итәбез, иң югары бәя әлегә бездә генә", - диде, йөзен тутырып елмаеп. Заринә ирен чите белән генә көлемсерәп куйды. Мондый гына акчаны ул аягөсте тамак ялгап алган арада да туздыра... Муенындагы чылбырны салып, сатучы учындагысына сузылды. Киеп, көзге алдына баскач, бертын үзенә сокланып торды. 
- Ярар, салып маташмыйм, килешә кебек, - диде, артык очынмыйча гына. 
- Ә бусын алып калыгыз соң, тузан җыеп ятканчы... 
- Хатын иренең Яңа ел бүләген бернинди хиссезнисез кызга сузды.
Чәчен малайлар кебек кистергән сатучы кыз, перчаткалар киеп, чылбырны бик җентекләп тикшерде, үлчәүгә куеп, Заринәгә күрсәтте. Аннан, махсус кайчы белән тураклап, кечкенә пакетка тутырды да җитез бармаклары белән калькуляторга төрткәләгәч: 
- Үзегезнеке төп-төгәл тугыз меңлек, - дип санап бирде. 
- Шуны чигерсәк... Заринә янә калькуляторга иелгән кызны: 
- Миңа егерме мең генә түлисе кала, - дип бүлдерде дә баягы кебек ирен кырые белән генә елмаеп, пластик карточкасын сатучыга бирде. Үз-үзенә ясаган әлеге бүләк тә хатынның җанына җылылык өстәмәде. Ул түр тәрәзәләр янындагы кафетерийдан зур бокал белән коктейль алып түгәрәк өстәл янындагы урындыкка килеп утырды. Сумкасын янәшәгә куйгач, салам аша озаклап-озаклап коктейль суырды. Аның тешләрне камаштырырлык боз салкыны, әчкелтем-татлы әфлисун тәме кәефен беркадәр күтәреп җибәргәндәй булды. Бүген иртән ире белән тагын сүзгә килеп алдылар. 
- Өйдә утырып акылдан язганымны көтәсең бугай! Эшкә чыксам... 
- Әлеге сүзләрнең дәвамы өзелеп калды. Түшәмнән идәнгә кадәр сузылган көзге алдында галстугын бәйли алмый азапланган ире калын кашларын җыерып өздереп әйтте: 
- Бичә, туеп сикерәсең! 
- Бәхтияр хатынына "бичә", кәефе аерата шәп чагында "бичәм, бичәкәем" дип дәшәргә ярата - бу юлы ул да сул аягыннан торганга охшаган иде. Хәер, Заринә эшкә урнашу турында сүз кузгатса, һәр икесенең тәгәрмәче көрчеккә терәлә дә кала. Бүген дә нәкъ шулай булды. Заринә ап-ак мамык халатына төренеп, ялгыз каен кебек басып калды, Бәхтияр, барсеткасын култыгына кыстырып, җитез-җитез адымнар белән чыгып югалды... Заринә бушап калган бокалны читкә этәрде, сумкасыннан түгәрәк көзгесен алып, бик бирелеп үзенә күз төшерде дә, нәрсәдәндер канәгать булмыйча, дымлы салфетка белән иренендәге буявын бетерде, ялтырап торган алсу иннек сөртеп куйды. Шуннан соң гына урыныннан күтәрелеп, икенче катка юнәлде. Хатынның кием-салым карап йөрү теләге бая ук сүрелгән иде, керфеген күтәрер-күтәрмәс кенә атлаган шәйгә алдында торган манекенга килеп бәрелә язгач, кисәк кенә читкә тайпылды һәм корт чаккандай туктап калды. Карга канатыдай кап-кара манекен-егеткә ачык зәңгәр төстәге шакмаклы күлмәк кигертелгән иде. Хатынның йөрәге дертләп китте. Бик кадерле нәрсәгә тап булгандай, ипләп кенә әлеге күлмәкнең җиң очларын, күкрәк тирәсен сыйпап карады. Аннары, үз халәтеннән үзе читенсенеп, бер-ике адым арткарак атлады. Заринәнең күңел сандыгында сакланган зәңгәр күлмәк хәзер аның тап каршысында тора иде. Дөрес, хәзергесенең тукымасы да ярыйсы гына затлы күренә, төймәләре дә ике күзле үтә күренмәле гади генә төймәләр түгел; шулай да күлмәкнең төсе дә, вак-вак шакмаклары да үзәкне өзәр дәрәҗәдә якын, үз, газиз иде.
Тормыштагы яңа, хәзерге роленә тәмам күнегеп беткән хатын мизгел эчендә яшүсмер чагындагы самими, беркатлы Заринәгә әйләнде дә калды. Шушы күлмәкнең күкрәк турысына башын төртәсе, борын канатларына ягылып кала торган таныш исне иснәп исерәсе килде. Бу тилемсә уйдан кыенсынып, тирә-ягына карады: үтеп-сүтеп йөрүчеләр аның уен күзләреннән укып, бармак төртеп көләләрдер кебек тоелды. Ул арада пыяла ишек буена ак блузка, кыска кара итәк кигән сатучы кыз килеп җитте: 
- Сезгә ничәнче размер кирәк? Әле соңгы модельләребезнең берсе, Англиядән кайтып кына җитте. Автоматта да юа аласыз... Кибеттә йөргәндә черки урынына әрсезләнеп күзгә кергән сатучыларны Заринәнең җене сөйми иде, бу юлы кыркуланмады: 
- Мин карыйм әле, соравым булса, үзем эндәшермен, - дип итагатьле генә дәшеп кызны бүлдерде. Күлмәкне сыпырып та, якынрак килеп тә, читкәрәк тайпылып та күзәтте ул. "Соңгы модель, имеш... Ә моннан унбиш ел элек?.." Бер авылда туып, бер урамда уйнап, бер мәктәптә укып үссәләр дә, Заринә өчен Кәрим әллә бар, әллә юк иде. Кая инде, Заринә кем дә Кәрим кем! Әти-әнигә бердәнбер булган кыз бишектән үк алтын бөртеккә тиң иде: иркәләп, чәченнән сыйпап кына үстерделәр аны. Ашыйсы килгәне алдында, киясе килгәне өстендә булды - ул "юк" дигән сүзне белмәде дә, ишетмәде дә. Әнисе - колхозда баш бухгалтер, әтисе - зоотехник, акчага аптырамадылар, мул тормышта, кызларын күз карасыдай саклап кына яшәделәр. Пешкән кура җиләге кебек өлгергән Заринә бермәлне кинәт кенә әлеге тормыштан тәм тапмый башлады. Тиктомалдан җаны үрсәләнә, бәргәләнә, читлектәге кош баласы кебек каядыр талпына иде. Бу халәтнең нигә, ни рәвешле барлыкка килгәнен төшенмәгән кыз аптыраулы караш белән тирә-ягына төбәлде. Сыйныфташ кызлары иртән килүгә почмакпочмак булып җыелалар да кич чыгу маҗараларын сөйләп чыркылдашалар, кем кем белән йөри, кем кемне озата кайткан - берсен берсе бүлә-бүлә, яңалык уртаклашалар. Заринә исә ни теге, ни бу якка кушылып сүз ката алмый, аның кич чыкканы да, егетләр белән күрешкәне дә юк. Авылларында бер сылу булса да, егет затын аның артык чибәрлеге өркетә идеме, әллә үзен бераз тәкәббер, горур тотуы читкә этәрә идеме, әти-әнисенең кырыслыгы куркыта идеме - нәрсә сәбәп булгандыр, бүтән кызларны шаярткан кебек, Заринәне үртәп шаяртучылар да, биленнән кочып китүчеләр дә, алъяпкыч кесәсенә записка кисәге салып үтүчеләр дә юк иде. Әлегә кадәр моның ише вак-төяк белән башын катырмаган кыз кинәт кенә уянып киткәндәй булды: баксаң, аның да бүтәннәр кебек буласы, ваемсыз кыяфәттә кычкырып-кычкырып көләсе, чәченнән тарткан егетмалайларның аркасына шаярып кына шапылдатасы килә икән бит!..
- Мин дә кызлар белән бүген кичке уенга төшим әле, әни! Заринәнең чишмәдән кайтып кергән шәйгә капыл гына шулай дип соравы ана кешене уттан алып суга салгандай итте. Үзеннән дә озынрак булып буй җиткергән кызын гомер буе янда тотып булмасын акылы белән бик яхшы аңласа да, йөрәге әзер түгел иде: 
- Мәктәп баласы башың белән анысы ниткән сүз тагын?! 
- Ананың кашлары сораулы җыерылды. 
- Каникул башланды бит инде. Безнең класслар барысы да шунда төшә. Дискотеканы да су буенда үткәрәләр. Мин генә өйдә бикләнеп ятам... Озын керфекләр арасыннан ташып түгелергә торган мөлдерәмә караш үзенекен эшләде. Ата белән анна, башта икесе кара-каршы утырып, аннан Заринәне яннарына дәшеп, бик озаклап гаилә киңәшмәсе үткәрделәр. Үзеңне ничек тотарга, егет халкына якын килмәскә, үзләрен дә якын китермәскә, боргаланып биемәскә, сәгать ничәдә өйдә булырга - барысын-барысын нарасый балага аңлаткандай җентекләп сөйләгәннән соң, ниһаять, Заринәне бер өй аша гына яшәүче классташы Лира карамагына тапшырып, аңа да үгетнәсыйхәт укып, "кич чыгарып" җибәрделәр. 
- Абау ла, Америкага озаталар диярсең! 
- Көләч йөзле Лираның аптыравы йөзенә таралган иде. Ул Заринәгә әллә кызганулы, әллә мыскыллы караш ташалды: 
- Инкубатор чебиеннән дә болайрак күрәләр үзеңне. Әйдә, җәһәтрәк кыштырда, унбергә кайтып керергә куштылар түгелме? И-и, малай, ул вакытта әле кеше җыелып, кызыклар башлана гына... Кызлар елга аша салынган челтәрле басмадан аръякка чыгып, җәйге клуб итеп эшләнгән зур чатыр янына килгәндә, егет-җилән музыка көйләп маташа иде. Лира янында Заринәне күргәч, могҗизалы хәлгә тап булгандай, барысы берьюлы аңа төбәлделәр. Джинсы чалбар, көмеш бизәкле ак футболка кигән кыз озын туры чәчләрен бар табигыйлеге белән аркасына таратып салган; әти-әнисе сизмәгәндә генә күз кабакларына тигереп алган күләгәләре, керфекләрен аерата куертып җибәргән сөрмәсе болай да карап кына тормалы йөзне тагын да чибәрләткән, ниндидер серлелек өстәгән иде. 
- Ба-а, чеметегез әле мине, әллә Заринәне дә бәйдән ычкындырганнар инде? 
- Егетләрнең берсе шактый тупас итеп шаяртканга икенчесе: 
- Әтиеңә әйтерсең әле, сиңа тән сакчысы итеп алмас микән? Көне-төнен кырыеңда тугры эт шикелле йөрер идем, - дип тел чарлап сүзгә кушылды.
- Эт ияртеп йөрисем килсә, ишегалдыннан Алабайны гына ычкындырам мин, - диде Заринә, үчекләүле елмаюын ирен читләренә таратып. 
- Аның, ичмаса, теле дә синекеннән кыскарак. Энәле-чәнечкеле сөйләшүләргә һич үпкәләмичә, яшьлек чаялыгы белән бер-берсенә төрттерә-төрттерә көлештеләр, җырлаштылар, аннан дәртле бию көенә рәхәтләнеп биеделәр. Аны-моны уйламыйча, Заринә юкарак киенеп чыккан икән: бермәлне ялангач беләкләрен черки талый башлады, җитмәсә, биюдән туктауга, тәненә кичке салкын үрләде. Җиңле кофта кигән Лира да: 
- Котып салкыны, әйеме, малай! - дип, Заринәнең беләгеннән култыклап алды. 
- Яксагыз ягыгыз инде учагыгызны, катып үләбез бит! - дип, читтәрәк учак тергезергә маташкан егет халкына шаярып кычкырырга да өлгерде. Егетләрнең берсе ялт кына артына борылып карады да, үзенең костюмын салып, кызлар янына атлады. 
- Ай, рәхмәт, Кәрим! Син настоящий друг! 
- Лира, кулын Заринәнең беләгеннән ычкындырып, каршысына килгән Кәримгә сузылды. Тик Кәрим костюмын Лирага түгел, Заринәнең иңбашына китереп япты. 
- Ябынып тор. 
- Егет артык сүз әйтми генә кире борылды. 
- Абау, кыланышы! 
- Лираның тавышына үпкә кушылган сыман иде. 
- Миңлезаринәне күбрәк кызганган берәү... Заринә дерт итеп китте. Колак янындагы миңен яратмаганын, алай гына да түгел, күралмаганын белеп, авырткан җиренә юри тоз сибәргә теләп, үчләнеп әйтте Лира бу сүзләрне. Тик Заринә сер бирмәде: 
- Рәхмәт, Кәри-им! Әле дә син бар дөньяда! - дигән булды ясалма иркә тавыш белән. Үзе иңбашына салган костюм якасына борынын яшерде. Якадан, җиңелчә одеколон исенә кушылып, тәмәке исе аңкый иде. Өлкән класс малайларының, кеше күзеннән качып, тәнәфестә көйрәткәннәрен барысы да белә, җәйгә чыккач, бөтенләй тугарылганнардыр инде - бу ис якага гына түгел, костюмның һәр җөенә, төймәсенә сеңгән иде. Заринәгә кинәт кенә сәер булып китте: алар быел унберенчегә җыеналар. Шул гомер бер сукмактан мәктәпкә йөреп, бу егетнең дөньяда барлыгы бөтенләй беленмәгән түгелме? Кәрим - чаңгычы, мәктәпнең даны булса да, аз сүзле, оялчанрак; кызлар белән сүз алышканы да юк бугай. Ике кечкенә сеңлесе, хат ташучы әнисе белән түбән очта кечкенә генә өйдә яшәп яталар. Озын буйлы, киң җилкәле гап-гади бер егет-малай... Менә хәзер, учак янына чүгәләп утырган егеткә яшертен генә күз ташлап, кыз үзалдына гаҗәпләнеп куйды. Карале, Кәримнең керфекләре гел кызларныкы кебек, озын булып, дугаланып тора икән лә! Моңарчы ничек күренмәгән диген...
Лираның әйткәне хак булган икән: бераздан уеннарның иң кызган чагы башланды. Учак телләре күккә үрләп, җәй куенына сыенган мәйданга серле яктылык өстәп җибәрде, яшьләр икешәрләп басып, "Капкалы" уенына тезелделәр. Заринә, көрсенеп кенә сәгатькә күз төшергәч: 
- Малай, кайтыйк инде. Алайса, мине бүтән мәңге чыгармыйлар бит! - дип, Лираның җиңеннән тартты. 
- И-и, иртә бит әле, нинди кайту ди! 
- Лира, һич исе китмичә, кулын гына селтәде дә үзенә пар эзләп, бүтәннәр янына ашыкты. Заринә әти-әнисенең холкын белә: әйтелгән вакытта күзләренә кайтып күренмәсә, монда төшеп җитәкләп китәргә, бүтәннәр алдында хурлыкка калдырырга да күп сорамаслар. Шуңа күрә икеләнеп торудан файда юк иде, кыз иңбашындагы костюмны салып, әле дә булса учак янында кайнашучы Кәрим янына килеп басты. 
- Рәхмәт яусын, Кәрим! Үзең туңгансыңдыр инде. 
- Юк ла... 
- Кәрим бер мәлгә тотлыгып калды. 
- Салма, мин ут янында бит. 
- Мин кайтып киттем, алайса... - "Әниләр ачулана" дигән сүзләр кызның тел очында йомарланып калды. Кәримнең болай да кара-кучкыл йөзе учак яктысында тагын да каралыбрак киткәндәй тоелды. 
- Берүзеңмени? Курыкмыйсыңмы? 
- Лираның әле кайтырга исәбе юк. 
- Заринә кыңгырау урынына чыңлап көлеп куйды. 
- Куркырга, бакча баласы түгел лә мин. 
- Әйдә, мин сине аръякка гына чыгарып куям. Йә су анасы тәпиеңнән тартып төшерер, иртәгә уенга да киләлмәссең. 
- Кәрим кызны җитәкләп алды да, үз кыюлыгына үзе шаккатып, сүзсез калды. Кәримнең аръяк дигәне Заринәләрнең капка төбе үк булып чыкты... Кыз, борчылуын сиздермәскә тырышып, сәгатенә карап алды. Кәримнең күзе очлы икән: 
- Ничәдә кайтырга куштылар? - диде ул, туп-турыдан ярып. 
- Унбердә. 
- О-о... Әле ун минутың бар! - диде егет, Заринәгә янә үзенә сузган костюмны җилкәсенә элеп. 
- Болай җылырак булыр. Кәрим аны биленнән кочаклап, сак кына үзенә таба тартты, кызның башы ирексездән егетнең күкрәгенә сыенды. Ни гаҗәп, Заринә ачуланып читкә дә тайпылмады, кыргыйланып каршы да дәшмәде, бөтенләй телен-өнен җуйды. Әлегәчә егет заты белән менә болай икәүдән-икәү генә серле тынлыкта калганы булмаганга, кыз үзен ничек тотарга да белми иде. Аяк табанына кадәр көйдергеч ут йөгергәнен генә абайлап алды ул. Багана башындагы лампочка яктысында, кызның күз алдында Кәрим күлмәгендәге вак-вак шакмаклар биешә башлады, башы әйләнеп киткәндәй булды. Кайнар табага салынган май шикелле болай эреп басып торуның килешеп бетмәгәнен аңласа да, кызга рәхәт, гомер булмаганча бик рәхәт иде.
Шулай да ул ике учын Кәримнең күкрәгенә терәп читкә этәрелергә көч тапты. 
- Әл-ләй... Кочаклашып торырга тагы... 
- Заринә... 
- Кәрим кайнар билдән кулын ычкындырып, Заринәнең йөзенә иелде: 
- Иртәгә дә чыгарсың, яме... Өйгә ничек йөгереп керүен дә, төнге күлмәген киеп, ни рәвешле мендәренә баш төртүен дә юньләп абайламады кыз, аның тизрәк уйлары белән ялгыз каласы, бүгенге кичне кабаткабат күз алдында терелтәсе килә иде. Юка җәймәне башыннан ук бөркәнеп, рәхәт елмаеп, мендәрен кочагына сыендырды, аннан баш очына салды, тартып алып, тагын күкрәгенә кысты, әйләнде-боргаланды, җанына тулган ниндидер аңлаешсыз халәттән котыла алмады. Үз мендәреннән дә, башын әйләндереп, җиңелчә генә одеколон һәм тәмәке исе бөркелгәндәй тоелды. Күз алмасына исә Кәримнең күлмәгендәге вак шакмаклар һәм зәңгәрсу төймә берегеп калган диярсең. Кара инде, моңа кадәр ике ятып бер төшенә кермәгән Кәрим мизгел эчендә җан түрендә урын алсын инде... Кыз аның кыска керпе чәчен, бер-берсенә кушыла язган тигез кашларын, өскә кайтарылып торган керфекләрен күз алдына китереп, тагын, тагын елмайды. Тукта, ә күзләре? Кәримнең күзләре карамы, әллә коңгыртмы? Күмер кебек кара бугай. Юк, алай ук кара түгел шикелле... Әй лә, иртәгә үзенә сиздерми генә әйбәтләп карар әле... Иртәгә? Аһ, ул иртәгә җиткәнче, этеп-төртеп, менә бу төнне, аннан озын көнне уздырасы бар шул! Ул "иртәгәләр" бер-берсенә ялганып, Заринә белән Кәрим күңеленә мәхәббәт алып килде. Бу илаһи хисне моңа кадәр хыялында күкләргә күтәреп, әллә нинди сер пәрдәсе артында, салават күпере төсләрендә күзаллаган кыз берара аптырап та калды: мәхәббәт дигәннәре болай гап-гади җир кешесе, түбән очта гына яшәүче Кәрим кыяфәтендә дә була ала микәнни? Кәримнең кара да, коңгырт та түгел, күгәрчен канатыныкыдай куе күгелҗем күзләрендә дә вакыт-вакыт бу бәхеткә - ничә еллар сүз катарга да кыймыйча, читтән генә сокланган сылуның үз янәшәсендә булуына ышанмау чагылып китә иде. Әй ул җәйнең керфек каккан арада үтеп китә торган тымызык кичләре! Капка төбендә бер-берсенә сыенып, сүзсез генә басып торулар... Кәрим озын буйлы булгач, кочып алуга, Заринәнең бите, борыны, күзләре егетнең нәкъ йөрәк турысына сыена да бетә. Әле бөтенләй югалып, әле дулап типкән йөрәк тибешен тыңлый-тыңлый, кыз бармак бите белән ипләп кенә күлмәк шакмакларын сыйпап үтә. Кәримнең шушы зәңгәр күлмәге өстеннән төшми диярсең: сөйгәненә сыенган саен, Заринә инде һәр сызыгын ятлап өлгергән күлмәкнең җанга якын исенә исереп, үзалдына рәхәт елмая. Кәрим исә бу елмаюны күрми, ул кызның биленә таралып төшкән, күлмәк изүенә сыенган чәчләрен бармагына урый-сүтә, урый-сүтә... Кызның йомшак кына итеп, сузып кына "Кәри-им" дип дәшүеннән егет бәхетнең җиденче катында йөзә...
Җәйләр, җәйләргә ялганып көзләр, кышлар үтте, дөньяны тилертерлек хуш исләргә күмелеп, яз җитте. Мәктәп инде Кәрим белән Заринәнең Таһир-Зөһрәләрне көнләштерерлек мәхәббәтенә күнегеп, укытучылар тарафыннан әйтеләсе әйтелеп, кисәтеләсе кисәтелеп бетте. Кыз белән егетнең уртак хыялында Кәрим армия хезмәтеннән урап кайткач төзеләчәк оя, тәрәзә кашагалары өстенә пар күгәрчен төшкән җыйнак кына йорт пәйда булып, алар үз киләчәкләрен инде бер-берсеннән башка күз алдына да китермиләр иде. Яз итәгенә тагылып, имтиханнар, кичке уеннар, шомырт исле авыл урамын кат-кат әйләнүләр, озата кайтулар килде. Таң җиле кебек сызылып кына үткән җәй дә инде көзгә бил бирергә маташа, хушлашу минутлары көнләп түгел, сәгатьләп якынлаша иде. Заринә Казанга укырга кереп кайтты, Кәримне солдат хезмәте көтә иде. Санаулы гына калган парлы кичләрнең берсендә, капка төбендә гадәттәгечә сөйгәненең куенына сыенып, таныш күлмәккә баш төртеп торган Заринә капыл гына: 
- Карале, Кәри-им, синең шушы зәңгәркәйдән башка әллә бүтән күлмәгең юкмы соң? Былтыр да гел шушы күлмәктән йөрдең, хәзер дә... - дип әйтеп салды. Кәрим сискәнеп китте. Кызның аркасыннан кочып алган куллары кинәт кенә йомшап калды, йөзеннән күләгә йөгереп үтте. Аны-моны абайларга өлгермәгән кыз исә: 
- Миңа ай саен яңа кием алып торалар, искерәкләрен әни хәерче семьяларга тарата да бетерә, - дип өстәп куйды. 
- Мин дә син әйткән хәерче семьяга керәмдер инде. Бер әнинең зарплатасына яшибез бит, - диде Кәрим, тамагындагы төерне сиздермәскә тырышып. 
- Үзем эшли башлагач, бер түгел, йөз күлмәк алырмын әле! 
- Шулай диде дә Кәрим, читкә тайпылып, Заринәне кочагыннан ычкындырды һәм кызу-кызу адымнар белән борылып китеп тә барды. Аны-моны аңламаган кыз урынында каккан казык кебек басып калды. Һич кенә дә Кәримнән көләргә, аны рәнҗетергә теләп сүз катмаган иде ул. Йөрсен, гомере буе шушы вак шакмаклы зәңгәр күлмәктән 
- Заринә өчен егетнең үзе кебек үк кадерлегә әверелеп беткән күлмәктән йөрсен. Юа-юа инде сизрәп килгәне күзгә чалынса да, аңа бит Кәримнең тән җылысы, аның тансык исе сеңгән! Кыз шул күлмәккә башын салган саен үзен дөньядагы иң бәхетле кыз дип хис итә, бу бәхетнең гомерлек икәненә ышана иде. Бүгенге соравын исә бары тик гадәти кызыксынудан гына биргән иде. Егетнең моңа кадәр бер тапкыр да үз холкын күрсәткәне, юкка-барга үпкәләгәне, тәртәгә типкәне юк иде, шуңа күрә Заринә, бер авыз сүз дәшәргә дә өлгермичә, исәңгерәп калды. Кәрим исә урам чатында төн караңгылыгына кереп тә югалды.
...Бүген кич кенә Кәримнең әнисе, өрлектәй ирен яшьләй югалту хәсрәтеннән, дөньяны сыңар канат сөйрәүдән шактый иртә картайган, чәчләренә вакытсыз чал йөгергән ана, улының киенүен көрсенеп күзәтте дә: 
- Әй улым, буй җитмәс агачка үрелеп ялгышмасаң ярар иде... Тиң күрсәләр ярар ла соң үзеңне... Без бай, син хәерче дип кимсетмәсәләр... - дип әллә үзалдына, әллә Кәрим колагына дип сөйләнеп алды. 
- Чиләгенә күрә капкачы, димәсләр иде аны... Аның сүзләренә әллә ни игътибар итмәгән иде Кәрим, Заринәнең бөтенләй уйламаганда күлмәк турында сүз кузгатуы горур җанын айкады да ташлады. Белә иде, кызның тәрәзә төбендәге иркә гөл шикелле гел күз уңында, мул тормышта яшәргә күнеккәнен дә, ап-ак матур кулларының беркайчан сыер саумаганын да, бакча казымаганын да белә иде. Шул ук вакытта Заринәнең кояш күңелле икәнен дә белә иде - кызның аксөяк сылулыгы янәшәсендә бозларны эретерлек җылылык бар икәнен дә белә иде. Әнисенең "буй җитмәс агач" дигәне егетнең башына яңа гына барып җитте. Иртәмесоңмы, ачы хакыйкать үзен сиздерә икән шул... Капка төбендәге бүгенге сөйләшүне Кәримнең горурлыгы әнә шулай аңлады. Заринәнең колак төбендә дә әнисенең: "Кеше таный белмисең... Тиң түгелгә барып капланасың... Кодагый дип барып эндәшер кешең агач капка төбендә каршы алса..." дигән сүзләре торган саен ешрак кабатланып, кызны үз эченә бикләнергә мәҗбүр итә иде. Җәйнең соңгы көннәре Кәримгә 
- Заринәсез, Заринәгә 
- Кәримсез, һәр икесенә кояшсыз, айсыз, йолдызсыз килде. Җәй генә түгел, алда көтеп торган гомер үзе дә аларның янәшәсеннән генә узарга җыена иде... Сөйгәне иртәгә калага юл тота дигән кичне дә Кәрим Заринәләр капка төбенә аяк басмады. Гөнаһсыз ике җан, әллә горурлыкны, әллә яшьлек җүләрлеген атлап чыга алмыйча, үзләрен гомер буе тилмертәчәк ялгызлык ярында басып калдылар... Казанга укырга керүгә, Заринәне шәһәр тормышы бөтереп алды. Әти-әнисе үзен аерым фатирга урнаштырып китсә дә, бөтен уңайлыклары булса да, кыз газ плитәсе тирәсендә кайнашырга яратмый иде - институттан кайтышлый юл өстендәге кафеларда тукланудан да кулайракны тапмады. Бирим дигән колына чыгарып куяр юлына дигәндәй, "Ял паркы" дигән тукталышта төшүгә, урам чатында җыйнак кына кафе бар икән, кыз шунда "ияләште". Кеше әллә ни күп түгел, ярым караңгы кечкенә генә залда чиста, матур; ничә керсәң, шансон музыкасы уйнап тора. Иң мөһиме - ул яратып өлгергән гөмбәле пиццадан һәм бәрәңге шәңгәсеннән өзелмиләр. Кыз балага күп кирәкме 
- Заринә берәр салат, кофе, пицца ала да инде үзенеке итеп үзләштергән ике кешелек кырый өстәлгә барып урнаша.
Беркөнне кайнар бәрәңге шәңгәсенә карап, авылны, әти-әнисен искә төшерүдән күңеле тулып, сумкасындагы кулъяулыкка үрелгән иде, каршысына кара кашлы, җәенкерәк сөйкемле йөзле, кысынкы кара күзле, егерме биш-утыз яшьләр тирәсендәге ир-егет рөхсәт-мазар сорамый гына килеп тә утырды. 
- Кем елатты безнең сылуны? - диде ул, күптәнге танышына эндәшкәндәй үз итеп. Заринә башта аптырап китте. Аннан, елмаерга тырышып: 
- Юк ла, әллә нәрсә, чүп эләктеме шунда... - дип, күз төбен сыпырып алды. 
- Гафу итәрсез, бүген сез яраткан гөмбәле пицца булмады. Ышанасызмы, бөтен Казанда шампиньон калмаган! Заринә янә сәерсенеп калды. Бу ир-егетнең аны кем беләндер бутавы булдымы, танышырга сәбәп эзләвеме, һәрхәлдә, кыз аны беренче тапкыр күрә иде. Ул арада ир заты официант кызларның берсенә нидер ымлады. Күп тә үтмәде, өстәлгә үтә күренмәле графин белән кызыл төстәге әллә сок, әллә вино, нәзек билле ике бокал китереп куйдылар. Бераздан яшел салат яфрагы, лимон, помидор телемнәре белән бизәп, икесе алдына да төелгән бәрәңге һәм алтынсу төскә кертеп кыздырылган тавык боты чыгарып утырттылар. Заринә сүзсез сорау белән каршысындагы иргә күтәрелеп карады да, эчелмәгән кофесын алып, башка өстәлгә күчәргә уйлады. 
- Йә инде, Заринә, утырып аша. Куркыткан булсам, мин китеп торам. 
- Шулай дисә дә, ир урындыктан кузгалмады, киресенчә, аның аркасына терәлебрәк утырды. Үзенә исеме белән дәшүдән кыз бөтенләй аптырады: 
- Карагыз әле... 
- Бәхтияр. Бәхтияр абыең булам. Әйдә, суынганчы ашыйк башта. Җитеш, тәти кулларың өйдә бәрәңге әрчи торганга охшамаган... Ә монысын, аппетит ачылырлык кына итеп... 
- Урыныннан калкынып, Бәхтияр бокалларга төбен күмәрлек кенә итеп вино агызды да берсен кызга сузды. Бу уенның ни белән дәвам итәсен инде кызыксынып күзәтә башлаган Заринә ихлас көлеп җибәрде: 
- Мин аракы эчмим бит! 
- Аракы түгел, иң затлы виноларыбызның берсе! Тәмләп кенә кара. 
- Вино да эчмим! 
- Алайса... 
- Бәхтияр иреннәренә китергән бокалын кире куеп, кызга сынаулы караш ташлады: 
- Шампанское китертәм, инде аннан да баш тартсаң...
- Әйтәм бит, мин берни дә эчмим! 
- Кыз ачуы чыга башлаганны сиздермәскә тырышып, суынган кофесын тиз-тиз генә йоткалап алды да, ашалмаган шәңгәсенә кызганулы караш ташлап, янә урыныннан торды. 
- Заринә... 
- Бәхтиярнең күзләре ялварулы караш белән аңа төбәлде: 
- Тынычлап аша да аннан китәрсең. 
- Ә сез мине каян беләсез? 
- Кызыксынучанлык үзенекен итте, кыз кире утырды. 
- О-о, мин синең турында бик күпне беләм. Каянмы? Алдыңдагы ризыкны ашап бетер дә аннан барысын да сөйләшербез. Заринә авыз суын китереп, кызыктырып торган тавыкка күз салды. Институтта көн буе җылы ашамлык күрмәгән ашказаны тәмле искә алданып сулкылдап куйды. Кыз тәвәккәлләп салфеткага төрелгән чәнечке белән пычакны сүтте дә аларга карап катты. Авылда тавык ботын пычак белән кискәләп ашаган кешеме инде ул? Иң җайлысы - кулыңа аласың да, ирен читләрен майландыра-майландыра, рәхәтләнеп ашыйсың, аннан чишмә суы белән хозурланып бит-кулыңны юасың... Кыз бәрәңге боламыгын чеметепчеметеп капкан җиреннән күз кырые белән генә янә тавык ботына карап алды. Ярар, уртасына чәнечке китереп кададың ди, пычак белән кискәли башлагач, шуып китеп, берәрсенең аяк астына чәчрәп төшсә? Шуны күзаллаудан ук бит очлары ут капкандай янарга тотынган кыз, авыр сулап, юка итеп киселгән помидор телеменә үрелде. Бәхтияр исә икеләнеп-нитеп тормады, кыска җиңле ак футболкасыннан тазалыгын, тыгызлыгын күрсәтеп торган беләкләрен өстәл читенә салып, тавык ботын кулына тотып, бернинди тартынусыз кимереп куйды. Өстәлдәге салфеткага бик җентекләп бармакларын сөрткән арада, өстәлгә ике чынаяк чәй, өчпочмаклап ясалган кечкенә генә чәкчәк кисәкләре чыгарып куйдылар. 
- Бигрәк нәзексең дип аптыраган идем, ашавың юк икән лә... 
- Инде бәрәңге тәлинкәсен ялт иттергән Бәхтияр әле дә булса салат яфрагы чәйнәп утырган кызга мәзәк итеп каш сикертте. 
- Ит белән бик дус түгел мин, - дип алдарга мәҗбүр булды кыз. "Ашыйсым килә, тик оялам" димәс бит инде. 
- Авыл кызы да шулай нәзберек булыр икән. 
- Хәзер әйтегез инде - сез мине каян беләсез? Бу беркатлы сораудан Бәхтияр, кызык тапкандай, кычкырып көлеп җибәрде. 
- Әллә син чыннан да Заринә исемлеме? Мин бит болай, кыек атып туры китереп кенә... Үзен сабый урынына күреп шаяртканга ачуы кабарган кыз сумкасын ачып акча алды да аны өстәл уртасына ыргытып, ашыга-кабалана ишеккә ташланды.
Тик Бәхтиярнең әрсезлеге дә, үҗәтлеге дә җитәрлек икән - кызны тышкы ишек катында куып та җитте, ике сөйләшергә урын калдырмаслык итеп култыклап та алды. 
- Чыгымчы ат кебек икәнсең, әй. Утыр, илтеп куям. 
- Бәхтияр тротуар янында торган, юеш асфальт төсендәге кәттә машинага ымлады. 
- Үзем дә кайта алам. Мин бу тирәдә генә торам. Бу бәйләнчек адәмнең сүзләре, хәрәкәтләре куркыныч тоелмаса да, кыз, анда ниндидер сәерлек күреп, читтәрәк торырга тырышты. 
- Беләм, - диде Бәхтияр, аны тагын да ныграк аптырашта калдырып. 
- Алайса, җәяү генә атлыйбыз... Син минем тозсыз шаяртуыма ачуланма инде, Заринә. Син әле уку билетыңны югалтканыңны да белмисеңдер, әйеме? Заринә сумкасының каптырмасын ычкындырып, акча янчыгын тартып чыгарды. Аның эчке кесәсенә студент билетын да, китапханәнең уку залына йөри торган билетын да тыгып куйган иде. Хәзер исә күксел төстәгесе юкка чыккан. Кыз кашларын дугаландырып, Бәхтиярнең елмаюдан балкыган каратут йөзенә төбәлде. 
- Син аны кичә акча түләгәндә төшереп калдырдың. 
- Ә сез шуны күргән килеш бер сүз дә эндәшмәдегезме? 
- Нигә? Син бит барыбер пицца ашарга керер идең... 
- Бүтән эшегез юкмы, минем арттан шпионлык итеп йөрисезме? 
- Әйе. 
- Бәхтияр һич шаяртмыйча шуны раслады. 
- Мин синең кайда торганыңны да, укыганыңны да, көн саен безнең кафеда бер үк өстәлдә утыруыңны да, шәңгә яратуыңны да белә идем инде, исемең генә сер иде. Җирдән көткәнне Ходай күктән бирде - кызлар билетыңны прәме кулыма тоттырдылар. - "Безнең кафе"да? 
- Аптырама, мин шушы кафеның, гади генә итеп әйтсәк, хуҗасы. 
- Кызык... 
- Заринә төртелеп калды. Йөр син менә, артыңннан разведчик шикелле һәр адымыңны барлап торуларын башыңа да китермичә... 
- Мине берәр тәҗрибә куяны дип уйладыгызмы әллә? 
- Юк. Просто булачак хатынымның кемлеген, ниндилеген, нәрсәләр яратуын алданрак чамаларга тиештер бит инде мин? - "Булачак хатынымның"? 
- Кыз башта күзләрен түгәрәкләндереп башын күтәрде, аннан яшьләре тибеп чыкканчы рәхәтләнеп көлде дә кулын ялт кына Бәхтиярнең култыгыннан тартып алды. 
- Мин кайтып җиттем. 
- Сау бул, Заринә! Очрашканга кадәр! Кыз аның артыннан "очрашкан ди, бүтән ул кафега аяк басасым юк" дип күңеленә катгый карар беркетеп калса да, чәч толымнарын шушы сәер, алчак күңелле Бәхтияр белән бәйләп куясын башына да китерми иде...
Егет аны туры сүзлелеге, әледән-әле төрле маҗаралар уйлап чыгаруы һәм кыз өчен берни кызганмавы белән җәлеп итте. Бу тормыш - берни белән чикләнмәгән, һәр теләгәне алдына килергә күнеккән Заринә өчен иде. Институт бусагасыннан чыгуга машина белән каршы алулар, әле кафеда, әле ресторанда сыйланулар, кыйммәтле бүләкләр алдында кыз көчсез калды 
- Яңа ел алдыннан алар Бәхтияр белән ду китереп туй ясадылар. Беренче курста гына укучы кызларының шулай бик иртә гаилә камыты киюен өнәп бетермәсәләр дә, сайлаган кешесенең нәкъ менә алар теләгән даирәдән булуы ата-ананың күңеленә хуш килде. "Кәрим дип тагын башын әйләндерә башлаганчы..." Мәшәкатьсез мул тормышта барысы да бар һәм... берни дә юк иде. Моны аңлау Заринәгә соңрак килде. Кыз күңелендә ул хыялланган мәхәббәт тә, татлы хисләр дә юк иде. Үзе сайлаган тормышның алтын читлек икәнен аңласа да, яшь хатын барысы да үзгәрер, Бәхтиярнең яратуы икесенә дә җитәр дип өметләнде. Тик әлеге өмет кысыр хыял гына булып калды: Заринә күңелендә Кәримнән башкага бөтенләй урын юк иде. Ире күкрәгенә сыенган минутларда хатынның күз алдында шакмаклы зәңгәр күлмәк гәүдәләнде, чәч толымнары Кәримнең сак кына кагылуын көтеп тилмерде. Хатынның җаны да, тәне дә Бәхтиярне үз итә алмады. Ирнең исә, бермәлне ачылып китеп: "Сине безнең кафега керүеңнең беренче көненнән үк күзәтә башладым. Үзең сылу, үзең яшь, бозылырга өлгермәгәнең йөзеңә чыккан. Минем хатын менә шундый булырга тиеш иде: кулга өйрәтелмәгән яшь тай кебек, кеше кулы тимәгән..." Бәхтиярнең бу сүзләре, пыскып булса да янарга иткән учак өстенә салкын яңгыр сибәләп үткәндәй, Заринәнең күңелендәге бер тамчы соңгы җылыны да сүндереп ташлады. Кайчагында, йолкыш кына, өтек кенә күренгән ире янәшәсендә кояш кебек балкыган хатыннарга карап, Заринәнең йөрәге телгәләнде: кемнәрнеңдер күңеле әнә, җан тарткан ярының ямьсез, кыска буйлы, пеләш булуына да карамастан, яратудан ташып тора. Бәлки, аларның Заринә өстендәге тун турында төштә дә хыялланганнары юктыр, аның шикелле, ире бүләк иткән затлы машинага вәкарь белән генә кереп утырганнары да булмагандыр, әмма аларның йөзендә үз-үзләреннән канәгатьлек чагыла. Вьетнам базарыннан алынган өтек курткалы ирнең култыгына сарылган йөкле хатынны гына күр әле: һәр керфегенә, күз карашына, бит очына сибелгән вак-вак тапларга бәхетнең үзе кереп елмая диярсең. Дөньясында бер бәхетле шикелле, йөзендә шулкадәр ихлас сөю балкый... Институтны тәмамлаганчы кеше арасында, яшьтәшләре тирәсендә көннәр сизелмичәрәк үтсә дә, соңыннан дипломын киштәгә кыстырып, өйдә хуҗабикә ролендә генә калгач, Заринә ни чарадан бичара үзе сайлаган язмыш турында торган саен ешрак уйлана башлады. Ул бит читлектәге алтын кош, бәллүр вазадагы гөләп чәчәге... Читлек ишеген ачсалар, якын-тирәдә генә очып тирбәлергә хакы булган кош; күз карашы белән генә сокланырга рөхсәт ителгән асыл чәчәк... Бәхтиярнең бизнесы гөрләп бара, шәһәрнең төрле почмагында кафелары ярыйсы табыш китерә - заманадан бер адым алда барырга яраткан ир һәр яңалыкны барысыннан да иртәрәк белеп, тиз арада шуны кулланышка кертеп тә җибәрә. Саранлыгы юк ирнең, Заринәгә кирәген дә, кирәкмәгәнен дә ташып кына тора.
Инде аяк басмаган чит илләр дә калмады диярлек - җай чыкса, хатыны белән атна-ун көн булса да ял итеп кайтырга ярата Бәхтияр. Тик менә аның кая да булса эшкә урнашу теләгенә генә теше-тырнагы белән каршы килә. 
- Сылуым, бичәм, син матур чәчәк шикелле, мин кайчан гына кайтып керсәм дә, өйдә балкып утырырга тиеш! 
- Ирнең бу боеручан карарын Заринә хатын-кыз хәйләкәрлеге белән дә, күз яшьләре белән дә үзгәртә алмады. Менә бүген дә шул хакта сүз кузгатуга, ирнең кырт кына чыгып китүе иде. Манекенга кигертелгән ирләр күлмәгенә карап, Заринә бөтенләй онытылып киткән икән. Ул, авыр сулап, пыяла ишек аша эчкәрәк үтте. Әгәр шул зәңгәр күлмәкне Бәхтияргә алса? Юк-юк... Иске яраларны тергезеп, йөрәк сызлатыр өченме? Хатынның күз карашы өске киштәгә тезеп куелган ак, яшел, кара, тагын әллә нинди күлмәкләрне барлап чыкты. Җанга ятышлысы берәү генә иде шул... 
- Карим! Менә бит монда галстук саталар, күлмәк тә бар! Ниндидер хатын-кыз авызыннан үзәкләрне өзәр дәрәҗәдә таныш исем ишетеп, Заринә үз колакларына үзе ышанмыйча артына борылды һәм тип-тигез идәндә аздан гына абынып егылмады: кул сузымы арада, күгелҗем күзләрен аптыраулы төбәп, Кәрим басып тора иде. Элекке кебек үк кыска керпе чәч, калынаеп киткән киң җилкәләр, ирләрчә кырыс матурлык иңгән озынчарак йөз. - ??? 
- Заринә? 
- Кәрим, каушавын сиздермәскә тырышып: 
- Сине танырлык та түгел... дисәм, үзгәрмәгәнсең дә кебек, - дигән булды. 
- Казанда нишләп йөреш? 
- Заринә битараф кына шулай дияргә тырышса да, тавышының калтырануын җиңә алмады. Ул арада уртача буйлы, җирән чәчен иңсәсенә таратып салган зәп-зәңгәр күзле яшь кенә кыз Кәрим янәшәсенә килеп басты да сүзсез сорау белән аңа күтәрелеп карады. 
- Заринә - минем авылдаш, классташ. Мәктәпне бетергәннән бирле күрешкән юк иде... 
- Кәримнең сүзләре аклангандай килеп чыкты. 
- Ә бу - минем хатыным Алинә. Менә, туйга кирәк-ярак барлап йөрибез.
Алинә кызыксынучан карашын яшереп тә тормыйча Заринәнең төс-кыяфәтен, атсыз бармагындагы никах бармагын тикшереп чыкты да канәгать тавыш белән: 
- Сез кияүдә икән, әйеме? - дип мәзәк кенә сорап куйды. 
- Нигә, әллә ярамый идеме? - дип, Заринә сүзне уенга борып җибәрде. 
- И-и, мин шундый инде... Каримне аны саклап кына торышлы... Алайса, янында мин барын онытып, кемнедер эзләгәндәй як-ягына карана да йөри... 
- Алинә, күрәсең, әле дә булса балалыктан чыгып бетмәгән иде, эчендәгесен ярып та салды. 
- Карим, монда бөтен әйбер әкәмәт кыйммәт, гадәтеңне беләм, тагын биш-алты күлмәк төяп чыгачаксың, бүтән кибеткә керик әле. 
- Юк. Шушыннан сайлыйбыз. 
- Кәрим ияге белән күлмәкләр рәтенә ым какты. 
- Ай, белсәгез икән, Заринә! Минем Карим акчаны уңлы-сулга сибәргә дигәндә... Ужас! "Минем Карим". Кыңгырау урынына чыңлап кына торган кыз авызыннан яңгыраган әлеге сүзләр Заринәнең колагын түгел, җанын көйдереп узды. "Ул синеке түгел, түгел! Синеке булсын өчен аны иң башта миннән йөрәгем белән бергә кубарып алырга кирәк!" Аннары, аңа болай каты итеп Карим дип түгел, җылы гына, йомшак кына, иркә генә итеп, Кәри-им дип дәшәргә кирәк! 
- Кәри-им, - диде Заринә, башын югары күтәреп, яшерен моң, сагыш һәм шуның белән бергә ясалма горурлык чагылган күзләрен тутырып ир-егеткә текәлде. Кәримнең Чаллыда яшәвеннән, бик уңышлы гына эш башлавыннан, авылда күз явын алырлык ике катлы таш йорт җиткереп ятуыннан хәбәрдар булса да, кызыксынып сораган булды: 
- Син ничек соң, тормышларың дигәндәй? 
- Чаллыда яшәп ятыш. Запчастьлар, йөк машиналары... Үз эшемне ачтым, бара әкренләп кенә. Өйләнәм дип маташу... 
- Озак сайлангансың! Безнең класслардан син генә дуадак каз кебек йөри идең. Яраткан кешеңне табуыңа мин бик шат! 
- Бу сүзләрне Заринә юри басым ясап, һәр авазын тутырып, карашын Кәримнән әзгә генә дә ычкындырмыйча әйтте. Әйтте һәм шул мизгелдә Кәримнең күгелҗем күзләрендә яшен утыдай чагылып киткән рәнҗүне, тетрәнүне, яратуны күреп өлгерде. Моннан унбиш ел элек тә бу күзләрдә шушы ярату чагыла иде... 
- Яшь бара бит. 
- Артык сүз өстәмәде Кәрим. 
- Ә мин менә... күлмәк алам дип сугылган идем. 
- Хатын үзе дә абайламастан һәм теләмәстән кулы белән манекендагы күлмәккә изәп күрсәтте. 
- Клёво! Карим, сиңа да шундыйны алабыз, төсе бигрәк матур! 
- Алинә җәһәт кенә күлмәк җиңенә тагылган кәгазьне әйләндереп карады, бәясен күреп, йөзен җыерып куйды:
- Моны берне, туйга ап-акны алсак, җитә инде. Кәрим белән Заринәнең күз карашлары мизгелгә генә бер-берсенә берегеп калды. Һәр икесе күңелендә татлы, сагышлы, газаплы әрнү пәйда булып, шул әрнү яралы кошчык урынына тыпырчынып куйды. Тыпырчынып кына калмады, керфекләрне аралап бит очлары буйлап түгелгәндәй тоелды. Моннан унбиш ел элек шулкадәр мәгънәсез генә аерылышу булмаган диярсең: менә алар, икесе дә йөрәкләренең әле дә булса бер-берсенең исемен кабатлап типкәнен бик яхшы аңлап, кара-каршы басып торалар. Алинә "Карим!" дип үз янына дәшкәнгә икесе дә сискәнеп киттеләр. Чая кыз сатучыдан манекендагы күлмәкнең кирәкле размерын таптырып маташа иде. Заринәгә кинәт кенә әллә ничек булып китте. Шушы зәңгәр күлмәкне Кәрим өстендә күзаллап, тәненә салкын чемердәү йөгерде. Алинәнең җирән чәчләре белән ирнең күкрәгенә сарылуын, шушы вак шакмаклы күлмәккә башын салып, Кәримнең йөрәк тибешен тыңлап иркәләнүен күз алдына китерүе дә коточкыч иде. Хатын үзе дә сизмәстән ук урынына прилавка янына атылды. 
- Гафу итәрсез, тик бу күлмәкне мин алам! Сатучы кыз кояш урынына балкып аны тынычландырырга ашыкты: 
- Борчылмагыз, бездә һәр размер икешәр данәдә! 
- Миңа нәкъ икәү кирәк тә инде! 
- Үртәлүен, ачуын сиздермәскә тырышса да, Заринәнең сүзләрендә тимер чыңы ишетелде. 
- Абау, Заринә, ирегез бертөсле ике күлмәк киеп йөрмәс инде, минем Карим... 
- Җитез куллары белән әле ачылырга өлгермәгән күлмәк кабына үрелгән Алинәнең ярты сүзе һавада бүленеп калды. 
- Үскәнем, - диде Заринә, инде мыскыллы тонын яшереп тә маташмыйча, - беренчедән, мин иремә гомердә дә шакмаклы зәңгәр күлмәк кигермим! Икенчедән, күлмәкләрне мин бүләккә алам. Өченчедән... Ике хатын-кызның күлмәк өчен бакча баласыдай тарткалашырга җыенуы Кәримгә көлке тоелдымы, әллә мәҗбүри генә елмаюы булдымы, ул: 
- Кызлар, мине оныттыгыз! - дип, аларның уртасына кереп басты. 
- Алинә, үземә кирәкне мин үзем сайлыйм! Мондыйны җенем сөйми, - дип, зәңгәр күлмәккә ымлады да аннан боз кебек карашы белән булачак хатынына төбәлде. Әлеге карашны Алинә бар дип тә белмәде бугай, ә менә Заринә куырылып, бөрешеп калды. Бу минутта аңа Кәрим дә, кычыткан чыпчыгы кебек кызыкай да кинәт кенә шулкадәр кызганыч тоелды. Күгелҗем күзләрнең иң тирән төпкелендә Заринә үз чагылышын гына күргәндәй булды. Бербөтен булырга тиеш күңелләрне аерып, араларда вак шакмаклы зәңгәр күлмәк, шул күлмәкнең күкрәк турысына сыенган кара толым җәйрәп ята иде. Хисләрнең сафлыгы да, ихласлыгы да, мәхәббәтнең үзе дә шул толымнарга сарылып калган диярсең... Бу гаиләне дә гомер юлындагы уртак сукмакта парлы ялгызлык көтеп торганы көн кебек ачык иде... Ул бит кичә иде Телефон трубкасының теге ягындагы еламсырау авазы кырт өзелде. Хәер, Диләрә моңа артык гаҗәпләнмәде дә, ахирәтенең гадәтен белә ләбаса: аһ-зарына ияреп, беркадәр вакыттан соң үзе ишектә пәйда булачак ул. Зәкия алай юксындырып тормый, яңа кием алса да, кибеттә йөрергә иптәш кирәксә дә, иреннән зарланырга теләсә дә, ялт итеп килә дә җитә.
Диләрә, үзалдына елмаеп, юеш чәчләрен төреп куйган зәңгәр чалманы сүтеп ташлады. Душ кабинасыннан чыкканда өстенә шактый искергән йомшак халатын элгән иде, аны җәһәт кенә ак җирлеккә сары ромашкалар төшкән кыска җиңле күлмәгенә алыштырып алды. Зәкия, очрашкан саен: 
- И Диләрәкәем, үзеңне гел курчак урынына карап кына торасың, бездән юк инде, юк. Эштән кайтсаң, өстән - халат, баштан яулык төшми, ял көннәрендә чәч тә таралмаган чаклар була, малай, - дип, Диләрәнең чәчен-башын, күлмәген мактап, ахирәтенең күңеленә сары май сызып сала бит, шуннан соң аны ничек инде иске халаттан каршылыйсың ди?! Хатын кияү каршыларга җыенгандай бизәнеп-төзәнеп бетергән генә иде, ишектә кыңгырау тавышы яңгырады. 
- Бер көн тормас идем шуның белән, бер генә көнкәйләр дә тормас идем! 
- Зәкиянең тавышы, ике ишек арасындагы тар гына аралыкка сыймыйча, подъезд баскычыннан аскы катларга тәгәрәде. 
- Ир белән торып кем рәхәт күргән, ә? Диләрәкәем, илләмнәр дөрес яшисең син, малай, илләмнәр дөрес яшисең! Коридорда Зәкиянең билсез гәүдәсе күренүгә, кәнәфидә үз көенә мырлап яткан Актәпи җәһәт кенә идәнгә сикерде, уттан качкандагы җитезлек белән диван артына кереп тә посты. Күмәч кебек кабарынкы куллы, мимылдап торган бу хатынны песикәй артык өнәп бетерми иде. Үзенең язылмаган кануны диярсең: Зәкия килүгә, тота да шулай, гаебе бар шикелле, берәр почмакка шылу җаен гына карый. Зәкия өстендәге җылы курткасын салып элгечкә элде, ялтырап торган кара сумкасын тумбочкага куйды. Кайчандыр сарыга буятып, хәзер инде ала-кола төскә кергән, ясаткан "химия"се чыгып барган кыска чәчен бармаклары белән тарагандай итте. Аның шактый мул гәүдәсе зал ягына үткәндә, Диләрәнең бер бүлмәле фатиры тагын да кечерәеп, тараеп калгандай тоелды. 
- Йә, бу юлы нәрсә инде? 
- Ишек яңагына сөялеп, үз-үзен кочаклап торган Диләрә, елмаюын яшерергә тырышып, йөзенә борчулы кыяфәт чыгарды. 
- Нәрсә-нәрсә... "Бүген өйгә кайтасы, күземә күренәсе булма!" дип ишекне шапылдатып бикләп калды... Вәт хайван, ә! Малай, синдә генә кунармын инде, яме. Үземне мыскыл иттереп, кайтып йөримме соң?! 
- Зәкия шәфталу төсендәге диван почмагында яткан пультны үрелеп алды, телевизорны кабызып җибәрде.
- Ни сабыр Динарыңны да чыгырыннан чыгарырлык булгач... Хәзер кеше төсле итеп сөйлә, бая телефоннан берни дә аңламадым. Диләрә бар көченә кычкырган телевизорның тавышын киметте, аякларын бөкләп, ахирәте янына менеп утырды. 
- Маена чыдый алмый, шуңа котыра... 
- Зәкия мышык-мышык килеп еларга ук тотынды. 
- Базарда йөргәнемә ачуы чыккан... Йөрсә, шулпа утыртып чыгып киттем, бәрәңге-кишерен турап калдырдым, шул әзерне пешереп бетер дә аша бит инде. Абитларга кайтып җитәм дигән ием дә, базарга керсәң, сәгать кенә уйлап йөрисеңмени... Телефонына акча салырга кушкан ие, ул да онытылган, шуңа җене купкандыр инде. Малай, базар бикләнгәнче йөргәнмен! 
- Зәкия бүрәнә юанлыгы ботына учы белән шапылдатып алды да урыныннан кыймылдап, сумкасы янына ашыкты. 
- Алган әйбер дә булмады, бер җүнле нәрсә калмаган... Чыккан-чыккан дип кенә бер юка күлмәк алган булдым. Кая, рәтләп киеп карыйм әле. 
- Зәкия үтә күренмәле пакетны култык астына кыстырып, ялт кына ванна бүлмәсенә кереп югалды. Диләрә кухняга кереп, чәйнеккә су агызды, аны газга утырткач, суыткыч ишеген ачып, бертын ярым бушлыкка текәлеп торды. Иртәсен-кичен кофе, ипи, сыр белән тамак ялгарга гадәтләнгән ялгыз хатынның сыгылып торырлык өстәл нигъмәтләре юк иде. Шулай да, чынлап еласаң сукыр күздән яшь чыга дигәндәй, суыткычтан өч йомырка, бер-ике помидор табылды. Шуларны кыздырырга куйган арада, Зәкиянең көзге тирәсеннән: 
- И-их! Менә бу майларның әзрәген генә сиңа бирергә! Күпме әйтәм үземә, ашавыңны кыс, Зәкия, әнә бит Диләрә, кырык яшендә дә кызлар кебек, дим... Юк, малай, булмагач булмый, әй. Ну күлмәге матур, чукынган! - дип, шәрран ярып сөйләнгәне ишетелде. Диләрә түзмәде, кухня ишегеннән башын тыгып, Зәкиянең яңа күлмәгенә күз ташлады. Ахирәте ялтыравык озын күлмәкне тегеләй-болай тарткалап, бил тирәсеннән бүселеп чыккан җирләрен үз күзеннән яшерергә маташа, тик нечкә билле җырчыларга гына атап тегелгәндәй өрфия күлмәк, хатынның тәненә бөтенләй сыланып бетеп, аны әллә нинди мәзәк кыяфәттә күрсәтә иде. 
- Моны киям дисәң, точно диетага утырасың! - диде туры сүзле Диләрә, артык төчеләнмичә. 
- Йә кире илтеп тапшыр, йә егерме-утыз килога ябык! 
- Килешми дисеңме? 
- Зәкия, ирен читен тешләп, кашларын җыерып, көзгегә текәлде. 
- Синеке түгел. 
- Диләрә газын сүндереп, өстәлгә кайнар табаны китереп куйды. 
- Минем халатны ки дә ашарга чык. 
- Әл-ләй, көн буе ашамаган бит мин, малай! Хәзер! Өстәл тирәсендә сүз әлеге күлмәк темасын дәвам итеп, базарга, Зәкиянең ашалмыйча калган тавык шулпасына, аның хатын кадерен белмәгән холыксыз иренә барып тоташты.
- Яшьлегемне әрәм иттем шул юньсезгә. Мәктәптән үк озатышып йөреп, яратам дигән булып... Кем уйлаган аның шулай өйдән куып чыгарасын... 
- Зәкия таба төбен кырган җиреннән кул аркасы белән күз төпләрен сөрткәләп алды. 
- Бүген кайтма, күземә күренмә, ди шул! Соң, абидка дигән җирдән кичке алтыда кайтып кергәч, ачуы да килгәндер инде... Менә шылтыратмый бит әле, мужыт, мин баскыч төбендә катып утырамдыр, мужыт, мин трамвай астына ташланганмындыр, аны уйлау юк! Шулай, хәзер Зәкия кирәкми! Зәкия ямьсез, Зәкия юан... Кая, ак маең юкмыни соң синең, бөтен ипиеңне коры килеш ашап бетерәм бит, малай!.. И-и, сиңа рәхәт, Диләрәкәем! Дөрес эшләдең Шәүкәтеңнән аерылып! Үзең баш, үзең түш булып яшисең! Ир өчен дип иртә-кич ашарга әзерлисең юк, монда булдым, тегене алдым дип атчут бирәсең юк. Илләмнәр дөрес эшләдең! Диләрә керфекләренең тибрәнеп куюын үзе генә сизде... Зәкиягә - диванга, үзенә идәнгә урын әзерләгәч, хатын утларны сүндерде, ахирәтенә тыныч йокы теләп, башын ялгыз мендәргә салды. "Сиңа рәхәт, дөрес эшләдең" ди дусты. Дөресме, ялгышмы 
- Диләрә Шәүкәтне үзе җибәрде. Унбиш ел бергә яшәп, иренә ата булу бәхетен бүләк итә алмаганын аңлагач, үз теле белән әйтте. "Башканы тап, Шәүкәт, бәхетле булырга тырыш", диде. Әйтте дә тилмереп, өзгәләнеп иренең күзләренә текәлде: йөрәгеңне үз кулларың белән күкрәк читлегенннән каерып алу җиңелрәк түгел микән? Гаҗәп, ир гомер буе шул сүзләрне генә көтеп яшәгән диярсең. Шулкадәр гади, шулкадәр ихлас һәм... шулкадәр коточкыч килеп чыкты аларның аерылышуы. Диләрәнең аяк астында җир убылды, баш түбәсендә күк гөмбәзе чатнап ярылды. Өйдән әйберләрен төйнәп чыгып китүгә, Шәүкәт күрше урамдагы ялгыз хатын белән оя корды... Аларның бала җитәкләп узганнарын күрмәс өчен генә Диләрә үзәктәге фатирын шәһәр очына алыштырды. Ялгыз хатын ялгызлыкның ни дәрәҗәдә "рәхәт" икәнен үзе генә белә... Елар урында елмайган чаклары күп, бик күп аның. Күз яшьләреңне җиде ятлар, йә булмаса, ахирәтең белән уртаклашу гына язмышларны өр-яңадан язарга мөмкинлек бирми шул... Диләрә үзе турындагы уйларын читкә куып, Зәкия өчен борчылып куйды. Өйгә үк кертмәслек булгач, тавыш-гаугалары зурга киткәндер инде. Динар болай холыксыз түгел кебек иде юкса. Хәер, кешене белер өчен җиде пот тоз ашау гына да җитмәстер шул... Иртәгә нишләп бетәрләр? Иртәме-соңмы, Зәкиягә барыбер үз бусагасын атлап керәсе булыр бит... Аларны уйлый-уйлый, Диләрә урынында кырыкка бөтерелде, күзенә йокы төшмәде, төн буе җәфаланып кына чыкты. Аның каравы Зәкия урынга ятуга изрәп йоклап киткән иде, иртән Диләрә эндәшкәнгә генә күзен ачты. 
- Инде дә тәмле итеп йокладым, малай, төш күрергә дә вакыт булмады! 
- Юынып, чәйләр эчеп алгач та, Зәкия киерелде-сузылды, янә мендәргә баш төртеп маташты. Бераздан гына йөзенә борчылу чыгарып торып утырды.
- Диләрәкәем, син дә минем белән бар әле, малай. Икәү кайтып керсәк, синең алда кычкырып маташмас. Бер дә ачуланышасы килеп тормый, әле бит күлмәкне дә күрсәтәсе бар... Ни дисен инде Диләрә, ял көне, эшкә барасы юк, ахирәтенә ияреп китүдән башка чарасы калмады. Тугыз катлы йорт подъездын домофон ачкычы белән кыю гына ачып керсә дә, лифттан чыгып, үз фатирының ишек төбенә якынлашкач, Зәкия күзгә күренеп кечерәеп киткәндәй булды, ачкычын кире кесәсенә салып куйды, икеләнеп кенә кыңгырау төймәсенә басты. Эчке якта шактый көттереп кенә аяк тавышлары ишетелде. Шоколад төсендәге тимер ишек бөтен буена ачылып китте, Динарның майка-шортик кына кигән арык гәүдәсе пәйда булды. Ял көннәрендә кырынып тормаган бугай: болай да ябык йөзе тагын да каралып, озынчаланып калган. Аяз күк йөзедәй зәп-зәңгәр күзләре хатыннарга сораулы караш ташлады, ир Диләрә белән ияк кагып кына исәнләшкәндәй итте дә кашын җыерып Зәкиягә төбәлде: 
- Мин сиңа ни дидем? Өйгә кертмим димәдемме? Ахирәтенең янәшәдә булуы Зәкиягә көч өстәде, ул бер дә исе китмәгән тавыш белән чәтердәп җавап кайтарырга ашыкты: 
- Алай димәдең, җаным. "Бүген кайтып күренмә!" дидең. 
- Ну? 
- Ир әле дә булса ике ахирәтне өйгә уздырырга ашыкмый иде. 
- Нәрсә "ну"лыйсың? Ул бит кичә иде, "бүген кайтма" дигәнең кичә иде. Ир сүзен тыңламый буламы? Ялгыз башым сыңар мендәрдә йокым йокы булмаса да түздем, сүзеңне өстен калдырдым, кайтмадым. Ну анысы кичә иде! Кая, аркылы торма әле, Диләрәне куркытып... 
- Нишләп куркыйм ди, син бигрәк, Зәкия! Динарыңның кулы алтын дип, сәгатемне төзәтергә алып килдем бит, борылып китмәм инде... Бу сүзләрдән соң Динарга телсез калып кереп китүдән башка чара юк иде. Өчәүләп гөрләшә-гөрләшә чәй эчкәч, Динар "ә" дигәнче Диләрәнең сәгать чылбырын рәтләп бирде. Ике ахирәт ике яктан ирнең уңганлыгын, сабырлыгын, кулыннан гөл тамуын кат-кат искәртә торгач, өйдәге киеренкелек тәмам эреп юкка чыкты. Зәкия тез өстеннән генә торган халатын киеп, диван култыксасына менеп утырды, йомшак куллары белән иренең тырпаеп торган калак сөякләрен сыйпый-сыйпый: 
- Әй кичә талашып куйдык та, әйеме, әтисе! - дип бүлмә яңгыратып көлеп җибәрде. 
- Кызып киткәндә әллә нәрсәләр әйтелә шул... 
- Динар, хатынының мут күзләренә текәлеп, гаепле кешедәй елмаеп куйды.
Диләрә, бу икәү янында үзенең артык икәнен сизеп, тизрәк чыгып китү ягын карады. Аяк астына түшәлгән сары яфракларны кыштырдатып, сукмак буйлап ялгыз хатын атлый. Ашыгыр җире дә, көтеп торыр, куып чыгарыр, елатыр-юатыр кешесе дә юк аның. Зәкия әйтмешли, бүген нәрсә пешерим дип пошынасы да, соңга калдым дип хисап тотасы да юк. Һәр почмагыннан ялгызлык күзләре карап торган куышы һәм аның бар сагышын, бар күз яшен уртаклашучы мендәреннән гайре беркеме, берние юк. Ялгызлар күңелендәге дәрья суларыннан тирән хәсрәтне төнге тәрәзәдән баккан салкын ай күрсә генә инде... Ахирәте аның сылулыгына, зифа гәүдәсенә, килешле киемнәренә аһ итеп, "сиңа рәхәт, үзеңне генә кайгыртып яшисең" дип уфтана. Ап-ак туй күлмәге киеп, сөйгәненең култыгына сарылып, ак карда парлы эзләр калдырып атлаганда Диләрә шушындый рәхәтлек турында хыялландымы? Күлмәге һәм әйләнә-тирә генә түгел, бар булмышы, өметләре, хыяллары ап-актан иде... Тик алар барысы да кичә иде, кичә иде... Сандык төбендә күз карасыдай кадерләп кенә саклаган туй күлмәге дә кершән аклыгын күптән югалтып, һәр җөенә сагыш төсе сарылды. Бер канаты каерылган кошның очарга талпынуын читтән кемдер кызганып, кемдер шаккатып яки... көнләшеп күзәтә... Ялгыз хатынның күләгәсе - аның ялгызлыгына ышыкланып атлаган ялган горурлыгы... Диләрә керделе-чыктылы уйларын читкә куеп башын калкытты да тирә-юньгә күз ташлады. Кичә генә юрган-юрган булып яткан кар катламы, яз кояшының нарасый елмаюына бил биреп, күгелҗемләнеп һәм челтәрләнеп калган да, үз аклыгы, яктылыгы белән елый-елый хушлашырга теләгәндәй, әле аннан, әле моннан моңлы гөрләвекләр булып йөгергән. Шулай, кичә һәм бүген арасында кешеләр дә, дөнья үзе дә кырыкмаса кырык төскә керергә сәләтле. Бары тик аклык белән өртелгән хыял һәм яшерен өмет кенә үз төсен җуймый икән... Елама, Сәрвиназ!
Ай нурында миләш коена. Көмеш тасма булып сирпелгән яктылыкта тәлгәш-тәлгәш мәрҗән-җимешләр йотлыгып чык суы эчә. Колак салып тыңласаң, иркә җилнең өрфия канатлары кагылып үткәндә, аларның үзара серләшкәнен ишеткәндәй буласың: чең-чең... чең-чең... Җырлауларымы? Әллә инде үзләре генә белгән сагыш-моңны эчләренә йотып, яшьсез генә елауларымы? Табигатьнең үксез баласы булмаса да, язмышы да җиләкләре кебек ачы, бик ачы миләшкәйнең. "Елама!" дип юатыр җылы җаннар табылса гына инде... Буй җитмәслек югарыда сакланып калган җимешләр, үз дәрәҗәләрен белеп, вәкарь генә тирбәлешеп утыра. Болар - миләш куагының соңгы куанычы, соңгы өмете. Башкаларын, кояш күреп аллана башлауга ук, ботарлап бетерәләр. Кызык итеп бала-чага да йолыккалый, матурлыгына ымсынып, яшь-җилкенчәк тә үрелә үзләренә. Миләш вакыты җәй түгел ләбаса, ник берсе аңласын шуны. Көз кочагында назланып өлгерәсе, балланасы бар бит җимешләрнең. Көтмиләр. Өзәләр дә, әчелеген тойгач, төкереп ташлыйлар. Ни үзен, ни җимешләрен усал җилләрдән саклый алмаган миләш исә, язмышы белән ризалашып, үз көенә яши бирә.
...Өздереп-өздереп кош сайрап куйды. Аскы катта яшәүчеләр читлектәге кенәриләрен бүген дә балконга чыгарган - шуның тавышы... Сәрвиназ, ай шәүләсе төшкән сукмакта кадерсез аунап яткан тәлгәшләргә күз төбәп, хәтсездән басып тора иде. Балконның ярым ачык тәрәзәсе аша уйнаклап кергән төнге җилбәзәк җил шәрә иңбашларына салкынча сулыш өрә башлагач кына туңып киткәнен тойды ул. 
- Беләсе иде, төн йокыларыңны калдырып, кем хакында уйланасың икән? 
- Ай! 
- Уйлары белән мавыгып, иренең дә балконга чыгып басуын искәрмәгән икән, Сәрвиназ сискәнеп китте. 
- Куркыттың бит! Сине дә йокы алмыймы әллә? Аның соравы җавапсыз калды. Җәүдәт, беренче тапкыр күргәндәй, хатынының җилкә буйлап таралган бөдрәләренә, бетмәс моңсулык яшеренгән шомырт күзләренә, бүген тотып кияүгә бирерлек кыз үстерсә дә, зифалыгын, сыгылмалыгын җуярга өлгермәгән сылу гәүдәсенә, кыска челтәр күлмәк аша учка сыеп бетәрдәй булып күренгән нәзек биленә текәлеп карап торды. Аннан, үзенең пижама кесәсеннән тәмәке кабы чыгарып, ачаргамы-юкмы дип икеләнгән сыман, берара кулында әйләндергәләде, тәрәзә янына килеп көйрәтеп җибәрде. Әйтерсең алкаланып чыккан тәмәке төтененнән дә әһәмиятлерәк берни юк иде - бик бирелеп шуны күзәтте. Бераздан, Сәрвиназга борылмыйча гына: 
- Тартмыйсыңмы? Йөрәк янганчы тәмәке янсын, диләр бит, - дип куйды. 
- Куйсана урынсыз шаяртуларыңны. 
- Сәрвиназ сүзен дә әйтеп бетермәде, Җәүдәтнең көчле куллары ике иңбашыннан авырттырып кысып алды. Ир, җанын үтәли күрергә теләгәндәй, аның күзләренә текәлде:
- Син мине бала-чагага, йә булмаса, бөтенләй ахмакка саныйсыңмы? Берни дә сизенми дип уйлыйсыңмы? Мәчеле-тычканлы уйнарга унҗиде яшьлек чагыбыз түгел ләбаса... Соңгы арада үзгәрдең син, бик үзгәрдең. Бәлки, сәбәбен дә әйтерсең, ә? "Йа Ходай, менә ул мин көткән мизгел! Тик әзер түгел, түгел лә мин бу сөйләшүгә. Бераз гына сабыр итсәң иде, Җәүдәт, уй йомгагымның очына чыкканчы булса да түзсәң иде". Аның уйларын укыган шикелле, Җәүдәт җанны туңдырырлык салкын карашы белән янә хатынының йөзенә төбәлде: 
- Сораудан качам дисең инде. Иртәгә, берсекөнгә... Сөйләшербез әле дисең, значит. Ә менә минем бүген, бүген сөйләшәсем килә, чёрт возьми! 
- Җәүдәтнең йодрыгы һаваны кыйнап узды. Аннары көтелмәгән, гаять тыныч тавыш белән: 
- Йоклыйк, булмаса, - дип өстәп куйды. Авыр адымнар белән ишеккә юнәлгән иренең төз гәүдәсе бөкрәя төшкән кебек тоелды Сәрвиназга. Шул мизгелдә аның иңнәренә сарылып, үкси-үкси елыйсы килеп китте. Әгәр ир-канаты артка борылып бер караса, чишмә ташып түгеләсе иде. Әмма Җәүдәт борылмады. Сәрвиназ чуалып-йомарланып беткән уйлары белән янә япа-ялгыз калды. Җан тынычлыгын алырга уч төбеннән аз гына зуррак хат кисәге җитте. Аны ачып, беренче сүзе күзгә ташлануга ук Сәрвиназ, бармак очлары учак теленә эләккәндәй, хатны идәнгә ыргытты. Шакмаклы дәфтәр битендә кыл уртада ярылып яткан сүз, ничәмә-ничә еллар дәвамында бер ишетергә зар-интизар булып тилмерүләренә соңлаган җавап рәвешендә, аяк йөзенә сарылды. Әрнү, гарьләнү хисе бербөтен булып, хатынның сулышын кысты, тын алырга ирек бирмәде. Шулай да идәнгә иелеп, кәгазь кисәген күтәрергә, аны бөгәрләп почмакка томырырга көче җитте үзенең. Аннан соң, тәмам хәлсезләнеп, диванга сыгылып төште. Өйдә беркем дә юк иде, рәхәтләнеп, йөзе сулыпсуырылып калганчы, балалар күк әле үксеп, әле үкереп елады Сәрвиназ. Тынычлана төшкәч, тураеп утырды да кисәк кенә сикереп торды, бөгәрләнгән хатны җирәнеп кенә кулына алды да бертын текәлеп торды. Барыбер ачып укыйсын белә иде - үз-үзен артык газапламады. Тигезле-тигезсез эре хәрефләр күз алдында биешсә дә, үзенә атап язылган юлларны бер түгел, әллә ничә кат укып чыкты. Укыды да хатны, нәкъ баягыча йомарлап, янә почмака томырды. Идәнгә тияр-тимәс торган тәрәзә челтәре үпкәле тибрәнеп куйды. "Исенә төшкән". Хатынның башка чакта йөзенә иркә кыяфәт биреп, өскә кайтарылып торган иреннәре кысылып йомылды; ул, башы авыртуга шул гына сәбәп булгандай, авыр толымын төйнәп куйган каптырманы йолкып алды.
...Инде ничәмә-ничә көн шушы хат тынгы бирми, йокы күрсәтми Сәрвиназга. Ялгыз калганда еш кына үз-үзе белән сөйләшүен аңлап, хатын корт чаккан шикелле сискәнеп китә: башыңны болай уйга салып йөрсәң, акылдан язу да күп сорамас... Җәүдәте белән киңәшләшергә бер түгел, йөз талпынды, тик нидер чабудан тарта, тоткарлый иде аны. Инде онытасы килгән үткәннәр онытылып, төзәлергә тиеш җәрәхәтләр төзәлеп килгәндә, барысын да яңартып, бәгырьгә кан саудыру кирәк түгел, түгел. "Кызым", имеш... Кәгазь битенә шушы сүзне сырлаганда Гариф карт ни уйлады икән?.. Сабый чакта курчак кебек матур, орчык кебек бөтерчек кыз иде Сәрвиназ. Тик үсмер өлешенә тигәне генә тау-ташлар авырлыгы булды. Өйләренә афәт үтеп керде... Аек чагында әүлияга тиң әтисе, авызына аракы эләксә, аждаһага әверелә иде. Мал табибы булып эшләгәч, әле берсе, әле икенчесе чакыра үзен, аяк ялын исә шул зәхмәт белән генә түләргә дигән закон бар диярсең. Җитмәсә, колхозы да хезмәт хакын аракылата гына бирә башлады. Үзәккә үткәне, өйгә кайткач, кул астындагы бөтен нәрсәне кырып-җимерү генә түгел, тагын аракы таптырып, хатынын газаплау иде. Җитмәгәне артыннан үзе ике аягының берсен дә атламый, Сәрвиназны ияртеп, урам буйлап Зәкия теләнә. Төн уртасында кеше тәрәзәсен шакып аракы сораган әнкәсенең мескен, гаҗиз кыяфәте бүгенгәчә куркыныч бер төш кебек күз алдыннан китми җәфалый Сәрвиназны. Ә ул чакта... Ул чакта, әтисе өйдән куып чыгарган төннәрдә күрше-күләндә яки лапас түбәсендә, мунча өйалдында кунуларны онытырлыкмы? Иртән, идәндә гырлап яткан ата кешене көч-хәл белән караватка илтеп салгач, китап-дәфтәрләрне ничек кирәк алай җыештырып, мәктәпкә китүләрне? Укытучы ниндидер синус-косинуслар турында сөйләгәндә әти тиешле кешенең бүгенге җирәнгеч чырае, авыз тирәсеннән агып төшкән селәгәе, юеш чалбары истән чыкмый тинтерәтүләрне? Апаларының "ә" дип тә, "җә" дип тә җавап кайтарырлык хәле булмаган кызны, "бу хәтле аңгыра булырсың икән, балакаем" дип, бөтен класс алдында мыскыл итүләрен? Юк-юк, боларның берсен дә онытырлык, гафу итәрлек түгел. Ә соңгы тамчы? Гөл чәчәге кебек сылу булып үсеп килгән Сәрвиназның, буй җиткереп килгән кызның мизгел эчендә чигә чәчләрен агарткан соңгы тамчыны, соңгы төнне кая куясың?.. Нәкъ шундый ук гадәти көн иде. Гадәти. Көндез ап-аек булып, туры атлап чыгып киткән ата кеше кичкә тагын кемдәдер сыйланып кайтты. 
- Баскыч буен көрәмәгәнсең.
Сүз җебенең болай башлануы хәерлегә түгел икәнен әнкәсе дә, Сәрвиназ да бик яхшы белә. Тавыш куптарыр, бәйләнер өчен һәрвакыт ниндидер сәбәп кирәк. 
- Нәрсә, хәзер минем белән сөйләшүче дә юкмы әллә? 
- Ата кешенең тавышы бөердән чыга иде. 
- Көри торасың, ява тора. Көн буе буран котыра бит бүген. 
- Зәкия артсыз урындыкка тас куеп, кер юып маташкан җиреннән башын күтәрмичә генә җавап кайтарды. Өстәл артында бәрәңге турап утырган Сәрвиназ эндәшмәде. Тешләрен дә, пычак сабын да ныграк кысып, эшен дәвам итте. 
- Үсеп җиткәч, әти кирәкми, шулаймы? Нәрсә утын пүләнедәй катып утырасың? 
- Ишек төбендәге мичкә тотына-тотына, алпан-тилпән киез итеген салырга иелгән Гариф сөрлегеп китте: 
- Тор, атаңның итеген салдыр! Зәкия юеш кулын халат итәгенә сөртә-сөртә, ир кисәгенә ярдәмгә ашыкты. 
- Сиңа әйттеммени? 
- Гариф, башындагы бүреген идәнгә томырып, хатынына акаеп карады. 
- Алла бәндәсе, сиңа кем салдырса да ярамыймыни? 
- Зәкиянең дә сабыр савыты тулышып килә иде. 
- Җитеп беткән кызыңнан да оялмыйсың ичмаса, адәм гыйбрәте! Хатын сүзен әйтеп бетерә алмады, ирнең кизәнеп торып сугуыннан сыгылып төште, борыныннан кан китте. Сәрвиназ исә таш сын кебек керфек какмый әтисенә төбәлде. 
- Көне буе... икәүләп өстерәлеп йөриләр дә... Кара син аны, миңа каршы килеп маташалар ишшу... Ике праститутка, сөйрәлчек... 
- Гариф, канәгать чырай белән аркасын мичкә терәп, идәнгә сузылып утырды. Сәрвиназ өстенә шакшы су коелгандай бөрешеп калды. Ата кеше авызыннан яңгыраган сүзләр аның садә җанына ук кебек кадалды. Бу дөньяның пычраклыгыннан, бөтен мәшәкатьләреннән бердәнбер котылу чарасы табып сыенган кебек, кулындагы пычакны күкрәгенә кысты. Тастымал белән йөзен сөртеп маташкан ана коты очып кызына томырылды. 
- Бар, кызым, әйберләреңне җыештыр. Ашау кайгысы булмас монда, тагын белый гәрәчкесе кузгалса... 
- Ана, мөмкин кадәр сабыр булырга тырышып, кызын өстәл артыннан торгызды. 
- Бәрәңге кабыгын сыер алдына гына салып кер, балам. 
- Аннан, бәласеннән баш-аяк дигәндәй, агач саплы пычакны кулындагы чүпрәккә төреп, шкаф тартмасына яшерде. Сәрвиназ идәндә җәйрәп утырган әтисенә нәфрәт тулы караш ташлады да, иске пәлтәсен җилкәсенә салып, өйалдына атлады. Яралы кош баласыдай тыпырчынган йөрәгенең тынычлануын көткән сыман, салкын сәкегә килеп утырды. Эчмәгән чагында "исемеңне мин сайладым, кызым, тел очында җырлап тора!" дип йөзен балкытып елмайган әтисенең җен алыштырган кыяфәткә керүе башка сыймаслык, акыл кабул итмәслек бер нәрсә кебек тоела. Аракыны уйлап табучыларны да, кеше затларын тилертер өчен аны сатучыларны да, әтисенең хезмәтенә шул каһәр суккан белән түләүчеләрне дә, үз-үзен белештермәс хәлгә килгәнче лыкынган әтисен дә җаны-тәне белән күралмас булып, йодрык йомарлап яшәү чәчәккә бөреләнеп килгән кызга коточкыч авыр икәнен кемнәр төшенер? Авыл халкы өчен әнкәсе күптән "исерек Гариф хатыны" булса, Сәрвиназ - "исерек Гариф кызы" - кемдер жәлләп, кемдер көлеп, кемдер мыскыллап шулай дип кенә тамгалый аларны. Сыйныфташ кызларының борынына күптән егетләр исе кереп, кич чыгып, озатышып йөриләр. Сәрвиназ исә, үзенең "исерек Гариф кызы" икәнен бер генә минутка да оныта алмыйча, бар дөньядан читләшеп, күз яшьләрен эчкә йотып, үзалдына яши. Бу хурлыктан, бу ярлыктан котылу мөмкинлеге кызның башына бер түгел, йөз килгәндер...
Әмма әнисенең болай да иртә сулган йөзе, бердәнберем дип Сәрвиназга төбәлгән күзләре кызны акылсыз адымнардан тыеп тора. Сәрвиназ авыр сулап сәкедән кузгалды. Өйдә тагын кара тавыш күтәрелеп килә иде, әтисенең карлыккан тавыш белән: 
- Бер ярты тап, тамак чатный! - дип әмер бирүе колакны ярып керде. 
- Алдыма китереп утыртмасаң, дөньяны көл итәм! Кыз, колакларым ишетмәсен дигәндәй, пәлтә якасын күтәреп куйды, бәрәңге кабыгы салынган чиләкне тотып, ишегалдына атлады. Кар салырга өлгергән сукмактан бата-чума абзарга юнәлгәндә башында бер генә уй бөтерелә иде: яшәү дип атарга тел әйләнмәгән бу тормыштан ничек котылырга соң?.. Әтисен дә, әнисен дә, үзен дә ничек коткарырга?.. Кипкән печән, сөт, сарык йоны, тагын әллә нинди исләр бергә кушылып аңкыган абзар эчендәге тынлыкны ала сыерның ипләп кенә күшәве боза. Сәрвиназ кулындагы сыйны тагаракка бушатты да, караңгылыкка ияләшеп килгән күзләрен бер ноктага төбәп, уйлар чоңгылында онытылып басып торгач, өйгә тартмаган аякларын сөйрәп кенә чыгу юлына борылды. Туктап, бәрәннәр яткан бүлемгә күз төшерде, бер-берсенә сыенышкан бәләкәчләрнең бөдрә туннарын үрелеп сыйпады. Абзар ишеген ачып җибәрүгә, кыз күз алдындагы күренештән шашып калды: кышкы буранга кушылып, тирә-якта ялкын телләре биешә, аларның өе дөрләп яна иде. Сәрвиназ атлый да, кычкыра да алмады: теле мизгел эчендә аңкавына ябышты, аяклары тыңламаска әйләнде. "Әткәй, әнкәй!" дигән фикер дә каяндыр янәшәдән генә сызылып үтте: кыз бер мәлгә уйлау сәләтен югалтты. Сихерләнгәндәй, йорт бүрәнәләрен чолгап алган галәмәт зур учакка карап катты. Кул-аякларының кинәт кенә ток суккандай дерелди башлавын да тоймады ул, мәгънәсез чырай белән кадакланып торуын белде. Мизгелнең кайсыдыр бер өлешендә үзен дә шул ут эчендә хис итеп, бу мәхшәрдән ераккарак китәргә яки, киресенчә, шул мәхшәр эченә кереп качарга, югалырга теләде. Тик гәүдәсе аңа буйсынмый иде. Шулай да бераздан сәер бер көчкә ияреп, кыз кирегә, абзар эченә аякларын шуыштырды. Утын әрдәнәләре өелгән почмакка нигә, ничек, ни өчен барып елышуын да аңламады ул. Читтән күзәтеп-күреп торучы булса, кызның сабыйлыгы да чыгып бетмәгән йөзендә елмаюга тартым тилемсә бер чалым абайламый калмас иде.
Әйтерсең лә кул чугыдай кыска гына гомерендә күтәреп арыган авыр йөктән арынырга җыенуы... Юк, Сәрвиназ акылын җуймаган иде: ул якында гына кычкырышкан кешеләр тавышын да, "лапаска төшә, малларын булса да чыгарыгыз" дип акырышканнарны да аермачык ишетте. Тик үзеннән аваз-өн чыгара алмады, киресенчә, кемдер күреп алудан курыккан сыман, җиргә чүкте дә аркасын утын өеменә терәп, күзен йомды. Инде аяклары гына түгел, бөтен тәне өянәк тоткандай калтырана башлады, тешенең тешкә бәрелеп шакылдавы үзенә үк ишетелә иде. Тик кыз тәнен дә, җанын да тыңлата алмады. Менәменә барысы да бетәчәгенә - алда әтисен дә, әнисен дә, үзен дә бер кайгысыз, борчухәсрәтләрсез, тамгасыз бөтенләй башка дөнья көтәчәгенә ышаныч көч өстәдеме, күкрәген ярып чыгам дип типкән йөрәге кинәт тынычлана төшкәндәй, алай гына да түгел, туктап ук калгандай тоелды: сыер мөгрәгән, сарыклар кычкырган тавышларны күмеп, абзар алдында ут көлтәсе пәйда булды. Сәрвиназ барыбер сабый бала иде әле: бу олы галәмдә гади кешеләрнең тузан бөртегенә тиң җан иясе икәнлеге турында да, ул җан ияләрен кулларында курчак итеп уйнаучылар хакында да, аракы дигәннәренең әнә шул курчакларны ничек кирәк шулай биетүче җен булуы турында да уйламый, уйлый белми иде. Аерым бер катлам кешеләренең тормышы ал да гөл булсын өчен ак-караны күрми бил бөгүче сукыр-чукраклар кирәклеге дә аның өчен битләре ябык китап; әтисе шикелле меңләгән, миллионлаган җаннарның корбанга әверелүе кемнәргәдер бик кулай булуын да аңламый әле ул. Кыз бер генә кешене - бербөтен булып яшәргә тиеш гаиләләренең тынычлыгын урлаган, кан-яшь түгеп гомер кичерергә мәҗбүр иткән әтисен генә гаепли иде. Менә хәзер берничә адым аралыкта пәйда булган яктылык гүя ул хыялланган бөтенлекне вәгъдә итә иде... Кыз яктылыкка каршы атламады, оеган, изрәгән, үзен үзе тыңлата алмаган халәттә дер-дер килеп утыруын белде. Бакча яклап, кыз посып утырган почмак артында гына кисәк трактор кабызган кебек котсыз тавыш ишетелде. Сәрвиназ, ике тезен куллары белән кочып, янә өнсез калды. Каршыга килгән ут ташкынына караганда колакны ярып кергән тавыштан курку хисе көчлерәк булып чыкты: кыз ирексездән бөрешеп, башын тезләренә таба иде. Шул мизгелдә баш очында нидер чатыр-чотыр килде, нидер ярылды, нидер җимерелде. Кыз күз чите белән аермачык итеп үзенең чигәсенә терәлеп диярлек торган пычкыны күрде. Хәер, маңгай күзе белән күрдеме, әллә шулай тоелды гынамы, әллә инде эчке бер тоемы белән абайлады - ничек кенә булмасын, әҗәлнең каш белән күз арасында икәнлеген искәртеп, янәшәдә, тегәрҗеп калынлыгы гына арада пычкы чылбыры абзар тактасын телеп төшерде.
- Ах! "Дружба" пычкысы белән арткы стенаны ярып, малларны чыгарырга ашыккан күрше иренең ахылдаганы бакчаны яңгыратты. 
- Анда кеше, анагызны!.. 
- Ир авызыннан яңгыраган тозлы-борычлы сүзләр һаваны яшен камчысы урынына ярып үтте. Ул кулында пырылдап эшләгән пычкыны, сүндереп тә тормыйча, кырыйга ыргытты, үзе кар өстенә тезләнеп, башындагы колакчынлы бүрекне читкә алып очырды, һава җитмәгәндәй, сырма төймәләрен чишеп ташлады. Аннан гына исенә килеп, бармаклары белән чәчен тарый-тарый, яралы аю кебек үкерергә тотынды. 
- Шырпы кабы хәтле ара калган, башын... башын... башын... Ул акылдан язган кеше күк бер сүзне тулгандырганда, эшне аңлаган ир-атлар Сәрвиназның камырга әйләнгән гәүдәсен күтәреп алдылар. Кыз һушын җуйган иде. Ике як чигә чәчләре ап-ак төскә кергән күрше кызына карап аһ иткән ир заты үзенең маңгаенда да бер тотам ак учма барлыкка килгәнен әле белми иде... Соңыннан, әти тиешле кешенең бензин сибеп йортка ут төртүен, аннан хахылдап урамда басып торуын, әнкәсенең могҗиза белән тәрәзәне ватып кар өстенә сикерүен өзек-өзек вакыйгалар итеп бер-берсенә ялгарга күпме генә тырышмасын, Сәрвиназ әтисенең бу вәхши адымын аңлый да, кичерә дә алмады. Хәер, хатыны йә кызы каршына кичерү сорап килгәне булдымы Гарифның? Больницада ятканнан соң да, мәҗбүри хезмәттән кайтканнан соң да күзләренә күренмәде. "Эчүен ташлаган, башка хатынга өйләнгән" дигән сүзләрдән башка ул яшәгән тарафлардан хәбәр ишетелмәде. Гарьләнгәндер әнисе, рәнҗегәндер, әмма сиздермәде, теш кайрап, ата кеше турында кыек сүз катмады. Авылдашлар, туганнар ярдәме белән кечкенә генә йорт җиткерде, тормыш йөген арык иңнәре белән генә түгел, теше-тырнагы белән сөйрәде. Әйтерсең Гариф атлы ир заты, яратып кавышкан ярты җаны, кызының әтисе теге кичне күкне ярып мәңгелеккә күчкән иде 
- Зәкия аны ни яхшыдан, ни яманнан тел тибрәтеп искә алмады. Ә менә Сәрвиназ кичерә алмады әткәсен. Җанына шул кичнең күмер карасы ягылып калган диярсең - нәфрәт һәм ачудан кала, берни юк кебек. Дөрес, кичләрен, йокларга яткач, күз алдында әтисе белән икәүләп рәсем ясап утырган, шомырт җыйган, качышлы уйнаган бала чагы килеп йөдәткән мәлләр дә әз түгел. Әллә кая кереп качкан әтисен таба алмаганда да, шомырт куагына күлмәк итәге эләккәндә дә иркәләнеп еларга тотынган кызчыкны каршында ялт пәйда булган әткәсе көчле кулларына күтәреп алыр иде дә, "елама, Сәрвиназ, елама, сандугач" дип үчекли-көлә юатыр иде... Әмма кыз ул матур мизгелләрнең төш кенә булганлыгына үзен ышандырырга тырыша. Ата кешенең башын комга яшергән тәвә кошыдай үз-үзеннән качуы, бер генә тапкыр да хәл-әхвәл белешмәве, кызым дип күңел хакы өчен дә ым салмавы, көлгә әйләнгән дөньяны аякка бастырырга маташканда ярдәм кулы сузмавы күңел түрендә баш калкытырга маташкан вак-төяк яктылыкны да күмеп китә иде.
Үсмер чакта ук чаларырга өлгергән чәченә шомырт каралыгы әйләнеп кайтмаса да, буяп торгач, күзе күнекте Сәрвиназның. Ата кешенең хыянәтенә генә күнегерлек түгел иде... "Кызым!" дип язган иде Гариф карт, "кызым" дип... Исенә төшкән. Кеше гомеренә тигән өлешне яшәп бетереп килгәндә, картлыгы ишек какканда исенә төшкән. "Әллә ничә ел шикәр чире белән авырыйм, былтыр уң, быел сул аягымны тездән кистеләр. Карчыгым бүлнистә ташлап калдырды, үги балалар минем турыда ишетергә дә теләми. Карар кешем юк, картлар йортына булса да урнаштырсаң иде, кызым" дип язган ата кеше. Шушы хәбәрне ирештергән хат кисәге җан тынычлыгын алды да инде Сәрвиназның. Кәгазьне бөгәрләп ыргытса да, хәтер дигәннәрен йомарлап чүп савытына томыру мөмкин түгел шул. Ашый, корт урынына җанын кимерә, төн йокысын качыра иде кәгазьдәге юллар. Киңәш сорап кемнәрнең алдына егылсын? 
- Әнисенең бакыйлыкка күчкәненә дә ничә еллар... Җәүдәтенә сүз катарга әле дә булса батырлыгы җиткәне юк. Иренең нинди дә булса катгый фикергә килүеннән түгел, үзенең йомшаклыгыннан курка иде хатын... Бу хакта сүз башласа, Сәрвиназ Җәүдәтнең "оныт, ул сине оныткан кебек, дөньяда барлыгын оныт" дип әйтмәячәген бик яхшы белә иде... - ... Үзебезгә алып кайтыйк. Яшәгән кадәре яшисе калмагандыр. - ? 
- Нинди генә булса да, ул бит сиңа ата кеше. 
- Ата кеше? Син бит минем тормышымның һәр сәхифәсен бик әйбәт беләсең... 
- Беләм. Синең олы йөрәкле икәнеңне дә беләм. Шулай булмаса, егерме ел буе күз карашыңнан аңлап яшәр идемме, миләшем? "Миләшем..." Җәүдәтнең Сәрвиназга яратып дәшә торган сүзе ул. "Мин синең чибәрлегеңә түгел, горурлыгыңа гашыйк булдым бугай. Бүтәннәр белән чагыштырганда, син буй җитмәслек биеклектә бит. Көзге миләш кебек" дигән иде бервакыт Җәүдәт, Сәрвиназны шаккатырып. Менә бүген дә шул татлы сүзе белән болай да мөлдерәмә күңелне тагын тулыштырып җибәрде. 
- Елама, Сәрвиназ, елама, миләшем, - диде Җәүдәт, хатынын кочагына алып. 
- Нинди генә булса да, ул бит синең әтиең... - дип баягы сүзләрен кабатлады. "Елама, Сәрвиназ!" Башын күтәреп иренә караган шәйгә хатынның күз алдыннан яшь пәрдәсен ертып, әтисенең ап-айнык, ир уртасы чагы сызылып үтте; колагына нәни кызчыкның иркәләнеп кенә көйсезләнүе һәм аны юатып, кытыршы кулы белән чәченнән сыйпаган әти кешенең: "Елама, Сәрвиназ, елама, сандугач!" дигән тавышы ишетелгәндәй булды... Ул югалмады Ул бу юлы да китмәскә дип кайтты. Бу юлы да ирнең аякларына егыла-егыла гафу сорады, "бүтән беркайчан да... тамчы да..." дип антлар эчте. Чираттагы тукран тәүбәсе икәнен бик яхшы аңласа да, ир аны кумады. Кем белә, бәлки, аның күңелендә бу юлы да тагын кечкенә генә булса да өмет уты яктырып алгандыр. Малай исә сөенергә дә, көенергә дә белмәде. Үзәк өзгеч дәрәҗәдә якын да һәм шул ук дәрәҗәдә чит тә булган әнисенең кабат ишек бусагасында пәйда булуы инде гадәти тоелган тормыш агышын башыннан аягына кадәр үзгәртәчәген сабый йөрәге белән тоемлап, үзалдына җыерылып куйды. Әнисе кочагын җәеп янына якынлашкач та, аңа каршы томырылмады, сыеныр почмак эзләгәндәй, як-ягына каранды.
- Улыкаем, мин кайттым бит! Бөтенләйгә кайттым... Йә, чәчеңнән булса да сыйпыйм инде. Малай баскан урыныннан кымшанмады. Элекке чак булса, айлар буе югалып йөргән әнисенең өйгә кайтуын зур бер сөенеч дип кабул итәр, аның итәгенә сарылып, шатлыгыннан үрле-кырлы сикерер иде. Әмма соңгы елларда малай вакытыннан иртә олыгайды: ул инде ваемсыз нарасый бала түгел, йөзенә күпне күргән аксакаллар уйчанлыгы иңгән, җуелмый торган сагыш сөреме ягылган иде. Ана кешенең баласына сузылган куллары яралы кош канатыдай салынып төште. Малай, диван почмагындагы мәктәп сумкасын эләктереп, кырт борылды да өйдән чыгып китте. 
- Нәрсә, миңа каршы котыртып бетердеңме? 
- Хатынның тавышы нигәдер карлыгып чыкты. 
- Ул инде бәләкәй бала түгел, барысын да үзе аңлый... 
- Тәмәкене беркайчан да өй эчендә тартмаган ир газ плитәсе янындагы шырпы кабына үрелде. Бераздан, бар игътибарын алкаланып чыккан тәмәке төтененә юнәлтеп, бик озак шунда текәлеп торды. Ирен читләренә ачы бер көлемсерәү таралды. 
- Сукыр бер тиенең дә калмадымы? Шуңа кайттыңмы? Хатынның каш-керфекләре дерелдәп куйды. Җавап кайтармады. Стенага беркетелгән көзгедән, тәүге кат күргән шикелле, үзенең төс-кыяфәтен күзәтте. Кайчандыр каралысарылы эзләр итеп буятылган чәче, соңгы арада бөтенләй тарак күрмәгәндәй, укмашып бөдрәләнгән. Кыска җиңле соры күлмәге тәмам искереп, сизри үк башлаган икән - бил каешы булырга тиеш урында җөе дә сүтелеп киткән. Күз төпләренә вак-вак буразна булып җыерчыклар сибелгән, алар күгелҗем-кызылсу төскә кереп, хатынны шактый картайтып күрсәтә иде. Ә бит аңа... Хатын янә дертләп китте. Утыз биш яшь кенә тулып өлгерде ләбаса. Күз карашы көзгедән арырак стенага беркетелгән сурәткә йөгерде. Билгә тиклем төшкән толымнарга күмелеп утырган бәхетле парның да күзләреннән елмаю качкан күк тоелды.
...Малай ишекне ачып кергәндә, дәреснең башланган гына мәле иде. Укытучы аның борын астыннан гына исәнләшеп, соңгы партага чүмәшүенә шелтәле карап алды, әмма, ни гаҗәп, кисәтү ясамады. Малай сумкасыннан дәфтәр-каләм чыгарып, алдына куйды. Ярты гәүдәсе белән партага сузылып яткан күршесе, ярым уяу, ярым йокылы кыяфәттә, сәлам биргәндәй баш какты. Малай аңа көлемсерәп тә, кызганып та карап куйды - иптәшенең дүрт көн буе көтү көтеп, тәмам арып-талып мәктәпкә килгәнен белә иде. Укытучының дөньядагы төрле диннәр турында сөйләгәне үзенең дә колагына чалынып-чалынып кына китте - уйлары анда, өйдә иде... Бермәлне сыйныфның гөж килеп нидер сөйләшүе аны аңга китерде. Быел гына мәктәпкә килгән яшь укытучы үзе белгән кадәренчә дин тәгълиматы, оҗмах һәм тәмуг турында аңлата икән. Күршесе дә гәүдәсен турайтып утырды. 
- Апа, оҗмахта сыерлар, сарыклар бар микән ул? 
- Уе белән әле дә булса көтү көтеп йөргән баланың соравы бик тә ихлас яңгырады. Аның сүзләрен ишетеп, сыйныф дәррәү килеп көлешеп алды, укытучы гына сагаеп калды. Сорауны уенга борырга тырышып: 
- Бардыр инде, булмый калмас, - дию белән чикләнде. Әлеге җавап сорау бирүчегә ошап бетмәде. Ул: 
- Әй, анда да көтү көтеп җәфаланасы була икән, - диде дә янә парта өстенә сузылып ятты. Малай үзенең инде шактый кыскарган, җөйләре сыпылып чыккан күлмәк җиңенә текәлеп торды-торды да терсәге белән дык итеп күршесенә төртте. Аңа үзенең серен, яңалыгын кем белән дә булса бүлешү кирәк иде. "Минем әни кайтты", - дип пышылдады ул, күршесенең колагына иелә төшеп. Тегесе күзләрен ачты да, бер дә исе китмичә: "Әй, тагын китәр әле", - диде, янә керфекләрен төшерде. Малайның күзләренә кинәт кенә яшь тыгылды. Җитмәсә, сөйләшеп утыруларыннанмы, әллә баягы беркатлы сорауданмы, ачуы чыккан укытучы аларга кисәтү ясады. Күршесе, башын күтәреп: "Апа, ә аның әнисе кайткан!" - дип кычкырып әйтеп куйды. 
- Әниләр кайтырга тиеш инде ул. 
- Моның нәкъ менә шулай булырга тиешлегенә катгый инанган кыяфәттә, укытучы үз сүзен раслап ияк какты. Баягы сатлык яшь тамчылары кайнарланып, инде бит очларын пешерә башлады. Малай аларны йодрыгы белән сөртеп алды да кисәк кенә урыныннан кузгалды, ишеккә атылды. Ишек катына җиткәч, бар дөньясына рәнҗү һәм нәфрәт тулы күзләрен мөлдерәтеп, укытучыга борылды: 
- Әниләр эчмәскә тиеш!.. Малайның куллары Карлыгачның елкылдап яткан ялын бертуктаусыз сыпырды да сыпырды. Ат, аның халәтен аңлагандай һәм шул халәтне җиңеләйтер өчен берни дә эшли алмавына үзен гаепле санагандай, башын иеп тора бирде. Сабантуйлар, чабышлар алдыннан малай, гадәттә, орчык кебек бөтерелеп, бер атлыйсын ике сикереп яки бөтенләй очып йөри торган иде. Бүген исә аның иңсәләрен күтәрә алмас йөк баскан диярсең...
- Минем әни кайтты, Карлыгач. Ат бик әйбәт булган дигән шикелле, башын беркадәр күтәрде дә үзенә елышкан малайга борылды. 
- Тагын башланыр инде... Әлбәттә, "башланыр" дигән бу нибары бер сүзгә ана кешенең, кешелеген югалтып, аракы шешәсенә үрелүе, ямьсезләнеп, котсызланып, атналар буе эчеп ятуы, аннан каядыр китеп югалуы, башка хатыннар һәм ирләр арасыннан үзенә иптәшләр табып типтереп яшәп алуы, айлар узганнан соң гына берни булмагандай кайтып керүе, өйдәге мәхшәр, ата кешенең чарасызлыгы һәм малайның суырылып-бөрешеп калуы сыйганлыгын Карлыгач белми иде. Белсә дә, адәм баласының, әни дигән затның, кырык кылын өзеп тапкан нарасыен да, сөеп кавышкан тиң ярын да онытып, шушы кадәр түбәнлеккә тәгәрәү сәбәпләрен һич кенә дә аңлый алмас иде ул. Ат, мин нишли алам дигән сыман, акыллы күзләрен тутырып, малайга карады. Малайның ябык гәүдәсенә, мәктәпкә атна буе киеп йөри торгач, шактый керләнә төшкән яшькелт күлмәгенә, табаны куба башлаган иске чүәгенә, коңгырт керпе чәчләренә, мәзәк тә, сөйкемле дә булып тырпаеп торган колакларына, томраеп та, һәрчак сагаеп та карый торган зур кара күзләренә бетмәс-төкәнмәс моң яшеренгән иде. 
- Әле дә син бар, Карлыгач. Бүтәннәр көлә, минем белән сөйләшәселәре килми... "Колын чагымда мин дә сине сәеррәк дип саный идем. Адәм балалары белән түгел, минем белән сөйләшергә ярата идең..." 
- Җылы! 
- Малай кулын ат ялы арасына яшерде. 
- Син шундый җылы, Карлыгач! "Җылы эзләп минем янга килергә тиеш түгел бит син, дустым... Кыш көне дә абзарга кереп утыра идең дә, туңган бармакларыңны минем ялыма куеп җылыта идең..." 
- Ул тагын китәр микән, Карлыгач? Малай болай дип аргамактан түгел, үзеннән сорады. Өйдә давыл алдыннан була торган тынлык хөкем сөрә иде. Әни кеше, инде тәкате корып, иреннәре кибеп яргаланса да, әлегә үзен тезгендә тота: эш белән онытылырга теләвеме - бау тутырып бөтен урын-җир җәймәләрен, тәрәзә пәрдәләрен юып киптерде. Түшәмкашагадан башлап, көнозын өй юды. Бакчага чыгып, ире һәм улы белән бәрәңге утыртты. Сүзләр бер-берсенә ялганмады. "Күзәнәк шәп үргән". "Ак ягы белән төшмәсен". "Бакчага тирес чәчелмәде" кебек өзек-өзек җөмләләрдән артмады.
Малай әтисе һәм әнисе казыган чокырларга бәрәңге яркасы ташлап барган шәйгә, әлеге могҗизага үз гомерендә беренче кат кына тап булгандай, дөньяның серлелеге, әкәмәтлеге турында уйланды: күр инде, кыл урталай киселгән, яраланган, инде кибеп-сулып барган ярты бәрәңгедән шаулап-күкрәп яшел сабаклар чыксын, йодрык кадәрле әллә ничә бәрәңге пәйда булсын... Нинди көч, нинди кодрәт бар соң бу җиһанда киселгәнне ялгарлык, үлгәнне терелтерлек? Малай кинәт үз уеннан үзе сискәнеп китте. Кулындагы ярты ярка бәрәңгене кат-кат әйләндереп карады. Карчыклар йөзедәй җыерчыкланып, бөрешеп калган ягыннан вак-вак үрентеләр җибәргән, кискән ягы карала башлаган уч яссуы кадәр бәрәңгедән ике-өч ай узуга, чиләк-чиләк яңа уңыш җыеп алу, чыннан да могҗизага тиң тоелды. "Һы... кызык..." 
- Җәһәтрәк ыргыт әле. Көрәк буш тора бит. Көрәген җиргә батырып, шуның сабына таянган әтисе эндәшә икән. Алдан казып барган әнисе инде байтак ара атлаган. Малай исә, үз уйларына чумып, вазифасын бөтенләй оныткан. Ул, соңгы араларда тартылыбрак киткәнгәме, биленнән гел төшеп интектергән кыска чалбарын күтәреп, кереш буеннан ике-өч кат әйләндереп куйды да, чиләк төбендәге дүрт-биш бәрәңгене урыннан гына буразнага ыргыткач, сукмакта утырган капчык янына юнәлде. Аның авызын ачып, чиләккә ике куллап бәрәңге тутырды. Кавырсыны да катып өлгермәгән гәүдәсен бер якка авыштыра төшеп, зур чиләкне казылган җир янына китереп куйды. Кулга түгәрәк бәрәңге эләккәндә рәхәт, тотасың да ерактан ыргытасың. Ә болай... Ак ягы белән күккә күз текәп яткан кисәкне иелеп әйләндерергә туры килә. "Алай тизрәк чыга бит", - ди әтисе. Былтыр... бәрәңге утыртканда әнисе юк иде, икәүләп кенә мәшәләнделәр. Күзәнәкне дә икәүләп алдылар. Әнисе "ә" дигәнче башкара торган эшне икәүләп ярты көнгә суздылар. Әтисе, күзләре ике яркага да тигезрәк эләксен дип, кулына тоткан һәр бәрәңгене кырык кат әйләндергәләде. Малай исә, әтисе күрмәгән арада, артык зур булмаганнарын йомры килеш кенә капчыкка аткарырга тырышты. Әтисе күзәнәк тулы капчыкларны, җилкәсенә күтәреп, сукмакка тезеп чыкты, малай, гадәттәгечә, аларның бавын чишеп, төбе тутыга башлаган чиләккә бушатты. Ул чакта да, артык җәелеп сөйләшми генә, икәүләп бер бакча бәрәңге утырттылар. Хәтерендә: малайга коточкыч авыр иде. Юк, үзе чиләктән әз генә калку булып, шул чиләкне өстерәп йөрү түгел, өйдәге бербөтеннең җимерелүен тану, әнисез тормышның караңгылыгын аңлау авыр иде. Май кояшының мәрхәмәтле нуры күпме генә иркәләргә тырышмасын, малайның кабыргалары беленеп торган как аркасына да, ирнең керләнә төшкән кыска җиңле күлмәге астында бәргәләнеп тибенгән йөрәгенә дә җылы үрләмәде.
Бүген башкачарак. Ата кешенең ике каш арасына иртәрәк сарылган буразналарында туфрак катыш тир тамчылары җемелди. Күзләрендә исә... сүрән генә булса да яктылык шәйләнә кебек. Әллә малайга гына шулай тоелдымы? Хәер, үз күңелендә дә ниндидер аңлашылмаган хисләр өермәсе: яулыгын кашларына төшереп, арттан чөеп бәйләгән, кара трикосын тез буена кадәр бөкләп менгергән, озын футболкасының итәген исә кендек тирәсеннән төйнәп куйган әнисенә яшертен генә күз ташлаган саен, ул өермә отыры көчәя, әле давылга, әле буранга, әле дуамалланып яуган яңгырга әйләнә. Күңеле шулай дулый, шулай елый малайның: давыл булып, яңгыр булып... Әнә бит нинди яшь, нинди сылу аның әнисе... янәшәдә чагында, эчмәгән чагында. Ул шундый газиз, шундый үз, шундый якын һәм... шундый ерак. Малай, керфекләренә яшь бөялүдән куркып, күзләрен челт-мелт йомып, болытларга текәлде. Болытлар ак иде, бөдрә иде, гөнаһсыз һәм гамьсез иде. Элекке чак булса, малай барысын-барысын онытып, әнисенә барып сарылыр иде, башын аның бил буена терәп, рәхәтләнеп елап та алыр иде. Ә хәзер... Йодрык кадәрле генә йөрәгенең бозга әйләнеп баруы түгелме?.. Чөнки белә: бу - алдавыч матурлык һәм алдавыч тынлык. Теге чакта, үзләренең яшелчә бакчасындагы иске кар базы авызына карап телсез калган мизгелдә ул бала чагын бөтенләйгә җуйды. Капка төбендәге чирәмдә уйнаган җирләреннән туп койма аша бакчага очып төшмәсә... Аның артыннан малай да койма аша гына бакчага сикермәсә... Чия куаклары артындагы иске базның капкачы ачык калып, тупны эзләгән малай тап шунда килеп чыкмаса... Малайның күзләре ул мәлдә аптыраудан түгел, куркудан чытырдап йомылды. Баздан аңа буш шешәләр ыржаеп карап тора иде. Пычрак иде, котсыз иде, бик күп иде алар. Аларда әнисенең атналар буе шеше кайтмаган нурсыз йөзе дә, әтисенең караңгылык иңгән күзләре дә, малайның кимсенү һәм әрнү яшеренгән яралы йөрәге дә чагыла иде. Малай калтыранып кына керфекләрен күтәрде. Янә баз авызына төбәлде. Бу хәтле шешәнең хәмерен җыеп түксәң, шушы баз мөлдерәмә булыр иде. Күз алдына ямьсез күренеш килеп басты: әнисе, баз кырыена сузылып яткан да, чәч-башын тузгытып, йотлыгып-йотлыгып аракы чөмерә... Малайның күңеле болганып китте, укшымас өчен тирән итеп сулыш алды, аякларын сузып, чия куагы астына чүмәште. Кинәт сулкылдап елап җибәрде. Урам яктан аны эзләп кычкырулары, сызгырулары ишетелде. Малай урыныннан кузгалмады. Үксеп-үксеп, сулкылдап-сулкылдап, башын тезләренә салып елады да елады ул. 
- Әйтмәм дигән идем... Кичә Карлыгачны сорап килделәр. Малай дертләп китте. Теге чактагы чия куягы төбеннән бәрәңге бакчасына кайтып төште. Әтисе башын күтәрми генә әллә үзалдына сөйләнә, әллә әнисенә, әллә аңа дәшә икән. 
- Тагын кем? 
- Малайның йөрәге өзелеп киткәндәй булды. Тирә-якта гына түгел, район Сабантуйларында алдынгылыкны бирмәгән аргамакка күпләрнең күзе кыза, башкорт ягыннан да, Ижау каласыннан да сорап килүчеләр байтак булды. Җанын бирергә әзер, тик колын чагыннан ук күз карасы кебек кадерләп үстергән, бөтен эч серен уртаклашып килгән Карлыгачка гына кагылмасыннар.
- Күрше хуҗалыктан, рәисе "Күпме сорасагыз да бирәм, сатыгыз" ди. 
- Үзләренә булсын акчалары! 
- Әй, улым... 
- Ата кеше артык сүз әйтмәде. Аның көрсенүе "акча дигәнең безгә дә комачауламас иде" дигәндәй яңгырады. 
- Гел шул ат дип инде... Акча булса, үзе юа торган кер машинасы алып кайтыр идең... 
- Буразна башына чыгып җиткән әни кеше дә сүзгә кушыласы итте. Аңа дигән җавап һәр икесенең тел очында йомарланып калды. "Мин өйдә юкта ярты хакына сатып җибәрер өченме?" 
- Ирнең йөрәк түрен шушы уй телеп үтте. Малайның исә күз алдына күршеләрнеке кебек, үзе ап-ак, уртасында пыяла ишеге булган кер машинасы килеп басты. Юыласы керне шунда тутырып куялар да төймәсенә генә басалар. Бераздан инде юылып, сыгылып, кибеп диярлек өлгергән керне ишегалдындагы бауга элеп, җилләтеп кенә алалар... Тик малай хыялындагы кер машинасы нигәдер теге иске базга ботарлап ыргытылган иде... 
- Малай риза түгел, дидем. 
- Әтисенең баягы сүзен дәвам итүе икән. 
- Башта тасма телләнеп маташкан иде, яңадан яный ук башлады. Кулларында влач дигәч тә, бигрәк азындылар. Авызлары ни әйткәнне колаклары ишетми. 
- Тоттырам ди мин аларга Карлыгачның койрыгын! 
- Әтисенең сүзләрендә калкан күреп, малай батыраеп китте. 
- Әти, быел район Сабантуенда безнең Карлыгач беренчелекне бирмәячәк, мин әйтте диярсең... Әтисенең мыек очына тыенкы гына горурлык йөгерде. Давыл озак көттермәде. Караңгы төшкәндә генә бакчада эшне төгәлләп, ишегалдында юынып алдылар, өйгә кереп, арыган кыяфәттә идәнгә сузылып яттылар. Әни кеше исә, аш бүлмәсендә җил-җил басып, табада йомырка кыздырып алды, кәбестә белән кишерне уып, салат әзерләп куйды, ул арада күңелле сызгырып, чәй дә кайнап чыкты. Өчәүләп өстәл артына утырдылар да тел тибрәтеп сүз катмый гына табага үрелделәр. Әни кешенең нигәдер кыбырсынуы йөзенә чыккан иде, ир бу кыбырсынуның нигә, ни өчен икәнен бик яхшы аңлаганга, авыр сулады, зәңгәрсу каймалы ак чынаяктагы чәен болгатырга тотынды. Малайның колагына кашык чыңы түгел, бер ризыкка да орынмаган әнисенең юхаланып та, ялварып та, үтенеп тә, ыңгырашып та дәшкән тавышы гына ишетелде: "Авыр эштән соң... Бәләкәй генә... Хәл алыр өчен генә... Артыгы кирәкми... Сорамыйм..." дигән өзек-өзек сүзләр, ачык ярага тоз сипкәндәй, малайның тәнен калтырап куярга мәҗбүр итте. Ул кулындагы кашыгын өстәлгә ташлап, олы якка чыгып китте. Әтисенең дә чынаягын шап итеп куюы булды бугай.
- Авызыңны яп! Ант иткән була бит әле... бөкрене кабер генә төзәтә шул... 
- Минем эчем яна... менә бер генә йотым булса... 
- Чәеңне эч! 
- Тамагымнан үтми... әйтәм бит, эчем яна... 
- Иртәгә үк булнискә алып барам, бәйләп булса да алып китәм мин сине. 
- Барам ди... Сиңа ышансаң, психбольницага да илтеп тыгарсың... Бер йотым дим бит, бер генә... Аш бүлмәсендәге тавыштан качарга теләп, малай кулы белән колакларын томалады, алай да әтисе белән әнисенең авызыннан яңгыраган ямьсез сүзләр колак пәрдәсен ертып керде. Бу кычкырышу гына түгел, алар әйтерсең бер-берсенә эт булып өрәләр иде кебек: һау-һау, һау-һау... Малай, тешләрен кысып, йодрыкларын йомарлап, диванга менеп утырды. Өзгәләнеп тә, ачыргаланып кычкырган тавышлар байтак ишетелеп торды, аннары тынгандай булды. Аш бүлмәсе ягыннан янә өзек-өзек авазлар ишетелде: 
- Син мине кызгана да белмисең бит ичмаса! 
- Кызганганга күрә шушы хәлгә төшеп беттек. Әллә кайчан чи каеш белән тотып ярасы калган. Сузып-сузып эт улаган тавыш яңгырады, бераздан аны чинау алыштырды... Малай чәчрәнләп диваннан төште: ишегалдында Актүш өзгәләнә ләбаса! Ишекне шәрран ачык калдырып, баскычка атылып чыкты, утны яндырды, аякларына галош та элеп тормастан, ишегалдына томырылды. Малай яхшы белә: күрше-тирә керсә, чирәмдә наратлыктан төшкән керпе йөргәләсә, Актүш ялкау гына, иренчәкләнеп кенә, мин хуҗаларны кисәтергә тиеш шул дигән кебек, кыенсынып кына өрә. Ә бу юлы... Малай аптырап урам яктагы капкага карады. Ул ябык, келәсе төшерелгән, тавыш-мазар ишетелми иде. Малай эт оясы янына килде. Актүш, җылы эзләп сыенгандай, бар гәүдәсе белән ояга терәлеп яткан иде. Кемгәдер рәнҗегән кыяфәттә башын күтәреп малайга текәлде дә шул мизгелдә башы салынып та төште. Өнсез калган малай бер 
- Актүшкә, бер аның тәлинкәсе янында яткан казылык кисәкләренә карады, аннары кисәк кенә өйгә йөгерде. 
- Әт-ти-и-и! Актүшне агулаганнар! Өйдәге гауга шул мизгелдә өзелде. Әтисе дә майкачан килеш йөгереп чыкты, тик ул эт оясы янына түгел, ат абзарына таба атылды, тиз генә утны кабызды. Малайның йөрәген икенче кат шом басты: "Карлыгач!" Абзарның ишегенә кагылмаганнар - бакча яклап арткы такталарын кубара башлаганнар, мөгаен, эттән инде котылдык дип уйлаганнардыр. Актүш соңгы көчен җыеп хәбәр салмаса, Карлыгачны йә харап итәргә, йә урлап чыгарга да өлгергән булырлар иде. Малай шушы коточкыч уйдан тетрәнеп китте, гәүдәсен тыелгысыз бер калтырау биләп алды, бизгәк тотамыни, ул калтырау бөтен тәненә таралды, тешләре тешкә бәрелеп, шык-шык килә башлады. Әтисе Карлыгач тирәсендә булашып, улының үз-үзен кочаклап дерелдәвен тиз генә искәрмәде, ат тирәли әйләнгәләп, үзалдына кемнедер сүгә бирде: "Вәт кабих, ә, берәрсенә акча төрткән дә монда җибәргән инде бу..." Шулай дип берничә тапкыр кабатлады да, малайның бер аваз-өн салмавына аптырапмы, башын күтәреп, аңа карады.
- Улым! Сүрән ут яктысында малайның ак күбек тибеп чыккан, күгәргән иреннәрен, калайланган күзләрен, калтыр-колтыр килгән гәүдәсен күреп, ата кешенең коты очты. Ат кайгысы мизгел эчендә онытылды, ир, ук кебек томырылып, улы янына атылды, тәненә ябышып калган тораташ кулларын кубарырга тырышып, бар көченә аны селкетергә тотынды. 
- Син нәрсә, улым, курыктыңмыни? Тимәгәннәр, Карлыгач исән-сау, менә бит... Улым, улым, дим, тынычлан әле... Малай сүз дәшәрлек хәлдә түгел, ул әле дә булса көзге ачы җилдә туңып калтыранган яфрак кебек дер-дер килә иде. Әтисе үзе дә шашынган кыяфәттә аны җәһәт кенә күтәреп алды, абына-сөртенә өйгә йөгерде. Бу вакытта әни кеше, бер йотым су эзләп тилмергән юха елан шикелле, бөтен шкафларның астын өскә китереп, үзенә хәмер юллый иде. Ир, ишекне аягы белән генә тибеп ачты да, малайны диванга кертеп салды, аннан берни аңышмыйча үзенә борылган хатынны чәченнән эләктереп алды: 
- Син гаепле, син аны шушы хәлгә китереп җиткердең, нервысын бозып бетердең... Фельдшерга чап, бала үлә! Әни кешенең күзләре зураеп ачылды, ул, чәче тартылып авыртуданмы, малайның сәер йөзен күрепме, аһылдаган аваз чыгарды. Ишеккә ташланмады, гаҗиз кыяфәттә улы өстенә иелде. 
- Нәрсә булды, нишләде? Улым! - "Нишләде, нишләде..." Бала үлә, дим! 
- Ата кеше гасабиланып кычкыра бирде. Малай шул мәлдә керфекләрен күтәрде, әнисенең үзенә иелгән йөзен, куркудан киерелеп ачылган күзләрен күреп алды. Тәненең калтыравы кимегән иде, бу карашны күргәч, бөтенләй тынычланып калды. Нинди генә булса да, ул аның әнисе, бердәнбер, җанга бик якын да, ерак та әнисе иде шул... 
- Нәрсә каккан казыктай торасың? Фельдшерны алып кил! Шуннан соң чыгып ычкынсаң да була! Бөтенләйгә! Бусагага аяк басма! Аракы күленә төшеп йөзсәң дә бер сүзем юк...
Ант эчкән була бит... Улым гына исән-сау булсын... Икебез ничек тә җан асрарбыз. Син генә аның җаның бимазалап, күзгә күренеп йөрмә башка... 
- Малайның халәтеннән коты алынган әтисе инде үзе дерелди башлаган иде, бик озак тынычлана алмыйча, ишеклетүрле йөренә бирде. Нәрсәгә тотынырга, ни кылырга белмәде, малайның кытыгын китереп, әле улының аяк табанын тотып карады, әле, кул беләзеген эләктереп, тамыр тибешен тикшерде. Әнисе исә башта селкенми дә улының кан качкан йөзенә текәлеп торды, аннан корт чагып аңына килгәндәй сискәнеп китте, тиз генә сөлге юешләп, тир бәреп чыккан маңгайга япты, тагын аш бүлмәсенә торып чапты, касә төбендә калган бал өстенә чәй агызды. Касәне малай янына алып чыккач, бер кулы белән аның башын күтәрә төште дә, җылы, йомшак, назлы итеп: 
- Син безне куркытма әле, улым! - диде, чәйне аның иреннәренә якын китерде. Малайга рәхәт иде. Тәненә кисәк иңгән җиңеллектән битәр, аны кайгыртучы, аның өчен борылучы әнисенең янәшәдә икәнлеген тою рәхәт иде. Бу рәхәтлекнең бик кыска гомерле, вакытлыча икәнен аңлау гына бәгырен кимерә, ашый иде. Малай күгәреп каткан иреннәрен ачар-ачмас, үзенә сузылган касәдән ике-өч йотым чәй уртлады. Моны күреп, әтисенең йөзенә беркадәр яктылык кунды. Ул малайның аяк очына килеп утырды. Үзе бертуктаусыз аның нәзек аякларын сыпырды, үзе инде бу юлы тыныч тавыш белән ана кешегә эндәште: 
- Кит син, зинһар, бөтенләйгә кит. Малайны авыруга сабыштырып бетерәсең, алайса. Кайтмаска дип кит, җәһәннәм читенә китеп олак. Безне генә тынычлыкта калдыр... Әнисе эндәшмәде. Касәне кулына тоткан килеш, карашын төн пәрдәсе сырып килгән тәрәзәгә төбәде. Малайның күңеле янә урыныннан купты. Аның башланып кына килгән тормышы тоташ югалтулардан гына торыр микәнни? Аргамакның җитез аякларына кызыккан бәндәләр аны Карлыгачсыз калдырырга маташалар, нәни йомгак чагыннан ук ишегалды чирәмендә тәгәрәп үскән Актүшне дә югалтты, хәзер менә әнисе... шулай ук бөтенләйгә китеп югалырмы?.. Бөтенләйгә, мәңгегә... Болай, ул төссез-нурсыз кыяфәттә чыгып югалганда, аның янәшәдә булуына караганда булмавы мең артык тоелса да, иртәме-соңмы әйләнеп кайтасын, берара бөтен тирә-якны тынычлык, ниндидер сәер яктылык, җылылык, газ мичендә пешкән ипи исе, бау тутырып юылган кер исе биләп алачагын белү күңелнең бер почмагын юатып, тынычландырып тора иде. Әтисенең дә сабыр савыты тулгандыр шул, түземлекнең дә бер чиге буладыр... Малай үзе генә ишетерлек итеп аһылдап сулыш алды. Күз алдыннан көндез бәрәңге утыртып йөргән мизгеле, кулындагы кисек яркага шаккатып карап торган мәле сызылып үтте. Шул могҗизага - киселгәнне ялгарга, өр-яңадан яшәү көче бирергә кодрәте җиткән зат аның әнисен генә терелтә аладыр бит. Бу үтенечне кемнәргә, ничекләр җиткерергә, ни рәвешле ялварып сорарга соң? Артыгы кирәкми, бар булганыннан да баш тартырга әзер малай, тик әтисе белән әнисе гел балкып-елмаеп яшәсен, өйләрендә татулык булсын, әнисе эчмәсен, эчмәсен, эчмәсен һәм... беркайчан да китеп югалмасын... Шушы теләге тормышка ашсын өчен әллә нинди алыш-бирешкә дә әзер булыр иде ул. Укытучысы аны дәрес саен:
"Йөзеңдә нур юк, авыз ачып җавап бирә белмисең, беркем белән дуслашмыйсың", - дип әрли. Сөйләшер иде, авылның бөтен бала-чагасы белән дуслашыр иде, укытучыга да елмаеп кына торыр иде. Әнисе, әнисе генә беркайчан да... эчмәсен иде... ташлап китмәсен иде... Хәтта җаннан артык күргән Карлыгачын да... Башына килгән бу уйдан малай тагын баягы кебек дертләп китте... Карлыгачын да рәхимле берәүнең кулларына тапшырырга риза булыр иде ул... Керфекләрне ачыттырып, пешереп, иреннәренә кадәр кап-кайнар тамчылар тәгәрәште... Карлыгач... Малайның бердәнбер сөйләшер сердәше, тугры дусты. Сабантуйларда икенче, өченче урыннарны яулап, өйгә алып кайткан суыткыч, тузан суырткыч, телевизор, келәмнәр - барысы да Карлыгач бүләге. Әнисе аракыга алмашкан юрганнар, чәй чынаяклары, радиоалгычлар да Карлыгачныкы иде... Кер юу машинасы, ди әнисе, үзе юа торган, ди... 
- Быел Карлыгач беренче булачак, әти. Кер юу машинасы апкайтабыз әнигә... Малайның кинәт кенә шулай дип куюын ишеткәч, саташа дип уйладылар, ахры, әтисе белән әнисе ялт борылып бер-берсенә караштылар. Әнисе, сөлгене идәнгә ташлап, кулын малайның маңгаена куйды. Кайнар тоелмагач, бераз тынычланып, улының кыл кебек каты чәченнән сыйпады. Әллә кайчан онытылган татлы да, әрнүле дә бер хис малайның йөрәген телеп үтте. 
- Безне генә ташлама, улым, барырсың, Сабантуйга да барырсың, беренче дә булырсың... 
- Мин сиңа... үзе юа торган... кер машинасы... Тик син дә безне ташлама, әни. Эчмә генә, әни... 
- Малайның күзләре йомык иде. Керфекләр пәрдәсе аша да ул әтисенең авыр көрсенеп тәрәзәгә таба борылганын, әнисенең, башын иеп, артсыз урындыкка барып утырганын аермачык күрде.
* * *
Ат чабышы башланыр алдыннан, Сабантуй мәйданындагы халык төркем-төркем булып тау астындагы үзәнлеккә агылды. Берәүләр тау битен, икенчеләр каенлык тирәсен сырып алды. Кемдер кырын ятып үләнгә тәгәрәде, кемдер, бәйрәм киемнәре тапланмасын өчен, үлән өстенә олы җәймә йә кәгазь җәеп утыруны хуп күрде. Көн кояшның үзе кебек көлеп торгач, район Сабан туена күрше-тирә авыллардан гына түгел, әллә кайлардан әллә кемнәр җыелган иде. Тик җайдаклар өчен җан атучылар арасында әллә кемнәр булса да, малайның әтисе белән әнисе юк иде. "Бармагыз!" - диде малай. Кистереп әйтте, каршы килмәслек итеп әйтте. Гаҗәп, әтисе дә, әнисе дә артык сорау бирмәделәр. Карлыгачны, елдагыча, колхозның хуҗалык атлары, юртаклары белән бергә, йөк машинасының калын такталар белән әйләндереп алынган әрҗәсенә менгергәч, малай кабинага, шофер агай янына утырды. Урыннарыннан кымшанмыйча, тагын нидер көткәндәй басып калган әтисе белән әнисенә кул изәде дә, карашын алардан аерып, башын икенче якка борды.
- Быел да җиңеп кайтыргамы исәп? 
- Чигә чәчләренә мул булып чал йөгергән күрше агай, мыек чылгыйларына кадәр балкытып, йөзен тутырып елмайды. 
- Маладис син, пар-рин, ма-ла-дис! Беркемгә дә сер бирмисең, әй... Авыл гөж килә, Карлыгачны кем урларга җыенганын авыз тутырып сөйли. Атаң гына... "Каракны күзем белән күрмәдем" дип, киресенә катып тора. Шулай, өстәгеләрдән курку канга сеңгән инде безнең... Иң өстәгедән куркуны гына белмиләр... Малай, агайның ни әйтергә теләгәнен аңлап ук бетермәсә дә, бик батыр кыяфәттә борынын чөйде: 
- Мин дә курыкмыйм, ул карак прсидән дә, өстәгеләрдән дә курыкмыйм. Карлыгачны алам да Җиләктау чокырына качам да китәм, берәү дә табалмый аннан! Карлыгачка тиеп кенә карасыннар!.. Тигән очракта нишләргә җыенганын анык белми иде, шуңа да малай кинәт кенә тынып калды. Агай да тиз генә эндәшмәде. Юл чатында уңнан килүче машиналарны үткәреп торды да машинаны сулга борды. 
- Сабантуйлар синең кебек малайларныкы инде ул, әйе... 
- Агай мәзәк кенә итеп борынын җыерды. 
- Мин үзем көрәшә торган идем, билсез калганчы тырыштым. 
- Аның йөзенә бик тә сагышлы, үкенечле, сагынулы өрфия пәрдә сарылды. 
- Иртәгә Сабантуй дигән кичне әби янына тезләнеп, намазга хәтле укый торган идем. Укыйм да и сорыйм Ходайдан, и сорыйм... Сорыйм дип, әби әйткәннәрне кычкырып кабатлап барам инде: "Илаһым, кодрәтле Аллаһы Тәгаләм, үзең көч бир, үзең зиһен бир, үзең җиңүләр насыйп ит..." Әбинең "бу балага" дигән сүзләрен дә төшереп калдырмыйча кабатлап утырганмын икән, яңадан әби, башымнан сыйпый-сыйпый, рәхәтләнеп кеткелди торган иде... "Һәр адәм баласы адашып йөри-йөри дә, иртәме-соңмы, барыбер Аллаһка кайта. Фанилыкта ук кайтырга тиеш, иманга килергә тиеш", - ди торган иде әби. Авырлык килгәндә генә искә төшерәбез шул... Малай җанланып китте. Юл читенә тезелгән нәзек каеннарның үзләренә таба йөгерүләренә шаккатып төбәлгән җиреннән шофёр ягына борылып ук утырды. Агайның соңгы сүзләре зиһененә барып җитмәде, үз борчуы борчу иде: 
- Җиңә идеңме?
- Җиңә идем. Билемә сөлге салган мәлдә дә эчемнән генә Ходайга ялварып алам да, паррин, әйләндереп кенә барам көндәшләрне... 
- Һы... 
- Малай беразга аптырап калды. Ул кемнән, ничек, ни рәвешле ялварып сорарга кирәклеген белми идее шул. Санаулы минутлар тиз үтә, ә менә көтеп торганда сәгать телләрен тотып күчерердәй буласың - вакыт дигәнең урынында катып калган сыман тоела. Чиста токымлы чабышкыларны быел нишләптер иң азакта ярыштырасы иттеләр. Әле хуҗалык атлары йөгереп үтәсе бар, ярышка кергән җигүле атларны, берсе дуамалланып китеп, арбасын әйләндереп каплагач, өр-яңадан ярыштырырга булдылар; юртаклар да чират көтеп тилмерә... Малай, күкрәк читлегеннән чәчрәп чыгарга җыенган йөрәген ничек тыярга белмичә, Карлыгачның муеныннан кочып, аның тирәсендә бөтерелеп йөри-йөри, тәмам тинтерәп бетте. Колакларын томалап бәйләгән яулыгы, артык дулкынлануданмы, манма суга әйләнгән иде - бер сүтеп, бер җыя торгач, ул да кибеп өлгерде. Ә уйлары... уйлары чәбәләнүдән туктамады... Юлда килгәндә агайның әйткән сүзләре аны тәмам әсәрләндергән иде. Малай, атының ялын сыйпый-сыйпый: "Тырыш инде, Карлыгачкаем, без быел икенче дә, өченче дә түгел, беренче килергә тиеш", - дип кабатлаган мәлендә кисәк кенә сискәнеп китте. "Ходайдан сорадым" дидеме шофер агай?.. Малай, үзе дә сизмәстән, иреннәрен ачар-ачмас тибрәндереп: "Илаһым, Карлыгач беренче килсә иде, әнигә үзе юа торган кер машинасы алып кайтсак иде", - дип тәкрарларга кереште. Кабатлаган шәйгә кинәт бу теләкнең чынга ашасына шулкадәр ышаныч пәйда булды, ул теләк белән бергә ни өчендер күз алмасын кап-кайнар яшь элпәсе каплады, тора-бара әлеге элпә тозлы тамчы булып бит очына тәгәрәде. Малай ул яшьләрне тыя алмады, йөзен атның кайнар муенына терәп, үзалдына һаман бер үк сүзләрне пышылдый бирде. Әйтерсең яшәешнең бөтен әһәмияте бүген Карлыгачның чабышта беренче килүенә һәм нәкъ менә кер машинасы белән бүләкләнүенә генә кайтып калган - малайның бар вөҗүден шушы теләк кенә биләп алган иде. Күз алдыннан, хыялый бер сурәт рәвешендә, Карлыгачның иң алдан ыргылып финиш сызыгы аша үтүе күренеп китте, малай ул сызыкны гына түгел, җир белән күкнең бербөтенгә әверелеп, офык читендә очрашкан мәлен дә күреп алды... Ярышларны игълан итүченең микрофоны әле кыштырдап, әле тотлыгып, әле кирәгеннән артык сызгырып куйды, сүзләре җил иркенә таралды. Тау битенә сибелгән халык, сүз берләшкәндәй, бертавыштан: "Ишетелми!" дип сөрән салды. Ул арада микрофонны көйләделәр: "Иптәшләр, хәзер колхоз югыртаклары ярышка чыга, аннан чиста токымлы атларны кертәбез", - дигән хәбәр аермачык яңгырады. Нәкъ шулай - югыртаклар, диде микрофон хуҗасы, юртаклар димәде. "Чиста токымлылар чабышында егерме бер ат катнашачак, үзебезнең район җирлегеннән дә, күрше районнардан, күрше республикалардан да килүчеләр бар. Җиңүчеләргә бүләкләр саллы, спонсорларга рәхмәт әйтеп, аларның исемнәрен санап китик..." Калган сүзләр малайның колагына эленмәде.
Чөнки ул үзен сәер бер халәт биләп алганны тойды. "Һы..." дип үзе яратканча кабатлап куйды. Гаҗәп, йөрәгенең тыпырчынуы тына төште, гәүдәсенә ниндидер тынычлык таралды. Әле генә бәгырен өзеп теләгән теләге шул мизгелдә үк нишләптер кисәк кенә кечерәп, томанланып калды. Әгәр.. әгәр... теләгәннәр, сораганнар чынга аша икән... Күз яшьләрен беркемнән яшермичә, беркемнән оялмыйча, кыенсынмыйча, ялына-ялвара, инәлә-инәлә башка теләкне ирештерергә кирәк бит: әнисе... эчмәсен, эчмәсен, эчмәсен һәм... һәрчак янәшәдә булсын. Әнисез өй - кояшы урланган көн, йолдызлары сүнгән төн, сусыз кипкән гөл, утсыз учак. Әнисез тормыш - тоташ моң, тоташ сагыш, тоташ караңгылык. Анда елмаюга урын юк. Анда яктылыкка урын юк. Анда сарылык белән өртелгән сагыш кына хакимлек итә. Әти кеше ялгызы гына үрләтергә маташкан учакның җылысы туңган бармак очларын да җылыта алмый шул. Ә бит әни кеше бар, ул исән, ул тере, ул бар, бар, бар! "Әни беркайчан да эчмәсен иде... Ходай, Илаһым... Кодрәтле Аллаһы Тәгалә..." Малай ашыга-ашыга шулай дип кабатлады. Әйе, ул чыннан да ашыга, алай гына да түгел, ашкына, кабалана иде. Гүя менә хәзер, шушы минутта - җанының тәмам тулышкан мәлендә сорап өлгермәсә, теләгенең бар мәгънәсе җуелып төшәчәк... "Безне беркайчан да ташлап китмәсен иде..." Баягы кайнар тамчылар янә күзгә килеп сарылды, нәзек-нәзек гөрләвек булып, ирен читләренә кадәр сузылып төште. "Беренче килүем дә кирәкми, үзе юа торган кер машинасы да кирәкми... Әни генә... эчмәсен иде!" Малай иңсәләрен дерелдәтеп, ихтыярсыз үксеп җибәрде, тик, ни гаҗәп, бу юлы башын ат муенына яшермәде, кемнедер эзләгәндәй, яшь пәрдәсе каплаган күзләре белән әле күккә, әле җиргә, әле кул сузымы арада җәйрәп яткан елгага, әле зәңгәр офыкка төбәлде. 
- Мәйданга чиста токымлы атларны кертәбез! 
- Тау итәкләрен, үзәнлекне иңләп, микрофоннан кат-кат яңгыраган сүзләр малайның аңына соңлап кына барып җитте. Үзенең кайдалыгын, нишләргә тиешлеген әле генә аңлагандай, ялт итеп Карлыгачына борылды. Сабантуй да, ат чабышы да, җиңү дәрте дә кинәт кенә әллә кая китеп югалган, бөтенләй әһәмиятсезгә әйләнеп калган иде. Барсам бардым, бармасам юк дигәндәй генә атлап, инде тезелеп маташкан аргамаклар янына Карлыгачны әйдәкләде. Хәер, малайдан аермалы буларак Карлыгач баскан урынында биеп-ыргылып тора, хуҗасының көтмәгәндә әллә нишләп болай сүлпәнләнеп калуына гаҗәпсенеп, муенын каерып борыла да карый, борыла да карый. Малай елмаерга итте, уч төбе белән атның корсагын сыйпап куйды. Көндәшләре арасында элгәре елларда күренгәннәре дә, бөтенләй чит-ятлары да бар иде - аларга битараф кына күз ташлады. Гомумән, аның бар булмышын сәер бер битарафлык били башлаган иде. Ат, шуны сизеп, нишләвең бу синең, уян әле, дустым дигән шикелле пошынып-пошкырып куйды.
Түгәрәк эчендә әрле-бирле йөренгән ак кепкалы ир-егетләр, мәйданга җәелгән комны тигезләп чыккач, кайсы кая таралышты, бәйге башланырга санаулы минутлар гына калган иде.
..."Әни, син эчмә! Әни, син эчмә! Әни, китмә! Китмә!" Малай баягы халәтеннән айнымаган иде. Уктай томырылган Карлыгачның һәр адымына шушы теләк кушылып бара диярсең. Малай ярыш турында түгел, әле дә булса әнисе турында уйланды. Үкчәләре белән атның корсагына бәреп-бәреп алганда да күңеленнән ярсып-ярсып шулай дип кабатлады. Күз алдыннан берәм-берәм ат тояклары ялтырап үтте; башкалардан шактый калышып барганын малай гүя тау битеннән торып кына күзәтә иде, акылы белән барысын да аңласа да, җанын үзенә буйсындыра алмады. Аның алдында бары тик әнисенең сыны гына шәйләнә иде... Менә әнисе - шундый көләч, шундый ягымлы, шундый җылы әнисе - малайны алдына утыртып сөя, "тиздән сиңа кыз бәби алып кайтып бирәбез, аның яклаучысы, саклаучысы булырсың, улым" дип, чәч бөдрәләре белән малайның муенын кытыклап, чуп-чуп итеп битеннән үбә. Малай аның юанаеп киткән корсагына оялып кына карап куя. Өйдә өчесенең дә сөйләшкән сүзе тиздән кайтып җитәргә тиешле курчак кебек кыз бәби турында гына. Ә ул кайтмады. Аны алырга дип киткән көләч әнисе сулыпсуырылып, канатлары каерылган кош кыяфәтендә кайтып керде. Әти кешенең дә йөзеннән нур качты. Әнисе бик еш мендәренә сарылып елый торганга әйләнде. Хәл белергә кергән күрше хатыннары белән аш бүлмәсендә башта елашып, аннан көлешеп утыра башладылар. Малай башта шомраеп калса да, кулына тәмле кәнфит йә прәннек тоттырып урамга озаткач, сабыйлык гамьсезлеге белән барысын да оныта иде. Шул рәвешле айлар, айларга ялганып еллар үтте, ул айлар-еллар исә малайны күпкә иртә олыгайтты - ул әниле һәм әнисезгә бүленгән капма-каршы ике дөньяда яши башлаганын аңлады... Малай кинәт кенә уйларыннан арынып китте. Колак төбендә сызгырган җил тавышына кушылып, әнисенең "Син безне куркытма әле, улым!" дигән сүзләре яңгырады. Шулай диде бит әнисе, аның өчен борчылып, кайгырып әйтте. Аның әнисе! Яратып әйтте!.. Малай кинәт кенә тезген бавын калгытып җибәрде. Карлыгачка көч өстәргә теләгәндәй генә, камчысы белән селтәнеп алды, аяклары белән атның сыртына бәргәләде. Ат та, күптән шулай кирәк иде дигәндәй, алга ыргылды, менә ул башта бер, аннан икенче, өченче, дүртенче атны узды, беркадәр ара калдырып, йөзеп кенә барган күгелҗем аргамакны куып тотарга да күп калмады. Тау итәгенә сибелгән халык гөж килә иде; кычкырган, сызгырган, улаган, чыелдаган тавышлар арасыннан тагын "Син безне куркытма әле, улым" дигән кайгыртучан, җылы сүзләр ишетелгән кебек тоелды. Малай тыелгысыз дәрт белән: "Һә-ә-әй!" - дип сузып, янә тезгенне калгытты...
Малайның кечкенә йөрәге бөтен шатлыкны берьюлы күтәрергә әзер түгел иде. Ул шул мәлдә үзенең бөтенләй дә куана белмәвен аңлап, тагын да җыерылыбрак, бөрешебрәк калды. Югыйсә җырлый-җырлый, бии-бии бөтерелергә генә кирәк бит: Карлыгачның беренче килүе, бүләкнең нәкъ менә кер машинасы булуы (үзе юа торган!) могҗизаның да могҗизасы иде! Ул гына да түгел, "бармагыз!" дип кистереп әйтүенә карамастан, әтиәнисенең парлап Сабантуйга килүе, ат чабышын җан атып күзәтеп утыруы үзе бер шатлык икән бит! Әнисенең ап-айнык булуы... Монысы, чыннан да, нәзек иңнәр генә күтәрә алырлык куаныч түгел иде... 
- Маладис, егет икәнсең, улым! Тәки үз дигәнеңне иттең, ә... 
- Әти кешенең тавышында таулар горурлыгы яңгырады. 
- Без дә түзмәдек менә... 
- Шушымы әле ул безнең киребеткән егет? 
- Сүзне бүлеп, малайның колак төбендә бераз карлыкканрак төче тавыш яңгырады. Малай ялт кына артына борылды. Көн кызу булуга карамастан, озын җиңле ак күлмәк кигән, муенына көлсу төстәге галстук таккан түгәрәк корсаклы ир заты, күмәч кебек кабарыбрак торган кул аркасын чалбарына сөрткәләгәп кылангач, күрешергә сузылды. Әтисенең шул мизгелдә караңгыланып киткән йөзен күргәч үк малай бу кешенең кемлеген чамалады. Ялгышмаган икән. 
- Шәп, шәп... Атыңны әйтәм. Бәлки, синең белән килешеп булыр, ә? 
- Күмәч куллы ир, төче телләнеп, малайның колагына иелде. 
- Алайса, атаң белән анаң киреләренә катканнар, синең сүзне өстен чыгармакчылар... Сатасыңмы миңа Карлыгачны? Үз бәяңне әйт. Күпме булса да түлим. Акчасына иң крутой компьютер да, планшет та, телефон да алаласың. Бүтәннәр арасында иң шәбе синеке булачак! Әле-е-е! Аннан соң да, беләсеңме, әллә нәрсәләр алырга җитәчәк! Нәрсә, килешәбезме? Малай күзен тутырып башта әтисенә, аннан әнисенә текәлде. Чәчен баш түбәсенә тәгәрмәч итеп җыйнап куйган, күзләрен кара күзлек астына яшергән әнисе малай янына килеп кулыннан җитәкләде. Теге адәмнең кырыйда барлыгын бөтенләй күрмәгән сыман: 
- Кузгалыйк, улым, - диде җылы тавыш белән. 
- Ярлы тәкәбберләр! 
- Күмәч кулның тешен кысып әйткән мыскыллы сүзләре гүя үзенең ике катлы иягенә сыланып калды - учы белән ияк астын кат-кат сыпырып, ир заты шулай дип кабатлады: 
- Карар-бызззз... Аның бал корты кебек бызылдап торуына исе китепме, малай, әнисеннән кулын ычкындырып атлаган шәйгә муены каерылганчы әллә ничә тапкыр артына борылып карады. Күмәч кул мыскыллы караш белән алар артыннан текәлеп калган иде.
...Күкрәк киереп утырган таулар тезмәсе ягыннан сулышны иркәләп талгын җил исте. Үзе белән сусыл үлән, күкчәчәк, җир җиләге исе генә түгел, иркенлек, хөрлек исе дә алып килә иде җил. Карлыгач, ялкау гына үлән чемченгән җиреннән башын күтәреп, таулар ягына текәлде. Чабышка әзерләнгәндәй, бер урында биеп алгандай итте. Аннан, гәүдәсен кылтык кызлар урынына уйнаклатып, тыелгысыз дәрт белән шул тарафка томырылды. Тик бераздан, болай ыргылуның файдасыз икәнен искәртеп, аягына бәйләнгән аркан тартылып куйды. Ат, җан ачысы белән иһаһайлап, әле бер, әле икенче якка ташланды, тик ничек кенә ашкынмасын, каты кул белән бәйләнгән бауны өзү мөмкин түгел иде. Якындагы таш юлдан бертуктамый агылган машина тавышы һәм төтен исенә күмелеп, тагын яңа көн башланды. Карлыгач нәүмиз кыяфәттә башын иде. Ул үзенә үзе хуҗа түгел иде шул. Адәм балалары кебек үк, ул да күзгә күренгән һәм күренмәгән арканнар белән тышауланып куелган иде. Эх, бәйдән ычкынасы иде дә, таш юл читендә болын исеме күтәреп яткан шушы биләмәдән мөмкин кадәр ераккарак китеп югаласы иде. Кешеләрнең саташулы дөньясыннан, күз яшьләреннән азат булган башка дөньяга...
- Карлыгач, ул тагын эчкән! Ул тагын эчкән! Яшь дустының күзләренә яшеренгән бетмәс моң бу юлы ниндидер сын рәвешендә күз алмасында катып калган иде. 
- Безнең җиңүне юган, имеш... Әз генә, имеш... Әз генә дигәне тагын атна буена җитәчәк... "Безнең җиңү... Финиш сызыгына беренче килү түгел, үз-үзеңне җиңү күпкә авыррактыр, мөгаен..." 
- Әти аны бу юлы үзе куа... Өйдән бөтенләйгә кит син, ди... "Йодрык кадәрле йөрәгеңдә таулар күкрәгенә сыймас авырлык икәнен аңлыйм, дустым. Ничекләр ярдәм итим соң?" 
- Минем яшисем килми, Карлыгач... "Юк, юк, юк!!! Синең башыңда мондый коточкыч уйлар булырга тиеш түгел! Түгел!" Өйалды ишеген ачып керүгә, малайның борынына яшь карлыган яфрагы исе килеп бәрелде. Димәк, әнисе аш бүлмәсендә, яфраклар кушып, тәмле итеп чәй пешерә. Димәк, ул айнык... Беркадәр гаҗәп иде: кичә кич шактый күңелле күренгән әнисенең болай тиз аякка басуы гайре табигый хәл кебек тоелды. Малай, шым гына басып, түр бүлмәгә үтте, яшел төстәге тар диван башында ятимләнеп утырган кечкенә мендәр астына кулын шудырды - кесә телефоны шунда иде. Иртән, өйдәге шомлы тынлыктан әллә туеп, әллә куркып, өстенә ни эләксә шуны киеп мыштым гына чыгып киткәндә, телефонын алырга оныткан иде. Карлыгачка су эчереп кайткач, буш чиләкне койма башына элеп куйды да, телефонын эләктереп, бакча артындагы куышына чуму нияте белән өйгә керде. Аяк очына гына басып чыгып барганда, әнисенең борын астыннан гына үзалдына көйләгәнен ишетеп, шып туктап калды.
...Ак биләүләрдә биләгән 
- Бәхете булсын димәгән... Көчле булмаса да, йомшак кына, моңлы гына иде әнисенең тавышы. Җыры гына малайга аңлашылып бетмәде. Җыр артыннан ук әнисенең әкрен генә үксегәне ишетелде дә, малай, кулын олыларча селтәп, ашыга-кабалана чыгып китте. Әнисенең чираттагы бәйрәм атнасы башланачагы көн кебек ачык иде. Ишегалдына чыгуга, бакчаның тәбәнәк коймасы өстеннән үрелеп, нигә, ни өчен икәнен дә аңламастан, балан куагының бер ботагын сындырып алды. Шул мәлдә уң колагын әчеттереп нидер тешләде. Малай, колакның әрнүенә түзә алмыйча, йөзен җыерып куйды, шап итеп колагына сукты. Әллә бал корты, әллә шөпшә булды инде - аяк астына тәгәрәде. Шул мәлдә урам яктагы капка биге шалтырап ачылды, әтисенең бик ашыгып атлап керүе, агарып каткан сәер йөзе күренде. Малайның елардай булып колагын угалап торуын күргәч, аның янына ашыкты. 
- Корт чакты бугай ла... 
- Исе китмәгән кебек әйтергә тырышса да, малайның тавышы калтырап чыкты. Әтисе күзен кыса төшеп аның янына иелде, болай да уттай янган, кабартмага әверелгән колакны чеметтереп, кортның угын алды. 
- Салкын куеп торырга иде дә... 
- Аннан, җөмләнең азагын әйтергә микән, әйтмәскә микән дип уйланып тордымы, бертын сүзсез калды. Кисәк кенә малайны кочып күкрәгенә кысты, уфтанып куйды: 
- Улым... тик син, ни... артык борчылма гына, яме... Нишлисең, безгә язганы безгә була инде... Малай, кашын сораулы җыерып, әтисенә күтәрелеп карады. Әтисенең какча яңагы буйлап яшь тамчысы тәгәри иде. 
- Ни бит әле... 
- Әтисе күзләрен яшереп читкә борылды. 
- Анда... Карлыгачны... машина бәргән... Малай кисәк кенә әтисеннән читкә тайпылды, күзләре киерелеп ачылды, аның да йөзе мизгел эчендә агарынып китте. Ышанасы килмәде. Әле яңа гына Карлыгачы яныннан кайтып керде бит! 
- Аптыраган инде... Әллә арканын өзеп юлга үзе барып кергән, әллә берәрсе махсус эшләгән... 
- Әтисенең тавышы каяндыр ерактан гына ишетелде. Малай, аякларының җиргә тиюен-тимәвен дә искәрмәстән, авыл читендәге болынлыкка 
- Карлыгач янына томырылды. Юк! Тормыш дигәннәре тоташ югалтулардан гына торырга тиеш түгел... Ул еламый, юк, еламый... Күзләрен генә түгел, күңелен дә коточкыч бушлык биләп алган иде. Нәрсәдер чытырдап өзелде. Кап-караңгы төндә нәни генә булса да яктылык җемелдәтеп утырган бердәнбер шәм сүнде диярсең... Янәшәсендә җан сердәше, дусты, җылытыр җан иясе 
- Карлыгачы гына бар иде, инде аны да бөтенләйгә югалтты. Үзенең шушы олы җиһанда япа-ялгыз калуын уйлап, малай калтыранып куйды. Төнге салкын, кыска җиңле юка күлмәге аша бөтен тәненә үрмәләп, куырып алды. Үз-үзен кочаклап утырудан гына әллә ни җылына алмады. Элек кышкы кичләрдә, өйдәге мәхшәрдән качып, абзарда утырганда, туңган кулларын ял арасына куеп җылытырга Карлыгач бар иде. Ә хәзер... ике тау арасындагы киң чокырда, аяк асты тутырып кәрешкә, җир җиләге үскән төпкелдә төн уртасында әле тезләрен, әле терсәкләрен кочаклап утырган мәлдә аның җан ярасын бүлешер беркеме дә юк.
Якында гына, камышлар тирәсендә өзми-куймый бакалар чурлый иде. Куе булып үскән үлән арасыннан шыштырдап әллә йомран, әллә төлке баласы үтеп китте. Малай аның ике утлы төймә булып ялтыраган күзләрен генә күреп калды. Курыкмады. Аңа барыбер иде. Кемнән дә булса ярдәм сорарга, еларга, таяныч эзләргә теләмәде - мине барыбер беркем дә ишетми дигән уйдан күңелен соры бер битарафлык урап алган иде. Шәрә беләкләрен черки талап интектергәндә уңлы-суллы селтәнеп утыра торгач, үлән арасына авып йоклап китүен үзе дә сизми калды. Илаһи көй ишетелгән мизгелдә генә сискәнеп уянып китте ул. Җәйге төннең бер саплам караңгылыгы әллә ни арада китеп югалган, таң атып килә иде. Тау битендәге каенлыкта, гаҗәеп бер җырны көйгә салгандай, берсен берсе уздырып сайраган кош тавышларында илаһи моң ишетелде. Ул моң зекер әйтеп утырган яфраклардан, чык тамчысы эчкән үләннәрдән, алсу юрган ябынган болытлардан агыла иде. "Эх!" Малайның эхелдәп куюына әнисе турындагы караңгы уйлары һәм җан әрнүе сыеп беткән иде. Кичә Карлыгачны машина әрҗәсендә алып киткәннәрен карап калган мизгелдә бу югалтуның мәңгелек икәнен сабый йөрәге белән аңлап килеште ул. Гаҗәп, югалу һәм югалту шулкадәр табигый һәм җиңел булып тоелды. Үзе дә югалырга булды. Беркемгә әйтмичә, бөтенләйгә. Чөнки ул беркемгә дә кирәкми, аның җан авазын беркем дә ишетми. Китәсең дә югаласың. Тик кая, ничек итеп? Аяклары малайны кайчандыр әтисе белән печән чабып алырга туктаган, матурлыгына, серлелегенә шаккаткан Җиләктау буена алып килде. Җиде төн уртасында черем итеп алган арада, ул төшендә Карлыгачның мөлдерәп торган акыллы күзләрен дә, әнисенең әле елмайган, әле ямьсезләнгән йөзен дә күреп алды. Сабантуй көнне күз яшьләре белән ялына-ялвара теләгән теләге уеннан тагын сызылып үтте. "Әни эчмәсен иде... ташлап китмәсен иде..." Тик шул кичне әнисеннән аңкыган аракы исе әлеге теләк-өметне мең кисәккә телгәләп, аяк астына түшәде шул.
Бер урында селкенмичә яту малайның тәнен тәмам оеткан иде - аягын кымшатуга, табан астын мең энә белән чәнчеп алдылармыни! Табанын уа-уа торып утырды. Тамагы ачкан икән - үтереп-үтереп ашыйсы килеп китте. Тик ул шушында утырырга карар иткән иде. Кайчанга кадәр, кемне көтеп, ни өмет итеп - монысын үзе дә белми, ләкин өйгә бүтән беркайчан да әйләнеп кайтмаска дигән карары әлегә нык иде. Үлән сабагын теш арасына кыстырып, тагын сузылып ятты. Күзләрен бер ачты, бер йомды. Колак төбендә меңләгән черки гөжелди иде, малай ул тавышның төштәме, өндәме икәнен аерырга маташты, тик бар гәүдәсен хәлсезлек, сәер халәт чолгап алды да, ул төпсез караңгылыкка төшеп югалды. Караңгылык - яктылык, ямьсезлек - матурлык, төш һәм өн... Табигатьтә тоташ парлылык, капма-каршылык... Әгәр шулай икән, югалту белән янәшә табыш та булырга тиеш тә соң. Ә ул табыш бер генә төсмердә була ала: әнисе... әнисе... Саташулы-уяулы бу уй да төштә генә сызылып үтте, ахры. Малай хәтта үзенең йөзенә терәлеп диярлек иелгән әнисенең күзләрен аермачык күрде. Үзенең сөяктән генә торган иңбашларында әнисенең кулларын тойгандай булды. "Улым, улым!" дигән куркынган тавышы да яңгырагандай тоелды. Малай рәхәт елмайды. Төше татлы, гаҗәеп дәрәҗәдә татлы иде - уянырга, шул бәхетле мизгеленнән бүленергә теләмәде. 
- Улым, улым! Тавыш төштән түгел, янәшәдәге чынбарлыктан килә иде. Әнисенең эндәшкәненә кушылып, әтисе дә нидер әйтте. Менә аның көчле куллары малайны күтәреп алды. Малай үзенең җирдән аерыла баруын сизеп, куркынган кыяфәт белән керфекләрен күтәрде. Әтисенең нур качкан йөзен, әнисенең күп елаудан кызарып беткән күзләрен күреп, ни булганын, үзенең кайдалыгын аңышмыйча аптырап китте. "Карлыгач... Карлыгач өчен елыйлар". Кайда соң әле алар? Җиләктау түгелме соң? Кешеләр дә җыелган. Ни булган соң? Малай гәүдәсен җыерды. Әтисе тезләренә чүкте, малайны кабат җиргә яткырды, кытыршы кулы белән битеннән сөеп куйды. 
- Улым, син безне ишетәсеңме? 
- Улым, безне ташлап, кая китеп югалдың син? Монысы әнисе икән. Елый-елый малайның беләген сыпыра. Кызык, малай аларны ташлап, китеп югалдымы? Киресенчә, әнисе бит... Гел-гел аларны ташлап каядыр югала... 
- Без сине бөтен авыл белән төн буе эзләдек, улым. Ярый әле күрше агай Җиләктауны исенә төшерде... Айкамаган җир калмаган иде бит. Ә син монда төш уртасына кадәр йокы симертеп ятасың икән... 
- Шаяртырга тырышса да, әтисенең күзләре яшь белән мөлдерәмә тулы иде.
- Кичер мине, улым... Кичер! Мин бүтән беркайчан да сине ташлап китмим. Беркайчан да! Беркайчан да китеп югалмыйм, улым, бәгърем! Югалтулар ай авыр, белә идем бит югыйсә, белә идем... Эчмим мин, ышан, улым, эчмим! Йә Ходаем, син мине ишеттең: ул исән, ул табылды! Кичер, Ходаем, кичер мине! Ялгышларымны кичереп, бер Үзеңә табынып яшәргә көч бир! Сынауларың булды - җан иңгән бер баламнан аерып сынадың. Әйе, сыгылып төштем мин, авырлыклар алдында шунда ук тез чүктем. Тураеп басарга, өметне югалтмаска үзең көч бир! Бер бөртек баламнан, күз нурымнан, җан җимешемнән аерма берүк! Йә Раббым... Ишет берүк! Әнисенең инәлеп елый-елый шулай дип кабатлавына малай янә керфекләрен тибрәтте. Җирдә теләгән теләкләрне ишетүче барлыгына тагын бер кат инанырга теләп, ул күзләрен тутырып, кемнедер эзләгәндәй, әле күккә, әле җиргә, әле кул сузымы арада тибрәлеп утырган ак каеннарга, әле зәңгәр офыкка төбәлде. Тау итәгендә Бу матурлыкны бер селтәнүдә юк итәргә ирнең кулы күтәрелмәде. Ул, инде һавага чөелгән чалгысын капыл гына кире төшереп, эшеннән бүленде. Зәңгәр кыңгыраулар, берберсенә сарылган кәрешкә, күкчәчәк, тагын әллә нинди, әллә нинди чәчкәләр, үләннәр, төсләр белән чуарланган тау итәгендә, нәкъ менә аның каршысында, үзләре бер кечкенә утрау булып, сары күзле эре-эре ромашкалар тибрәлә иде. "Шуларга ушы китә бит, хатынга җыеп кайтырга булыр". Ирнең кояшта янып каралган, шуңамы, тагын да кырысрак тоелган йөзеннән җылылык йөгереп үтте. "Күр әле, җир җиләге дә мәмрәп пешкән! Кайтышлый балаларга тәлгәше белән өзәргә кирәк". Күңеле нечкәреп китүгә үзенең дә гаҗәпләнүе идеме, табигать хозурлыгына соклануы булдымы - башын чайкап куйды. Ялангач күкрәгеннән агып төшкән тир тамчыларын уч төбе белән сөртеп алды.
"Кыздыра! Кичкә яшенле яңгыр булмасмы әле?!" Алдындагы ак чәчкәле утрауны әйләнеп үткәч, күкрәк киереп чалгысы белән селтәнде. Шышт-шышт, шышт-шышт... Әлеге күңелле көйгә үзе дә борын астыннан гына җыр белән кушылды: "Сарман буйкайлары яшел алан, печәннәре җитәр берзаман..." Моңы белән әллә ни мактанырлыгы юк иде аның, шулай да тавышы колакны иркәләрлек, чын ир-егетләрчә. Юеш аркасына килеп кунган кигәвен генә ошатып бетермәде бугай - әчеттереп тешләргә дә өлгерде. "Каһәрең!" Ир чалгысын сул кулына күчереп, уңы белән шап итеп аркасына сукты. "Кеше кебек. Арттан килеп тешли, җүнсез!" Аннан, күз күреме ераклыкта җәйрәп яткан авыл тарафына карап алгач, авыр сулап куйды. Билгесезлектән тә кыенрак нәрсә юктыр, мөгаен. Бүтән чагында кылны кырыкка ярырдай булып йөгергәндә дә җиткереп булмаган вакыт бүген урынында тукталып калган диярсең. Җыелышын да, тапканнар, кичкә калдырмасалар... "Шома ак-караны күрми йөгерәдер инде. Этен-бетен сыйлап чыккандыр". Ә ул, үз-үзенә үч иткәндәй, чалгы күтәреп, тау арасына чыгып качты. Качты? Кемнән, кешеләрдәнме, үзеннәнме? Халык җыелышы җыялар, авыл башлыгы сайлыйлар, имеш... Кызык, аның исеме башлап кайсының теленнән тәгәрәде икән? Янәсе, үз авылыбыздан чыккан кеше, башкалар өчен кайгыра белә... Ничә ел мәктәптә ботаника, химия укытып, авыл халкы арасында, район җитәкчеләре алдында абруй казанса да, моңарчы карьера баскычы, властька үрмәләү турында уйламаган ирне әллә нишләтте дә куйды бит шушы хәбәр. "Айһай, Шома дилбегәсен алай гына бушатыр микән? Ничә ел рәхәтләнеп имеп яткан җиреннән... Чабатасын әллә кайчан киеп куйгандыр..." "Шома" дип кушамат тагылган рәис читтән килгән кеше иде, эшли башлаган мәлендә авыл ирләре белән кул биреп исәнләшкән кеше ярты ел эчендә танымаслык булып үзгәрде. Караш - борын өстеннән, тавыш - бөердән, сүз теш арасыннан булды да куйды. "Кешенең чын йөзен беләсең килсә, кулына власть тоттырып кара... Власть боза кешене, власть... Күзләренә ак-кара күренми башлый. Иң элек үзләрен кайгыртырга тотыналар шул, авылны түгел... Кара инде, гөрләп торган авылны нишләтте, ә? Сарык фермасы, менә дигән атлар бар иде - берсе дә калмады. Ул амбарларны, техника паркын, комбайн-тракторларны әйтәсе дә юк. Соң, бөтен Рәсәе урлашып, талап, ришвәткә батып көн күргәндә ала карга булып каласы килмидер инде... Ярый әле халыкның пай җирләрен сатып бетерергә өлгерми калды...
Җирсез авыл - үләргә яткан карт инде ул". Ир уйга күмелеп, тау итәгенең байтак өлешен чабып чыкканын сизми дә калды. Киң алдырып чабылган печән тезмәләре тигез тасма булып тезелеп ята иде, чалгысын шулар өстенә күзгә ташланырлык итеп куйды да ике тау арасында күгелҗемләнеп күренгән таллык янына атлады. Әйрәнле банкасын, кояшта җылынмасын дип, күләгәдә калдырган иде. Баш очында болыт урынына әйләнгән черки көтүенә кизәнә-кизәнә, таллык эченнән банканы алды, куе үлән арасына аякларын сузып утырды да, бик тәмләп салкынча әйрән чөмерде. "Шоманы әйтәм. Хет шушы авылныкы булса, үземнеке дип җиң сызганып эшләр иде дә... Ун ел эчендә тегесен җимереп, монысын таркатып бетерде - шул булды бөтен кылганы. Килмешәкләр төкерә ул синең урамыңа да, суыңа да... Пычагыма кирәкме аңа түбән очтагы чокыр-чакыр, машинасы белән үзенең кереп батасы бармы... Аласын алып, талыйсын талап бетерә дә, әллүр бүтән хуҗалыкка". Банканың капкачын ябып, үрелеп кенә янә тал арасына яшерде. Бер кулын баш астына куеп, үлән өстенә чалкан ятты. Икенчесе белән нәзек кенә ромашка чәчәген сындырып алды да, сабак очын ирен читенә кыстырды. Карашы күктә берән-сәрән генә агарып күренгән болытларга текәлде. "Өстә утырганнарның мондый матурлыкны күрергә вакытлары юк. Күзләре тонган, җиде буынга җитәрлек мал җыюдан башканы беләләрме диң... Ике гомер яшәрдәй шикелле... Карале, дөньясы нинди ямьле! Һавасы ипигә ягып ашарлык бит, малай! Җыелышларына, сайлауларына, кәнәфиләренә төкер дә хозурланып тик ят. Алай дисәң, алай дисәң... Кулында бәләкәй генә булса да дилбегәсе бар кеше ял итәр урын эзләп тилмерми инде ул... Әнә бит, Шоманы әйтәм, хатынын ияртеп, кышын Һиндстаннан урап кайтты. Балалары да Казан-Мәскәүдә генә түгел, берсе Төркиядә, икенчесе Америкада укып маташа. Мөмкинлек булса, безнекеләр укымас идеме? Мәктәптә укытуны да әйтер идем... Кәгазь боткасыннан баш күтәрә алган юк. Эш рәхәте калмады. Авылда гына шулаймы дисәм, шәһәрендә ишшу да хуже. Әнә олы кыз теге атнада гына елардай булып кайтып зарланды. Бүтән һөнәр барын белмәгәндәй, аны да укытучылыкка укытып ялгыштык бугай ла. Ни үзенең күңеле ятмый... Мәктәп белән бетләп беттеләр, детсадларда да шул хәл, ди. Кычкырып әйтергә ярамый, мәктәпнең данын чыгарасы түгел дип, ысылдап кына торалар икән. Вәйт замана диген... Рәсәй мәктәпләрендә яулыктан йөрергә ярамый дип ду куптарып ятарга беләләр... Бот, күкрәк күрсәтеп, муеннарына тәре тагып килсәләр ярый, яулык ярамый, имеш... Ай, берәр гәҗиткә тотып язарга, яулыксыз укучыларның башын тикшереп кайтыгыз әле, дип. Атааналарны әйтер идем, балаларына бармак янасаң, тавыш куптарып килеп җитәләр, талкавайрак мәсьәләне җыелып хәл итәсе булса, ярыкка качкан тараканннар кебек качышып бетәләр".
Өрфия яулыктай болытлар да, төпсез тоелган күк йөзе дә, көйдерердәй булып кыздырган кояш та, кырмыскалар сыман ыгы-зыгы килгән кешеләр тормышыннан бихәбәр кыяфәттә һәрберсе үз вазифасында иде. Алар үзләренең ни дәрәҗәдә биектә икәнлекләре турында баш вата, уйлана белми. Ходай Тәгалә тарафыннан үзләренә бирелгән мәгърур көч белән дә мактана белмиләр. Югыйсә менә бу иркә болытларның бер күчкә җыелып караңгылануы, кояшның шул болыт юрганы астына кереп югалуы, күк йөзенең мизгел эчендә яшь коя башлавы астагыларның тормышын төбе-тамыры белән үзгәртергә сәләтле икәнен аңласалармы... "Кичкә яңгыр килсә, чапкан печәнне әйләндереп мәшәләнәсе була инде... Хатын чәпчи дә ул, көч әрәм иткәнче, сатыйк та алыйк, ди. Сатып алган күпмегә җитә инде, йә? Егәр барында рәхәтләнеп кизәнмичә... Быел чапмасаң, яренгә камылга әйләнә дә бетә. Авыл кешесе дә әзергә бәзер яшәргә өйрәнеп килә, кара инде, чалгы тотып печәнгә төшкән кеше бармы хәзер? Күбесе шулай сатып алу ягында. Җир кадерен белмичә... Югыйсә бездә чабам дигән кешегә җире дә җитәрлек бит әлегә. Әнә күрше хуҗалыктагылар тилмерә, бакча артындагы үләнгә аяк баса алмыйча... Басарсың, бар... Бөтен авылыңны алпавыт кулына сатып җибәрсеннәр дә. Пиннек бәйләргә дә, җиләккә барырга да җайлары юк мескеннәрнең. Кешегә әйтсәң, кеше ышанмас - көтү чыгарырга җиреңне калдырмасыннар инде, гыйбрәт. Кешесе дә мәмкә бит аның, җыелышып ду килеп каршы чыгасы урында, һәрберсе үзалдына шыңшып йөри". Ир ниндидер ярсу белән авызындагы чәчкә сабагын чертләтеп тешләде. Әчкелтем тәм теш арасына таралды. Торып утырды. Ирнең башында гәҗиттән ясалган башлык иде, - ул ямьшәеп, сытылып калган, - салып, төзәткәләгәндәй итте. Тезенә кадәр сызганган чалбарының кесәсен капшап карады - янавычы шунда иде. Торып, чалгысы калган тирәгә атлады, аны очы белән җиргә кадап, бик һәйбәтләп янады, бармак бите белән үткенлеген тикшергәч, канәгать елмаеп, билен турайтты. Печәнлеккә нәкъ менә бүген килүе сәгать уздыру, йөрәк дулавын басу өчен генә икәнлеген анык белсә дә, дөньясын онытырга тырышып, бил буе үскән үләнгә кизәнде. Акылы булган кеше төш уртасында, кояшның өтеп алырдай кыздырган мәлендә печән чабып маташамы инде, йә? Мондый челләдә таң белән бергә кузгалып, чык коелып беткәнче селтәнсәң генә инде. Ул чагында, ичмаса, чалгысы да үтә, юеш үләнне гали пәкесе урынына кырып кына сала... "Җыелышка барыбер кайтасы булыр, куркып качкан диярләр. И-и, җүләр, минем урында берәү булса, керфек какмый өйдән өйгә йөреп, вәгъдәләр белән сыйлап, тавыш бирегез дип үгетләп йөрер иде! Ярар, ни булса шул булыр. Изге урын буш тормас әле... Азынды шул Шома, артыгын азынды, ветеранга дигән йорт мәрәкәсе белән эләкмәсә, әле дә нәфсесе чик белмәс иде. Кеше ушлы шул хәзер: ветеранның да балалары шухрый-мухрый түгел - башкалага хәтле җиткәннәр..." Чалгының очы дык итеп кечкенә түмгәккә бәрелде. Тынычлыгы бозылган кырмыскалар, әрле-бирле тузгышып чабыша башладылар. "Каһәр! Күрми калдым ла. Кая, аяк астында чабышмагыз әле, яшисегез килсә, әнә теге яклап..." Ир, эшеннән бүленеп, кырмыскалар белән гәпләшеп алды. "Бер карасаң, яшим дигән кешегә җае да бар инде аның. Примергә минем күршене ал: хөкүмәт дотация биргәч, авылда пилорам ачып җибәргән ие, менә дигән итеп дөнья көтә. Ничә кешегә эш урыны булды; безнекеләр генә түгел, бөтен тирәяк халкы егылып шунда йөри. Баҗайлар бозау симертеп сата, алар да дәүләт биргән 58 мең белән башлап җибәргән ие. Әзергә бәзер өйрәнгән халыкның күбесе мал асрап азапланмый бит хәзер, пажалысты, менә сиңа ит... Бу юк, теге юк дип зарланып, тегесенмонысын сүгеп утыруы җиңел инде ул, йә шулай балавыз сыгасың, йә җиң сызганып эшкә ябышасың. "Эшләп кем баеган" дисәләр дә, эшләгәннәр бер дә кеше күзенә карап тилмереп утырмый. Гаеп атта да, тәртәдә дә инде... Ялкауланды халык, ай ялкауланды.
Үзе акча колына әйләнде. Кыз да булсын аңа, буаз да булсын..." Таллык ягыннан җиңелчә генә җил исеп китте. Ир, чалгысына таянып, кулын каш өстенә куйды да күккә төбәлде. Бая гына челтәр бизәк булып иркәләнеп йөзгән болытлар бер тирәгә укмашып маташа иде. "Болай булгач, тучны китереп ява инде бу! Их, дөбердәтеп, дер селкетеп коеп үтсә, ә?! Дөньясы үзгәреп китәр, чистарынып калыр иде... Адәм баласы гел шулай дип өметләнә бит ул... Тагын бер-ике рәт чыгарга да кыймылдарга кирәк. Әле җыелышларына иртәрәк иртәсен. Шулай да кайтып, юынып-кырынып барып җиткәнче... Глава килмичә башлавын башламаслар анысы, шулай да санламаган кебек соңга калганчы..." Ирнең уйларын бүлеп, пакус башында күлмәк астында яткан телефон аваз салды. "Хатындыр инде. Иртәдән үк бал кортыдай бызылдый башлаган иде. Борчыладыр". Телефонда, чынлап та, хатыны иде. "Башында әз генә мие булган кеше шушындый көндә печәндә хыялланып йөриме, йә? Глава килеп җиткән, кантурдан сине сорап шылтыраттылар!" - дип сулуына кабып кычкырган тавыш ирне әллә нишләтеп җибәрде. "Каһәрең! Әле иртә дип торырсың монда! Болай булгач, болай булгач..." Әллә ашыгудан, әллә дулкынланудан, әллә сәер бер куанычтан күзләре томаланган ир кабалана-кабалана күлмәген киде, таллыкта утырган банкасын эләктерергә дип атлады, аннан, ярарсана дигәндәй кулын селтәп, чалгысын иңбашына күтәрде, чабылган печән тезмәләре арасыннан җил-җил адымнар белән атлады. Кайтышлый өзәрмен дигән җиләк тәлгәшләре дә, бая түмгәк булып утырып калган кырмыска оясы да ирнең галош табаны астында калып сытылды. Менә ул үзе чапмыйча урап үткән сары күзле ромашкаларга якынлашты, атлаган уңайга иңсәсеннән чалгысын төшереп, сукмагында утырган нәзек билле чәчкәләргә селтәнде. Әле генә матурлыкның үзе булып балкыган ак утрау тавышсыз иңрәү белән ирнең аягына ишелеп төште. Тик ирнең күзләре җиргә сарылган гөлләрне күрмәде, ул тау итәге буйлап югарыга ашыга иде. Китү Ки-тә, ки-тә, ки-тә... Стенадагы сәгать теле, үчекләгәндәй, әйтерсең шулай дип кабатлый иде: ки-тә, ки-тә...
Белмиме инде Гөлсәрия? Санаулы атналар, ә бәлки көннәр генә калгандыр... Моңарчы әйтми-нитми, кисәтми, капыл гына китеп бара иде дә соң Фазыл. Бу юлы менә китү сәгатен парлап көтеп утыралар. 
- Сиңа әйтәм, мендәреңне җайлабрак куйыйм әле. 
- Тор-сын. Күренмиләр-ме? 
- Атна уртасы гына бит әле. Эш кешеләре, шимбәсез кайтмаслар. Гөлсәрия улларына шылтыратты шылтыратуын, кайтыгыз дип өздереп кыстамады. Әллә бүген, әллә иртәгә... Балаларны кат-кат тинтерәтеп йөрткәнче... Тормыш диген... Яшәлде инде. Авызы тулы кан булса да, кеше алдында төкермәде Гөлсәрия. "Шулай язгач, шулай язгач..." Үз-үзен юатуның бердәнбер чарасы әлеге сүзләр иде. Исмәле, җил, туктале, җил, Өзмә гөлнең чәчәген. Алга килми белеп булмый Башның ни күрәчәген... Телен аркылы тешләп түзгән минутларда ярый әле шул җыруы булды. Ялгызы калса да, мал-туар тирәсендә кайнашса да, яна-пешә авырулары янына ашыкса да, әле авыз эченнән, әле күңеленнән Гөлсәрия гел бер үк сүзләрне кабатлый иде: "Исмәле, җил, туктале, җил..." 
- Болай-рак иел... 
- Фазылның өзек-өзек авазы хатынны уйларыннан арындырды. Иренең колагы янына иелә төшеп: 
- Су-мазар кирәк мәллә? - дип сорады. 
- Җыр-ла... "Ис-мә-ле, җил..." 
- Фазылның хәле бетте, гыжылдап сулады да күзләрен йомды. Гөлсәрия дертләп китте. Аның беркайчан да ире күргәндә-ишеткәндә җырлаганы юк иде ләбаса! Утыз ел бер түбә астында яшәп, бары-югы уртак булса да, бәгыреннән өзелгән бу көй үзенеке, бары тик үзенеке генә иде бит! 
- Кит инде, гомер булмаганны, авыз күтәреп җырлап утырырга... 
- Гөлсәрия кырын эш өстендә тотылган кебек кызарып китте, шуны яшерергә теләгәндәй иелеп, иренең аяк очындагы җәймәне рәтләп маташты. 
- А-ны сагынып... Гел җыр-ладың бит... "Аны сагынып..." Барысын да белеп, сизеп, ишетеп яшәгән, димәк... Аны дигәне Гөлсәриянең беренче ире, ике улының әткәсе Нургаяз иде.
= = =
- Гөлсәрия апа! Нургаяз абый комбайн астында калган! Көннең кояшын урлап, кара хәбәр китергән малай ат өстеннән үзе сикереп төштеме, әллә аны Гөлсәрия йолкып төшердеме - монысын аңышмадылар. Ике авыл арасындагы Чучак тавына җитәрәк кенә аңына килде хатын. Атның касыгына тибә-тибә, җан-фәрманга куалаган җиреннән тезгенне кисәк кенә уңга - болын ягына каерды. Әллә томан, әллә яшь пәрдәсе томалаган инде - күзләре белән күпме генә айкамасын, тирә-якта комбайн-мазар күренмәде. Пакус-пакус булып яткан печән тезмәләре кояш эссесендә куырылып кибәргә дә өлгергән икән - тояк астыннан кыштыр-кыштыр колакка эләгеп калган аваз хатынны чынбарлыкка кайтарды. Нишләде инде ул, йә, нишләде? Берни сорашмаган, ачыкламаган килеш, тора салып Озынкуакка ашыкты. Кичә, барысы да кичә иде бит... Әйе шул, кичә иде. Нургаязы көнозын шушы болында совхоз печәнен чапты. Гөлсәрия көндез җәһәт кенә газ өстендә кыстыбый пешереп алды. Авыл фельдшерының көне ни, төне ни, тәүлекнең теләсә кайсы минутында чыгып чабарга туры килә, шуңа күрә нәрсәгә тотынсаң да җәһәт кыланмый җаең юк... Бу арада халык кайсы бакчада, кайсы басуда мәш килә, бераз сулу алырга җай чыкканга сөенеп, өй тирәсендә кайнашуы иде Гөлсәриянең. Кайнар кыстыбыйларын, суынмасын дип, шакмаклы ашъяулыкка төреп тыкты, пыяла шешәгә сөтсез чәй ясады, ире яраткан, писүккә катырылган тышсыз кәнфитләрне дә онытмады. Шуларны тутырган чүпрәк сумкасын көтү куа торган таяк башына асты да, кармак күтәргәндәй иңсәсенә куеп, инеш буйлап кына Озынкуакка юл алды. "Бүген көн буе шунда маташырмын", - дигән иде Нургаяз. Тамагы ач дип кайгырасы түгел, әбәтне совхоз ашханәсеннән китереп ашаталар. Шулай да өй ризыгы өй ризыгы инде ул. Авызда эреп торган кыстыбыйны кайнар чагында авыз итмәгәч ни... Менә шушы юлдан ерак түгел генә киң алдырып чабылган печән тезмәсе өстенә аркага арка терәп утырдылар да икәүләп әй тәмләп ашадылар. Әнә, әнә теге калкулык буенда гына... Туктале, нишләп болай исәнгерәп тора соң Гөлсәрия? Кичә иде бит, анысы кичә иде... Хатынның ике чигәсе кысып авыртырга тотынды. Хәтере дә җуелмаган, күзләре дә үз урынында. Тик Нургаязның комбайны монда юк иде. Каян килеп монда булсын инде, йә? Кичә, күз бәйләнгәч кенә тузанлы йөзен балкытып: "Тәки чабып бетердем! Иртәгә Кырынтауга күчәм, карчык!" - дип кайтып керде түгелме? Гөлсәрия исә, чигүле сөлгене иренең иңбашына салып, мунчага озатканда: "Шулай инде, биш ел эчендә былбыллар карчыкка әйләнми нишләсен", - дип шаяртып, болдыр култыксасына сөялде. Кичә иде, монысы кичә иде...
Хатын манма су булган тәнен дерелдәтеп торган атны әкрен генә әйдәкләп, тезгенне тартты, салмак кына атлатып, килгән юлга кире борылды. Бер мизгелдә янә уйлау сәләтен югалткандай булды. Алай гына да түгел, эчендә нидер өзелгәндәй иде. Шулай да бу халәт озакка бармады, Гөлсәрия, кинәт йокысыннан уяттылар диярсең, тезген белән атның сыртына селтәнеп җибәрде дә нәкъ баягыча ак-караны күрми Кырынтауга томырылды. "И Ходаем, балаларым хакына! Исән-сау гына булсын иде! Дога урынына шул сүзләрне өзлексез кабатлаган иреннәренә тозлы тамчылар тәгәрәп төште. Бар теләкләр дә фәрештәләрнең амин дигән чагына туры килсә, җир йөзендә бер генә бәхетсез җан иясе дә булмас иде... Гөлсәриянең күз яше шул көнне дәрья урынына аккандыр да бөтенләйгә кибеп корыгандыр, мөгаен. Ул бер мизгелдә ятим калган ике улын куенына алып, әле иңрәп, әле сыкрап, әле тавышсыз үкседе. "Ике бөртегемне ничекләр үстерермен? Әти кая дип сораганда ниләр диярмен?" Үзе турында уйламады - "былбылым" дип эндәшер кешесен мәңгелеккә югалтуны бөтен асылы белән берникадәр вакыттан соң гына аңлыйсын белми иде; тупырдап торган, берсе өч, икенчесе дүрт яшен тутырып кына килгән нарасыйлары өчен өзгәләнде. "Ятимнәрем минем, ятимкәйләрем!" 
- Гөлсәриякәем, син бит үзең бырач кеше, берәр дару-мазар алып кап әле. Балаларыңны куркытасың бит, үлгән артыннан үлеп булмый, бу кадәр елама инде, - дип, кырыенда күрше-тирә бөтерелде. 
- Күрәчәге шулдыр, елап кына кайтарып булмас... 
- Монысы Нургаязның җан дусты Фазыл иде. Алга килми белеп булмый Башның ни күрәчәген... Башын тезләренә салып, иҗекне иҗеккә ялгарга тырышып авыз эченнән көйләгән Гөлсәрияне кемдер җитәкләп торгызды. 
- Акылыңа зыян килү бар, балаларыңны уйла! Җебемә! 
- Бу сүзләрне дә Фазыл әйтте бугай. Җырлаганны ишеткәне юк дип утырырсың... Шул көнне җырлады бит Гөлсәрия. Инде елый алмый башлагач, кайта-кайта бер үк көйне кабатлады: "Исмәле, җил, туктале, җил..." 
- Мин кит-кәч... Күңел-лерәк җыр сай-ла... 
- Тел тибрәтеп ике-өч сүз әйтү дә Фазылның бөтен көчен ала иде, болай да очлаеп, ябыгып калган йөзе тагын да тартылып киткәндәй булды. 
- Китчәле, олы башың белән тилемсә сүз сөйләп ятмасаң...
Йоклап китте бугай, Фазыл бүтән эндәшмәде. Гөлсәрия ипләп кенә урыныннан кузгалды да иренең как сөяккә калган кулларына төбәлеп торды. Әй Алла, йодрыкка йомарланып, хатынының аркасына килеп-килеп төшкән көннәре дә бар иде бит бу кулларның. Ул чагында көрәк йөзедәй киң учлар иде шул. Кичә генә күкрәп йөргән адәм баласы күз алдында шушылай сызып барсын инде... Юк, кинәнеп, сөенеп уйлавы түгел лә Гөлсәриянең, Алла сакласын... Ни генә димә, утыз ел парлап гомер иткән ир канаты лабаса. Парлап? Ирен читләреннән әрнүле, үкенечле көлемсерәү сызылып төште. Нургаязны җирләгәч, Гөлсәрия үзе дә җаны чыккан шәүләгә охшап калды. Күгелҗем күзләренең нуры сүнде, чәчкә таҗыдай кайтарылып торган ирен читләрендә вак-вак буразналар, коңгырт чәчләрендә буй-буй ак чәчләр пәйда булды. Ярый әле бераз онытылырга балалары һәм эше бар иде. Әле берсе авырган, икенчесе бәби табарга җыена, өченчесе пычкыга киселгән... Кеше кайгысын кайгыртканда, үзенеке чигенеп торгандай итте. Нургаязның яшьлек дусты булгач, үзендә җаваплылык тойдымы 
- Фазыл, кайчак килеп, ихатада тегесен-монысын кыймылдатып булашты. Көзгелеккә дип печәнен кайтарып өйде, лапас буендагы бүкәннәрне ярып ташлады. Гөлсәрия еш кына: 
- Авыл халкынннан яхшы түгел, әллә ни уйлаулары бар, Фазыл, кирәкмәс, - дисә дә, егет үзенекен итте, килеп йөрүдән туктамады. 
- Кеше сүзе дип торсаң, урамга да чыкмаска кирәк, - дип кырт кисте. Анысы да монысы, малайлар чат ябышты Фазылга. Күзгә күренми торса, әниләренең теңкәсенә тиеп бетәләр. Сабый иде шул алар, йорт ишеген нинди кайгы какканын, ятимлекнең ни икәнен аңлар яшьтә түгелләр иде. Олы улы, әтисенең күлмәген тотып, баштагы мәлләрдә шыңшыбрак йөргән иде, Гөлсәрия шуннан соң иренең киемнәрен бөртекләп җыеп, чормага менгереп куйды. Бәләкәенең "Тазыл абый, Тазыл абый" дип өзми-куймый кабатлавы болай да хатынның саруын кайната башлаган иде, беркөнне "Әти!" дип егетнең муенына сарылуын күргәч, бөтенләй өнсез калды. Улын йолкып дигәндәй җиргә бастырды да, артына берне чәбәкләгәндәй иткәч, җилтерәтеп өйгә кертеп җибәрде. Аның артыннан баскычка атлаган Фазылның юлына аркылы төшеп, чатнап торган тавыш белән: 
- Фазыл, игелегең өчен рәхмәт! Тик моннан соң безнең ишегалдын атлап кермә, җитте! Син - егет кеше, мин - тол хатын. Авыз чайкый башларга да күп сорамаслар! - диде Гөлсәрия, ике сөйләшүгә урын калдырмаслык итеп. 
- Синең дә яшең бара, үз ояңны корырга вакыт. 
- Гөлсәрия! - диде егет, ниндидер мөһим сүз әйтергә теләгәндәй күкрәк тутырып сулыш алгач.
Тик хатын аны тыңлап торырга җыенмады, кырт бүлдерде дә: 
- Кат-кат әйттермә! Бүтән безнең тирәдә күземә чалынма! - диде дә, ишекне шапылдатып, өйгә кереп китте. Гөлсәрия Фазыл турында ни актан, ни карадан бер сүз дә әйтә алмый иде. Кеше алдында күтәрелеп бәрелми, артыгын сөйләшми, үз-үзенә бикләнгәнрәк бу егет турында төпле генә бер фикере дә юк кебек. Нургаязның дусты - шуның белән бетте-китте. Кыз алырга килгәндә кияү ягыннан шаһит буларак катнашкан Фазыл, Гөлсәрияне тәүге күрүгә: 
- Эх, дөньяның иң чибәр кызын эләктергән икән Нургаяз! - дип әйтеп салган иде. 
- Кайгырма, яшьти, бүген сиңа да берәр сылуны тапмый калмабыз! - диде Нургаяз, шулчак каратут йөзендә ап-ак тешләрен җемелдәтеп. 
- Ай-һай... 
- Фазылның йөзенә күләгә сарылгандай итте. Хәер, бу минутта беркемнең берәүдә эше юк иде, Гөлсәрия, бәхетле елмаеп, Нургаязына сыенган минутта Фазылның каралып киткән чыраен абайлаучы булмады. Киң җилкәле, дулкын саргылт чәчле, уң кашын урталай бүлеп торган зур гына кара миңле, сөзебрәк караучы зәңгәр күзле, башын иебрәк йөрүче бу егеттән кызлар үзләре читләштеме, әллә Фазылның күңеле төшкәне һаман табылмадымы - ул өйләнергә ашыкмады. Инде Нургаяз белән Гөлсәрия биш ел эчендә бер-бер артлы ике малай алып кайтырга өлгерделәр, Фазыл дуадак каз сымак йөрүен дәвам итте. "Бабайга әйләнәсең бит, яшьти, кайчан туй итәбез инде, ә?" - дип, Нургаяз уенын-чынын кушып сүз катса, "Синең Гөлсәрияң кебекне очраткач", - дип кенә куя. "Алайса, кызыл кар яугач та синең туйда биисе юк икән", - дип кул селти Нургаяз. Аннан хатынының талчыбыктай сыгылмалы гәүдәсенә, каләм очы белән сызгандай өскә чөелгән кыйгач кашларына, шәрык гүзәленекедәй озынча күгелҗем күзләренә, йөзен тагын да бизәр өчен уеп кына ясалгандай гөләп иреннәренә яшерен караш ташлый да өлешенә тигән бәхеттән канәгать елмая. Инде менә яратып кавышкан җанашы, өрлектәй ир канатының гүргә керүенә дә елдан артып киткән иде. Бу югалтуның мәңгелеккә икәненә ышанырга теләмәсәң дә, тормыш ышандыра икән. Юк, еламады Гөлсәрия, күз яшьләрен балаларына да, авыл халкына да күрсәтмәде. Сулган гөл чәчәге кебек, ни тере, ни үле кыяфәттә йөри бирде. Беркөнне иртә таңнан сыер саварга дигән чиләген күтәреп өйалдыннан чыгып килгәндә, әздән генә артына егылмады: баскычның агач култыксасына башын салып, каршысында Фазыл утыра иде. 
- Абау, Ходаем, йөрәкне ярасың бит! Бер-бер хәл булдымы әллә? 
- Гел-гел авыруларны кайгыртып өйрәнгән Гөлсәриянең башына бүтән уй килмәде.
Фазыл урыныннан кымшанмады, хатынга да күтәрелеп карамады. Үзалдына сөйләнгәндәй: 
- Синдә йөрәк юк бугай ла ул, Гөлсәрия. Булса, ничә еллар буе берни сизми йөрмәс идең... - дип куйды. Сөт чиләген беләгенә асып, баскыч төбендәге галошына иелгән хатын аптырап егеткә төбәлде. 
- Беренче тапкыр күргәч үк яраттым бит мин сине. Күңелемә кереп утырдың да, йолкып та алып булмый менә... Инде Нургаяз да юк, чык син миңа кияүгә, Гөлсәрия! Улларыңны бергә-бергә үстерербез! - диде Фазыл, әле дә булса башын күтәрмәгән килеш кенә. 
- Китчәле, Фазыл, егет башың белән ике балалы хатын ишегенә килеп төртелмәсәң... Кеше ишетә күрмәсен бу сүзеңне. 
- Гөлсәрия, алдында бөкшәеп утырган Фазылны тибеп очырырдай булып, ярсып-ярсып галош эчендәге печән чүбен коеп маташты. 
- Бүтән кеше булса, телең корысын дияр идем инде... Нургаяз ул сезнең өчен генә юк... Мин аның белән яшим, аның белән утырып чәй эчәм; сыер сауганда, тибә күрмәсен дип, әле дә булса янымда басып тора бәгырькәем... Күз көеге булып утырма әле, Фазыл, йә әллә ниләр әйтеп ташлармын. 
- Гөлсәрия! 
- Ычкын моннан дидем! 
- Гөлсәрия яңак сөякләрен биетеп, ишегалдын яңгыратып кычкырды да капкага төртеп күрсәткәч, җил-җил атлап абзарга кереп китте. Сыерын да шул халәттә, ярсып-җенләнеп, ә дигәнче савып ташлады. "Кара син аны, шома тәре, нинди нияттән бөтерелеп йөри икән! Нургаяз юк, имеш..." 
- Бе-рәр укол яса-саң... Китеп ке-нә ба-рыр идем... Болай... булмый, тиз генә китеп булмый. 
- Йокламаган, күзен йомып кына ятуы икән 
- Фазыл үтә күренмәлегә әйләнгән бармаклары белән "болайрак кил" дигәнне аңлатып ишарә ясады. Тәрәзә аша ишегалдына күз ташлап, үткәннәр хатирәсенә бирелгән Гөлсәрия тагын иренең аяк очына килеп утырды. 
- Малай-ларны кай-тар. Бәхиллекләрен алыр-га... Җан бирүләре җиңел генә булса иде кана... Ай буе күзгә карап тилмереп ята Фазыл. Тән сызлануы гына түгел, җаны көйри аның, җаны ут булып яна. Бәхиллек алырга диме? Айһай ла... Теге чакта Гөлсәрия белән әй усал шаярды Фазыл. Кырык кат килеп тә, хатынның нәфрәтенә генә дучар булуын аңлап, аның күңеленә балалар аша юл салырга булды. Җәнлекләрне сыйпап-көйләп кулга ияләштергәндәй, башта малайларны үзенә якынайтты. Эштән кайткач, тракторында утыртып йөрү дисеңме, мәктәпкә керергә җыенган олысын матаена атландырып чабумы, үткәндә-сүткәндә башларыннан сыйпап, кесәләренә вак акча, йә булмаса, кәнфит-прәннек салып китү дисеңме... Әйбәтләп тә әйтте Гөлсәрия, янап, ачуланып та карады 
- Фазыл каршы күтәрелеп бәрелмәде, сүзсез генә елмаеп торуын белде. Үч иткәндәй, малайларның телендә исә гел Фазыл абыйлары булды.
Беркөнне медпунктка Фазылның әнисе килеп кергәч, Гөлсәрия шул минутта ук аның ни дип сүз катасын чамалады. Чыннан да, ана кеше сүзне озакка сузмады, үгезне мөгезеннән эләктерде. 
- Бәбекәем, аеры-чөере йөрмәгез инде, тотыгыз да өйләнешегез. Иреңнең үлгәненә дә өч ел тулды, гаеп-мазар итүче булмас. Саргая бит Фазылкаем син дип, кичә бөтенләй ушымны алды. Гөлсәрия миңа чыкмаса, тотам да авыл башындагы күпердән сикерәм, ди. Сикерер дә. Дуамал бит ул, кайчагында нишләгәнен үзе дә аңышмый кала. 
- Артыграк сүз ычкындырганын чамалап, учы белән авызын каплады. 
- Син дә юк сүз сөйләмә инде, Рәфига апа. Миңа ир кирәкми. 
- Гөлсәрия ачуы чыкканны сиздермәс өчен, эш юктан эш табып, шприцларын кайнатып мәшәләнде. 
- Сиңа ир кирәкмәсә, балаларыңа ата кирәк! Фазыл шуларны теленнән дә төшерми бит, менәтерәк. Үзенеке булса да болай ук якын күрмәс ие, билләһи. 
- Рәфига каршысында ак халаттан торган Гөлсәрияне баштанаяк күздән кичерде дә тагын өстәп куйды: 
- Гөлсәриякәем, картлык көнемдә мин дә килен рәхәте күрер идем, ичмаса... 
- Әйтмә дә, сөйләмә дә, Рәфига апа. Дөньяда кызлар бетмәгән, зинһар, Фазыл мине бимазаламасын берүк, чыраен да күрәсем килми! Үзенә дә шулай дидем, сиңа да шул сүз. Гөлсәриянең кыланып сөйләшмәгәне күренеп тора иде. Ана кеше ни әйтергә белми тордыторды да артык сүз куертуның файдасыз икәнен чамалап чыгып та китте. Фазылга карата Гөлсәриянең күңелендә берни дә юк иде шул. Бу егет аның өчен төссез бушлык кына иде. Аның үҗәтлеге әлеге бушлыкны нәфрәткә тартым ачу хисе белән көннән-көн тутыра гына бара иде. Күпердән сикерәм, дигәнме? Кеше ышанмастай сүзне чын булса да сөйләмә, диләр... Фазылның үзенә дә шулай диде Гөлсәрия. Өметләнеп йөрмәслек итеп кат-кат әйтте, барыбер сулу алырга ирек бирмисең, сикерсәң сикер, диде... 
- Бетердең баламны, хараплар иттең! 
- Бикле ишекне төя-төя акырган тавышка Гөлсәрия чәчрәнләп уянды. Төнге чакыруларга күнеккән инде ул, шуңа күрә күп очракта чишенми генә йоклый. Бу юлы да урыныннан торган уңайга өстәлдә яткан сумкасына үрелде, җәйрәп йоклаган малайларының өстенә ябып куйды да өйалдына ашыкты. Көзге төннең сумала карасында баскычтагы кешенең кем икәнен аерырлык түгел иде. Шулай да аның авазын ишетүгә үк Гөлсәриянең аркасы чемердәп китте. 
- Бетердең баламны! Син генә харап иттең!
- Туктале, Рәфига апа, адәм рәтле итеп әйт, нәрсә булды? 
- Нәрсә булсын - сикергән! Үз җаныңны ярып бирәсеңме, теләсәң нишлә, улымны терелт, алайса, үзеңне шул күпердән тотып ыргытам! А-а-й, улым, улыкаем... 
- Рәфиганың йөрәк өзгеч итеп акыруы ишегалдын яңгырата иде, Гөлсәрия анны, култыгыннан эләктереп, үзе белән сөйрәде. Фазыл исән иде. Гөлсәрия белән Рәфига елга буена йөгереп килгәндә, аны фара утларын кабызып куйган йөк машинасы алдына юеш чирәмгә сузып салганнар. Үзе аңында, аның ыңгырашуыннан битәр, анасының кычкыруы дөньяны кубарырлык иде. Егетнең кабыргалары, тездән аста сул аягы сынганга охшаган, бер колагы ярылган. Гөлсәрия үзалдына иренен чәйнәп, носилка кебек берәр нәрсә әтмәлләп булмасмы дип, тирә-якка күз ташлады. 
- Сынган җирләре күп бугай, такта ише әйбер булса, шина салып, кузовка менгерер идек, - диде ул берәүгә дә атап әйтмәстән. 
- Районга алып китәргә кирәк... Менә шулай башланды аларның уртак тормышлары. Хастаханәдән кайта-кайтышлый Фазыл Гөлсәрияне һәм балаларны үз урамнарына алып китте. Үзен гаепле итеп тойдымы, кинәт кенә жәлләү тойгысы барлыкка килдеме, малайлары сәбәп булдымы, әллә шушылар барысы бергә кушылып киттеме 
- Гөлсәрия, шулай язгандыр, диде дә, аның артыннан атлады. Никах укытып, паспортка пичәт суктырып кына кешене яратып булмый шул. Юк, якын итә алмады Гөлсәрия Фазылны: аның белән икәү генә калудан, бер түшәккә баш салудан уттан курыккандай курыкты. Фазыл да сизми калмады: чаршау эчендәге агач караватта Гөлсәрия белән икесе уртасында һәрвакыт Нургаяз ята иде... Моны берничек тә үзгәртеп булмаячагын таныдымы 
- Фазылның йөзеннән төс качты. Эндәшми-нитми йөргән җиреннән шабашкага дип чыгып китә дә атналар, кайчагында айлар буе кайтып күренми йөри. Ул юкта Гөлсәриянең сулышы ачылып киткәндәй була, кысылган иреннәренә кадәр язылып куя. "Әти" дип авыз тутырып әйтергә өйрәнгән малайлар да шомраеп калдылар: кайчан гына тәмле телле, йомшак куллы тоелган Фазыл абыйлары башка төрле дә була ала икән! Каш астыннан сөзеп карап утырган мәлендә кул астына эләксәң, болгап очырырга да күп сорамый икән... Балалар күзгә күренеп олыгаеп китте, сабый йөзләрендә зурларча уйчанлык барлыкка килде. Гөлсәрия ир тиешле кешесенең еш кына салмыш кайтуына, балаларга кырыслыгына озак түзеп тора алмады, бер кичне сүзсез-нисез генә әйберләрен җыештыра башлады. 
- Безгә барыбер кеше калдыгы шикелле карыйсың, берүзең иркенләп кенә яшә, Фазыл, без үзебезгә кайтабыз, - дип әйтеп тә бетерә алмады, калак сөяге турысына саллы йодрык төшүдән өстәл почмагына килеп сыланды.
- Хатыны ташлап качкан дип бармак төртеп көлсеннәрме? Китәрмен менә мин сиңа... 
- Ир идәндә торган шешәсен күтәреп аракы чөмерде дә чыраен сытып өйалдына чыгып китте. 
- Ярар инде, ир суккан җир тәмугта янмый диләр, тор әле, Гөлсәрия, тор... 
- Каенанасы хатынны култыгыннан күтәрешеп торгызган шәйгә авыз эченнән сукранды. 
- Чирлеморлы кешеләрнең көеннән генә торып сөйләшәсең, үз иреңә якты чырай күрсәткәнең юк. Әзрәк хәйләләбрәк, йон уңаена сыпырыбрак торасың инде ул ир-атны. Эчмәсен дә сиңа, сукмасын да... Фәрештә түгел лә ул, бигрәк тагы... Гөлсәрия эндәшмәде. Куркышып почмакка сыенган малайларына күз салгач, өс-башын рәтләп, аларны кочагына сыендырды. Икенче көнне Фазыл матаена атланып авыл башыннан күздән югалуга, ике улын ияртеп үз өен ачып керде. Керде дә ниндидер җиңеллек белән күкрәк тутырып сулыш алды. Тәрәзә буена эленгән агач читле көзгедән Нургаязы елмаеп каршылагандай булды. Фазылның бу китүе озакка сузылмады, биш көн үтүгә, гаепле кыяфәттә башын иеп, Гөлсәриянең аягына килеп егылды ул. 
- Эчмим, бүтән авызыма да алмыйм, Гөлсәрия, валлаһи, дип әйтәм! Өйгә кайтыйк, тырнак белән дә чиртмәм үзеңә! Ялгышлык белән, салган баштан бит... Үзем хәтерләмим дә... Әнкәй әйтте... Кайтыйк, Гөлсәрия! Кайтты, кайтты шул Гөлсәрия. Карынында яңа җан иясе яралганын белеп, дөньяда тагын бер ятим арттырмыйм дип, Фазыл янына кайтты. Әй гомер диген... Яшәлде инде. Яшәү дип әйтергә яраса... Бөкрене кабер генә төзәтә диләр, хак икән. Уртак малайлары туып, ул исәйгәнче ярыйсы гына тыныч яшәделәр анысы, кул уйнатулар булмады. Иллә мәгәр көнләшеп, Гөлсәриянең үзәгенә үтте Фазыл. Кешегә әйтсәң, кеше ышанмас - хатынын улларыннан көнләде ир. 
- Нургаязныкы булганга бер алларына, бер артларына төшеп торасың! - дип җелегенә үтте. 
- Акылыңны да эчеп бетермәгәнсеңдер бит, Алла бәндәсе? Эч-бавырымны өзеп тапкан балаларым бит алар! 
- Чираттагы гауга башланганда Гөлсәрия иелеп идән юып маташа иде. Биленә китереп тибүдән юеш идәнгә чайпалып барып төште. Дәрес әзерләп маташкан олы улы Фазылның беләгенә килеп асылынды. 
- Тимә әнигә! Тимә! 
- Малайның күзләрендә курку түгел, ә коточкыч ачу һәм нәфрәт иде, моны идәндә яткан Гөлсәрия дә, әйләнеп караган Фазыл да аермачык күрделәр. 
- Син! Көчек! Әле телләшеп маташасыңмы? Мин тапканны ашап, мин тапканны киеп үскәнгә рәхмәт әйтәсе урынга... 
- Авыр йодрык буй җиткереп килгән малайның күкрәгенә селтәнеп куналмады, очар кош тизлеге белән ике арага ташланган Гөлсәриянең аркасына эләкте.
- Балаларга кагылганыңны тагын бер күрсәм... 
- Авыртуны сизмәгән хатынның күзләрендә дә утлы күмер көйри иде. 
- Бер гөнаһсыз сабыйларны кыйнарга көче җитә икән берәүнең, адәм аламасы... 
- Гөлсәрия, канат җәеп бәбкәсен саклаган әнкә каз шикелле, улын ышыклый-ышыклый, бөкрәеп чыгып китте. И-и, яшәлде инде... Кул сынса - җиң эченә, баш авыртса, бүрек астына яшереп, кеше-кара ишетүдән, дан таралудан куркып, барысын да эчкә йотып яшәлде инде... Шунысына сөенә Гөлсәрия: бәрелеп-сугылып үссәләр дә, уллары кешелекле булды, Аллага шөкер. Мәктәпне бетерүгә, олылары бер-бер артлы калага китеп барды, инде өйләнеп, имин генә яшәп яталар. Төпчекләре дә башлы-күзле инде, югары очта үз оясы белән дөнья көтә. Акыллы булды малайлар, сабыр булды, иманлы булды - менә шуңа шөкер итә Гөлсәрия. Фазылга гына олыгая-олыгая да акыл кермәде, "бөтен каймакны, ит-балны малайларыңа җибәреп ятасың" дип булса да хатынының җелеген суырды, бахыр. Аптырагач, Гөлсәрия улларына-киленнәренә дигән күчтәнәчне алдан ук төпчегенең өенә илтеп куя башлады. Болай, иренең күзе күрмәсә, хатынның колагына тынычрак иде, ичмаса... Ни хакына түзеп яшәлде соң? Сыңар канат белән талпынып булмас дип курыктымы? Авыл җирендә ир-атсыз тормыш итүнең кыенлыгы өркеттеме? Кеше сүзеннән хурландымы? Сорадылар, үсеп җиткәч, малайлары да күзгә карап сорадылар: 
- Ни өчен шул гомер бу кадәр мыскыллауга түзеп яшәдең син, әни? - дип турысын бәреп сорадылар. Ана кеше башта бераз дәшми торды. Аннан иртә картайган йөзен балкытып, лачындай улларына карап елмайды: 
- Беркөн килеп сез өйләнгәндә, малайларымны кимсетеп, туйда ялгыз аккош кебек каңгырап утырганчы дидем... Балаларының соравына дөресен әйтсә дә, үзенекенә әле дә булса җавап таба алганы юк шул менә: бергә яши башлаганчы аның ишек төбен саклаган, "яратам" дип лаф орган, күпер хәтле күпердән сикергән Фазылның җанвардай кыланышларына ни сәбәп булды соң? Гөлсәриянең үзен яратмавын белеп өйләнде; тора-бара үзгәрер дип өметләнеп, шул өметнең кысыр хыял булып калуын аңлап котырдымы? Эт типкесендә яшәгән еллар көзгесендә үрелеп карардай бер генә якты истәлек тә чагылмый кебек. Туктале, нишләп алай дип үзен алдап утыра әле Гөлсәрия? Нишләп булмасын, җанының яртысында һәрвакыт Нургаязы яшәде ләбаса, абына-сөртенә атлаганда җитәкләп барырга ул булды...
Әҗәл чире кагылып, урынга еккач кына, Фазылның тавышы тынды, ул тынлык белән бергә өй эченә ниндидер шом иңде. Әле алтмыш яше дә тулмаган өрлектәй ир бу юлы үзенең көчсезлеген танымый кала алмады. Шуны аңлау аны тагын да ныграк сындырды, җиргә тезләндерде, ул каршы килергә, көрәшергә тырышып та маташмады. Менә икәүләп көтәләр хәзер. Китү сәгатен көтәләр. Элегрәк Фазылның озын-озак атналарга чыгып китүен Гөлсәрия дүрт күз белән тилмереп көтә иде, эченнән генә Ходайга ялына-ялвара көтә иде. Хәзер исә һәр күзәнәгенә кызгану хисе кереп тулдымы, бөтен барлыгын әллә нинди аңлашылып бетми торган хис биләп алды. Юк акчаларны бар итеп кыйбатлы-кыйбатлы дарулар да эзләп тапты Гөлсәрия, тамчылап-тамчылап кына канлы үлән, түндербаш төнәтмәләре дә әзерләп эчерде 
- Фазылның гына үз авыруы белән көрәшергә бер теләге дә юк иде. Алай дисәң, сәгате сукканда кемнең генә җирдә торып кала алганы бар... 
- Бер укол кыз-ган-масаң... 
- Менә шулай дип Гөлсәрияне дә, үзен дә тилмертеп ята хәзер. Гөнаһлары чабудан тарта микән 
- Газраил дә алып китәргә ашыкмый, ирнең газаплануын читтән генә каһкаһәләп күзәтеп тора кебек... 
- Сүзем бар... 
- Фазыл терсәгенә таянырга теләгәндәй калкынып куйды. Гөлсәрия аяк очыннан иренең янәшәсенә күчеп утырды. 
- Сиңа әйтәм, чәй йотасыңмы әллә, бал салып ясасам... 
- Рәнҗемә... Белсәң, миңа җиңелрәк булыр. 
- Фазылның карлыккан тавышына әллә каян көч иңгәндәй иде, өзек-өзек җөмләләр белән эндәшсә дә, сүзләре аермачык ишетелде. 
- Нургаяз исән кала ала иде. Гөлсәрия сискәнеп китүен сиздермәскә тырышып, карашын үзгәртми генә бер ноктага текәлеп утыруын белде. 
- Комбайны ватылган ие. Тау башында калдырган. Кабызырга... җайлырак булыр дигәндер... Үзе... астарак, пакус өстендә әйрән эчеп утыра иде... Өч литрлы банкасын күтәреп... Мин тракторны калдырып, юл-дан... менеп ки-лә идем... Күрдем, комбайнның туп-туры Нургаяз... өстенә тө-шеп килгәнен... күр-дем. Кычкыр-сам, Нургаяз, борылып карый-сы, тайпылып өлге-рәсе ие... Эндәш-мәдем, җенем котырт-кандыр... Сине уйладым... Миңа калыр, дидем... Ярата и-дем... Гөлсәрия ничек утырса, селкенми дә шулай утыра бирде. Нигә сөйли инде боларны, йә, нигә сөйли? Дәшми-тынмый, авызны йозакка бикләп кенә китәргә дә була иде бит... 
- Синең янда да, ми-нем янда да Нургаяз булды... Уртабызда ятты... Шәүләм булып йөрде... Сине генә түгел, үз-үземне талап яшә-дем... Сиңа да, балаларга да туры карар-га көчем җитмәде, ку-рыктым... Мин сине дә, балаларны да... ярата идем. Тик күзләрегездән Нургаяз карап тора иде... "Үтерүче син, үтерүче" дип кычкыра иде... Рәнҗемә... Бәхил-лә, Гөлсәрия...
"Сабырлык бир, Ходай! Бу бәндәнең әҗәл газапларын үзең җиңеләйт, гөнаһларын үзең кичер. Миңа караганда да бәхетсезрәк яшәгән ләбаса. Соңгы китүе... Ичмаса, бу юлы кешечә, саубуллашып, иман кәлимәсен әйтеп китсен иде: ләә илааһә иллаллаһ, Мөхәммәд рәсуллуллаһ"... 
- Гөл-сәрия! Ни-гә эндәшмисең? Гөл-сәрия!.. Әрем балы Капкадан алып чыгып киткәндә, ишегалдына томырылыплар карады Йолдызы. Адәм акыллары бар диярсең үзендә: аерылышуны сизгән бахырның ике күзе дә мөлдерәмә яшь белән тулы иде. Шаһидәгә "бәхил бул" диюе булды микән, сузып-сузып мөгрәгәндәй итте дә, муенына тагылган бау тартылуга, ни чарадан бичара кыяфәттә яңа хуҗасы артыннан атлады.
Гәүдәсенең җегәре киткән Шаһидә капка биген төшерерлек хәл тапмады, хәлсезләнеп бакча коймасына сөялде. Каны качкан бармакларының туңуын да сизмичә, чит-читләре бәсәргән вәлен рәтләгәндәй итте. Җиң очлары сизрәгән иске сырмасына кунган карны сыпыргалады. Киез итегенә эләккән салам бөртекләрен кагарга иелгәч, сабыр савыты тулышып, нарасый баладай елап җибәрде. И Ходаем, сыйлы көне - сыерлы көненнән аерылгач, ни белән генә көн үткәрер? Булганны бетерүкәйләр тиз, һай, бик тиз шул. Менәтерәк, балалары ничә кайтса, "нигә сыер асрап интегәсез, кибет тулы сөте, мае" дип авыз суы корыта иде, алар да тынычланыр инде. Парлы чакта ничек тә икәүләп теркелдәделәр әле, балалар сүзенә карап тормадылар анысы. Карты иртәрәк китеп барды шул, ашыкты, һичьюгы, җәйне көтмәде. Гомер бакый үзе турында уйлый белми яшәде, соңгы сулышын да кеше өчен дип алды, мәрхүм. Күршеләрнең абзарына ут капкач, ашыга-кабалана су ташып йөргән иде, трактор астына килеп керүен дә абайламаган. Үлемнең кайсы гына үкенечле түгел... И-и, хатын-кызкайлар... Без - муен, башны без борабыз дип күпме генә шапырынса да, дөньяның тоткасы ирләр шул, ирләр... 
- Әнкәй, йөрәгеңне бозып торма инде, әйдә, кер. Мин дә җыена башлармын. 
- Болдырга чыгып баскан төпчегенең тавышы Шаһидәне чынбарлыкка кайтарды. Ул кул аркасы белән бит очларын сөрткәләде дә, гер аскандай авырайган аякларын көчкә сөйрәп, баскычка таба атлады. 
- Күрчәле, яланөс чыгып баскан, акыл кермәсә дә кермәс икән, агай... - дип, кызын орыша-орыша өйгә үтте. 
- Хәния дим, идәнгә ике банка сөт куйдым, сөт өсте белән катык халадильникта онытылып кала күрмәсен. Йолдызымның соңгы ризыкларын авыз итсеннәр дип, күп итеп корт та әзерләгән ием, аны да алырсың. 
- И әнкәй, үзеңә үзең мәшәкать тудырмасаң инде. Корт ясыйм дип, сөт кайнатып, сәгатьләр буе плитә саклаганчы... 
- Көзге каршында иннек сөртеп маташкан Хәния әле ишек төбендә тау булып өелеп торган күчтәнәчләргә, әле әнкәсенең кечерәеп, бөрешеп калган гәүдәсенә кызганулы караш ташлады. 
- Әнкәй, без ач ятмыйбыз лабаса, шулкадәр төямәле. 
- Ярар, сөт-майны соңгы тапкыр апкитәсең, чәпчемә. Көз кайтуыгызда атагыз юк иде, бу кайтуыңда сыер юк, алдагысында мин булмам 
- Ходайныкын белмәссең.
- Теләсә нәрсә сөйләнмә әле, әнкәй. Саулыгың минекеннән ныграк, яшәргә дә яшәргә әле. 
- Сигезенче дистәңне ваклаганда, көнеңне түгел, сәгатеңне саныйсың, балам. 
- Ярар-ярар, дөбердәтеп сыер сауганда яшеңне дә белмәдең, зарланма. Кызлар кебек әле син. 
- Хәния, күңеле йомшарганны сиздермәс өчен, юри дорфарак булырга тырыша иде. Дөбердәтеп сауганда, ди, и бала-бала. Шаһидәнең кәкрәеп каткан бармаклары сыер имчәген берәм-берәм тартканын, чиләге тулганчы, үзенең ун бүленеп, ун ял иткәнен каян белсен инде Хәниясе. 
- Гәзиткә төреп күкәй әзерләп куйдым. Чүпрәк сумкада апаңнарга дигәне. Аларга дигән сөтне шешәгә тутырдым. 
- Элегрәк көлә идең, әнкәй, хәтереңдәме? Киткән кыздан, мине дә апкитмәсә ярар иде дип, почмактагы пумала куркып тора, ди торган идең. 
- Хәния чәч-башын төзәткәләп бетерде дә әнисенең ябык гәүдәсен кочаклап алды. Соңгы араларда бигрәк биреште шул Шаһидә. Сыңар канат дөнья көтеп маташканда, янәшәсендә бар куанычы булып җирән сыртлы Йолдызы калган иде, бүген менә аны да сатып җибәрде. Биш кызы, оныклары күпме генә чакырмасын, берсендә дә торырга ризалашмый шул. ШәҺәрләрендә сулышы кысыла; күрше авылдагы олы кызы инде үзе каенана булып, улы-килене белән дөнья көтә - алар катына барып сыенмас бит инде... Мәшәкать димиләр тагын, рәхмәт төшкерләре, ике көннең берендә хәлен белеп, янына кайтып кына торалар. Суының салкыны, кайнары өйдә, газы кергән, үзе юа торган кер машинасы бер хикмәт - тәндә җан барында, шушында яшәргә язсын берүк. "Гомерем, җегәрем булганда, балаларымны сөттән өзмәм" дигән сүзе бар иде Шаһидәнең. Балачагында үзәгенә үткән, бүген дә бәгыреннән кан саркыткан вакыйгалар әйттерде шулай дип. Таң алдыннан күргән татлы төш кебек, җәһәт кенә узды да китте шул ачлытуклы балачагы, чабаталы яшьлеге... Бер генә көненнән булса да урап киләсе иде дә бит. Үрелеп кенә күз төшерәсе иде... Алайса, хәзерге заманның көзгесе көзге дисеңме: гармун күреге кебек җыерчыкланып беткән йөздән элекке Шаһидәнең чалымнарын эзләп-эзләп тә табарлык түгел. Күр инде: кайчандыр көлтә-көлтә ут бөркеп торган чая яшел күзләренең урыны гына утырып калган диярсең. Төсләр уңган, җуелган. Яулык астыннан күренмәсә дә, сүс шикелле юкарган, толым дисәң хәтер калырлык чәчкәйләр дә мамыкка охшап калды инде. Әй үртәлә иде яшь Шаһидә шул толымнарының төсенә: көнбагыш чәчәге кебек җете сары да түгел, ичмаса, көлсу дулкын булып, җилкәсенә тарала да төшә. Үреп куйса, иңбашында кәҗә койрыгы кебек тырпая да кала... Кайчандыр мендәр чигүендәге гөләп таҗына охшап, турсаебрак торган алсу иреннәрнең дә күптән каны качкан; әйтелмичә, йөрәк түрендә йомарланып калган сүзләр хәзер инде тирән-тирән буразналар булып, ирен читенә күчкән.
Сыерын сатып җибәреп, үз сүзенә хыянәт итмәде микән Шаһидә? Хәерле булсын... Бер җамаяк сөтнең түгел, кеше кадәр кешенең кадере калмаган заман диген. Алай дисәң, кайсы чорда адәм баласының кадере булды соң ул? Шулай да, шулай да...
* * *
- Инәкәй, әтекәй! 
- Шаһидәнең чатнап торган тавышы әллә каян ишетелә иде. Ялан тәпиен ялтыратып, ишегалдына чабып кергән шәйгә кыз гәрәбә төсенә кереп ялтыраган баскычны ике атлап бер генә сикерде дә бәрелә-сугыла өй эченә үтте. 
- Әтекәй! Төштән соң, тург ясарга дип, кәнсәләрдән безгә төшәчәкләр! ФәҺимә апа әйтте, кулга тотардай әйбер-караларын базга булса да күмсеннәр, диде. Он-мазарыгыз булса, анысын да яшерегез, диде. Уф! 
- Сулышы капкан кыз, мич аралыгына үтеп, чиләктән агач чүмеч белән су алып эчкәч, лып итеп инәкәе янына - сәкегә утырды. Утын пүләнен култык астына кыстырып, мич алдында пычак белән чыра телеп маташкан әткәсенең йөзеннән төс качты, ул, билендәге алъяпкычын сүтә-сүтә, артсыз урындыкка килеп чүмәште. 
- Ала-ай... - диде, бердәнбер кулы белән ияген сыйпагандай итеп. 
- Ала-ай... Үтмәс балта белән юнган калхузлары безнең сырган юрганга калды микәнни соң... 
- Нигъмәт агай берара дәшми-тынмый башын иеп утырды. Аны күз карашыннан аңларга өйрәнгән Мәрзиясе сүзгә кушылырга ашыкмады, иренең бер-бер фикергә килүен көтте. Ләкин тынлык озакка сузылгач, түзмәде: 
- Болай да күзгә кырып салырлык әйбер калдырмадылар бит инде, тагын ни генә эзләп төшәләр икән, җир йоткырлары?! - дип, рәнҗүле тавыш белән иренә текәлде. 
- Атасы дим, әйт инде берәр сүз! 
- Калхузларына кермәгән өчен черки кебек канны эчкәннәр ие, хәзер кандала урынына ябышырга уйлаганнар инде, алайса... 
- И Ходаем, шушы авылда яшәп, үзеңнекеләр шулай мыскыл итсен инде... 
- Мәрзия, Шаһидәнең кош баласыдай авыз ачып, әле әтисенең, әле үзенең сүзен тыңлап утыруын күргәч, аңа эндәште: 
- Бар, балам, Зәкия түтәңне эзләп тап, чишмәгә-мазар төшеп китмәде микән. Бирнә сөлгеләрен булса да бакча артлатып кына әбиеңнәргә илтеп кайтыгыз. Теге убыр авызларны белмәссең, җан кебек күргән, төн утырып чиккән тастымалыңны да тартып алырга күп сорамаслар. Теләр-теләмәс кенә урыныннан кузгалган Шаһидә артыннан әтисе дә кыймылдады. Нигъмәт агай, ишегалдына чыккач, балтасы суга төшкән кешедәй, бераз әйләнептулганып йөрде дә, үз уйларының очы-кырыена чыга алмасын аңлап, тагын өйгә кереп китте. Төртсәң аварга торган дүртпочмаклы өйдән нинди зиннәт табарга уйлаганнардыр, ни-нәрсәне тамаша күрсәтеп сатарга җыеналардыр, һәрхәлдә, Нигъмәт үзе, күпме эзләнсә дә, хуҗалыгында кулга тотардай байлык күрмәде. Сәвит дигәннәре узган ел бар булганын - алтыпочмаклы зур өен дә, яңа салган келәтен дә, ихатадагы мал-туарын да талап алды лабаса. Ястык-мендәргә чаклы алып чыгып киттеләр. Ярый инде үзләрен, мулла гаиләсен мыскыл иткән кебек, берәр кара мунчага күчермәделәр. Аргы урамдагы хамсамул Нәкыйпнең һәр ярыгыннан җил өреп торган өе - яңа блачның мәрхәмәте иде... Бүген килеп дүрт кешелек гаиләнең бар карап торганы - салам түбәле абзардагы Мәрүчкә. Бөтен болын-кырны әлеге дә баягы калхузлары үзенеке дип игълан иткәч, Нигъмәт кебек аерым хуҗалыкларга сыер көтәр урын да калмады. Узган ел капка төбендә үлән чемченеп йөргән каз бибиләренә тиклем калхуз келәтенә илтеп яптылар бит, адәм гыйбрәте.
Кәнсәләрдә эшләүче чыбык очы туганнары Фәһимә дөрес әйткән икән, төш турысы узганны да көтмәделәр, өч-дүрт кеше - аларның берсе генә районнан килгән вәкил булып, калганнары үзләрен авыл активы дип йөрткән түбән очныкылар иде 
- Нигъмәтләрнең болай да кысан өенә бастырып килеп тә керделәр. Шаһидә өйләренә нинди афәт кергәнне сабыйлыгы белән аңлап бетермәсә дә, бу ыгызыгының һич кенә дә кунак туе түгеллегенә төшенгән иде. 
- Түтәй, - диде ул, мич аралыгында яулык чите белән авызын каплап торган апасына пышылдап. 
- Толымыңдагы чулпыларны яшер инде, исәр, анавысы кыек танау көмеш дип белеп, тартып алырга да күп сорамас. Чәй савытын кисә-кисә, тикмәгә генә тырышканыбыз булыр. Кыек танау дигәне - авыл халкы телендә Чүтчик дип йөртелгән счетовод Хәмит иде. Бераз шадра йөзендә уң якка авышыбрак торган борыны, болганчык су төсендәге йөгерек күзләре, авазларны йота-йота сөйләшүе аны җирәнгеч кыяфәттә күрсәтсә дә, кәнсәләр тирәсендәге кеше булганга, үзен Алланың кашка тәкәсе дип хис иткән; куштанлыгы, кансызлыгы хәттин ашкан бер бәндә иде ул. Менә ул, мыскыллы елмаеп, балчык чүлмәктә утырган яран гөлнең башта бер, аннан икенче ботагын сындырып атты. Баланнар кызыллыгы белән балкып утырган гөл, кан таплары кебек таҗларын тәрәз төбенә коя-коя, идәнгә тәгәрәде. Чүлмәк янында яткан бәйләм җебе дә Чүтчик кулына күчте. 
- Языгыз: бевсе кызыл, бевсе савы ике кәтүк! Шаһидә, бу сүзләрне ишетеп, мич аралыгыннан атылып чыгуын сизми дә калды. 
- Инәкәй, ул бит минем чигү җебе, аңа тимәсеннәр! 
- Кыз ике кулы белән чытырдап Чүтчик Хәмитнең җиңенә ябышты. 
- Кәтүк түгел ул, мин анны, әбекәйнең иске тастымалларын сүтә-сүтә, үзем ясадым. Абзыкай, алма минем җепләремне, бир! 
- Бу сытыгыгызны аяк астыннан алыгыз, кысылмасын! Ату тибеп очывывмын!
- Синнән булыр, кыз бала дип тә тормассың. Кызым, мин сиңа Пучы базарыннан яңаны апкайтырмын, бар, апаң янында гына тор! Әткәсенең тыштан гаять тыныч тавышы Шаһидәнең үксүен баса алмады. Ул, исәр, исәр, дип авыз эченнән кабатлый-кабатлый, янә Зәкия түтәсенең кочагына сыенды. Ул арада Хәмит агач урындыкны сөйрәп китереп, мич башына үрмәләде. Алтын тапкандай ыржаеп, андагы җилпучны күтәреп төште. 
- Ач таваканнав, шушымы бав оныгыз? Монда ике уч та юк бит! Явав, ул сезне бавыбев аяк сузудан коткава алмай бит! 
- Хәмит, ыржаеп көлгән җиреннән уртын чәйнәп басып торган Нигъмәтнең ут карашы белән очрашкач, тамагына кылчык кадалгандай тотлыгып калды. Аннан кискен хәрәкәт белән җилпучны идәнгә әйләндереп каплады. 
- Аһ! 
- Мәрзиянең күкрәк авазы үзенә генә ишетелде бугай. 
- Сез контвлавны йә ачка, йә салкынга катывып кына үтевевгә кивәк! Күзгә төтен җибәвмәкче буласыз, ә: имеш, хәевчеләв, имеш, бев нәмәләве дә юк! Алтын-көмешегезне кая яшевгәнне бавыбев әйттевевбез! 
- Хәмит кырып юылган сап-сары идәнгә сибелгән он бөртекләрен күн итеге белән рәхәтләнеп таптады, үзе каны качкан иренен чәйни-чәйни, без карашы белән Мәрзиягә кадалды. 
- Бай кызы идең бит син, ач бет Нигъмәткә чыкканда, атаң сандык-сандык бивнә белән озатканны белмиләв дисеңме әллә? Яулык чите белән авызын каплаган Мәрзия кинәт дуамалланып китте: 
- Иманыңны иблискә саткан нәрсә булдың тәки, башта әткәйләргә каныгып аларның соңгы юрганнарына тиклем талап чыктың, хәзер безне тинтерәтәсең. Аласын узган юлы кырып-себереп алдыгыз бит инде. Адәм талаучы, җир бит! Каян килеп бездә алтын-көмеш булсын, мич артындагы тараканнар гына алтынга әйләнмәсә... 
- Анасы, телеңне әрәм итмә. Ходай барысын да үзе күреп тора. 
- Эчендә ут кайнаган Нигъмәт агай сабырлыгын җуймаска тырыша иде, ул, җилфердәп торган буш җиңен сәламәт кулы белән тотып, йодрыгын төйнәде. Дүртесенең дә күзеннән яшь урынына кан агызганы - абзардагы Мәрүчкәне, Хәмит әйткәнчә, "тургка" куюлары булды. Аю биеткәнне карарга җыелгандай, җил капка янына килеп өелгән халык берсен берсе өзә-бүлә, Мәрзияләрнең күз текәп торган сыерын сатулашты. Мәрүчкәне терәлеп торган күршеләре - җил иссә дә җилфердәрдәй ябык Касыйм алып чыгып китте. Нигъмәткә күз карашы белән нидер әйтергә теләгәндәй, тутырып карады, әмма бер сүз дә катмады. Сыгылып төшкән Мәрзиягә күтәрелеп тә карамыйча, өеннән алып чыккан бауны Мәрүчкәнең муенына салып, сыерны үз артыннан әйдәкләде. Чынлап та затлырак мал табарына өметләнгән булды микән 
- Хәмит ишегалдын, базны, бакча-кура тирәләрен энә күзеннән үткәреп чыкты. Янәсе, яңарак казылган урын шәйләнмиме... Ахыр чиктә, күзгә кырып салырлык да зиннәт-байлык тапмагач, җен ачуы белән котырып-кычкырып җибәрде:
- Әйттевевбез! Кая яшевгәнегезне бевзаман үзегез үк йөгевә-йөгевә килеп әйтевсез! Сәвит законы әйттевә ул! Районнан килгән вәкил Нигъмәт Һәм Мәрзияне үзе белән алып китте. Шаһидә белән Зәкияне исә, икесен тиң күз яшьләре белән елата-елата, кәнсә ишегалдындагы иске келәткә илтеп яптылар. 
- Ата-анагызны исән күвәсегез килсә, байлыгыгызның кая качывылганын әйтегез. Аннавы дүвт ягыгыз кыйбла!
* * *
Караңгы, юеш баз исе килеп торган шушы келәттә төн кунасыларын күзаллап, Шаһидәнең җаны үкчәсенә төште. 
- Түтәй, монда тычкан-мазар юк микән, мин куркам! - диде ул, апасының калтыранган гәүдәсенә сыенып. Зәкиянең исә үз кайгысы кайгы иде. Ул җир идәнгә чүгәләп, бераз мышык-мышык килеп утырды да, тиен җитезлеге белән сикереп торгач, күлмәк өстендәге чигүле алъяпкычын салып атты. Аны кулында бөтергәләде, ныклыгын тикшергәндәй, кат-кат тарткалап карады. Шаһидә дә шыңшуыннан туктап, шаккатып апасына төбәлде. Зәкиянең ниятен аңлап бетермәсә дә, ниндидер ямьсез сизенүдән коты ачты. Апасының кулы белән кармаланакармалана түшәм такталарын сыпыруын күреп, бөтенләй өнсез калды. 
- Түтәй, син нишләмәкче буласың? 
- Кызның җан өшеткеч тавышы гына Зәкияне шөгыленнән туктатмады: ул келәтнең һәр тактасын, һәр бүрәнәсен барлап чыгарга җыенгандай, ашыга-кабалана бер почмактан икенчесенә атылды. Аннан кисәк хәле беткән кешедәй бөгелеп төште дә иңбашын дерелдәтә-дерелдәтә еларга тотынды. 
- Адәм көлкесе, ындыр табагы чаклы келәттә тырпаеп торган бер кадак кисәге булмасын инде... Яшим дисәң - яшәп, үлим дисәң, үлеп булмый дөньяларында. Зәкиянең такмаклый-такмаклый елаганына Шаһидәнең куркулы пышылдавы кушылды: 
- Түтәй, ычкындыңмы әллә, минем үләсем килми, өйгә кайтасым килә. Тамагым ачты, әтекәйләрне сагындым! Җир идәндә тезләрен кочаклап, бөрешеп утырган сеңлесенең бу сүзләрен ишеткәч, Зәкия такмаклавыннан туктады, яшь аралаш кызганыч елмаеп, Шаһидәгә карады. Сабый шул әле, кыз баланың язмышы кыл өстендә икәнен аңларлык яшьтә түгел.
- И апаем, син бәләкәй, сиңа тимәсләр. Менә теге җир бит Хәмит мине мәсхәрәләп ташласа ни кылырмын? 
- Апасы бер кулы белән Шаһидәнең иңсәсеннән кочып, аның янәшәсенә сыенды. Матур шул Шаһидәнең апасы, карап кына тормалы. Озын төз буен әйтәсеңме, уймак авызы, гел моңсу итеп, өздереп каручы коңгырт күзләре, учка сыеп бетәрдәй нечкә биле дисеңме. Болай да кара кашларын әнисе күрмәгәндә корым белән каралтып, бит очларына кишер суы да тигезеп алсамы? Теләсә кем кызыгырлык. 
- Кит, исәр, тумаган тайның билен сындырып утырма әле. 
- Шаһидә башта бик урынлы итеп әнкәсеннән откан сүзләрне кабатлады, аннан бала итәкле күлмәгенең кесәсеннән кечкенә саплы пәке чыгарды. 
- Сиңа тиеп кенә карасын, шушының белән күзләрен чокып алырмын! Апасының күзләре маңгаена менгәнне күрмәсә дә, аның әйтергә өлгермәгән соравына җавап биргәндәй, батыраеп әйтеп куйды: 
- Әүхәт тәренеке ул, кичә шәпиле уйнаганда оттырды. 
- Телеңә ничек тилчә чыкмыйдыр, кызый, әле "тәре", әле "исәр"... Бир әле, хет шуның белән ишекне ачып булмасмы. 
- Зәкия, сеңлесенең кулыннан пәкене алып, келәт ишеге янында кайнаша башлады. Тышкы яктан асылмалы йозакка бикләнгән ишек кыз баланың чандыр кулларыннан үчекләп көлгәндәй, ыржайган аваз чыгарды. 
- И Аллам, бөтен кеше пәке белән тимер кисәр ие аны... Зәкиянең чарасызлыктан ачыргаланып әйткәне бу юлы Шаһидәне куркытмады, киресенчә, җен ачуын чыгарды. 
- Түтәй, - диде ул, күпне күргән олы кеше кебек бик җитди итеп. 
- Исәр дими нәмә дисең инде сине. Кем инде шулай итеп тимер кисәргә маташсын. Анавысы йозакка туры китереп, тактаны җомрылатып чокып карале. Чокы да чокы инде, аннан каерып карарсың. Зәкия, беренче кат күргәндәй, сеңлесенең арык гәүдәсенә текәлде. Сабый гына диген инде моны! Әткәсенең "Шаһидәгә малай булып кына туасы калган" дип көлгәне рас түгелме соң?.. 
- Синең пәкең безне төрмәдән коткарды дип сөйләсәм, теге капчык белән суккан ышанмас та әле, име, түтәй? 
- Инеш буендагы талларга ышыклана-ышыклана бакча артлатып кайтып килгән шәйгә Шаһидә пышылдап апасына эндәште. 
- Кемгә сукканнар дисең, бер сүзеңне аңларлык түгел! 
- Зәкия, як-ягына карана-карана, атлавын дәвам итте. 
- Суккан ди сиңа... Әүхәтне әйтәм, сабын куыгы очырасың дигән булыр әле.
- Әүхәт тә Әүхәт телендә. Әтекәйләр ни хәлдә икән анда? Җибәрсәләр генә ярар инде үзләрен, и Ходаем! Могҗиза димә инде - алар өйгә узуга, аякларын көчкә сөйрәп, ата белән ана да кайтып керде. Төн ката район үзәгеннән җәяү теркелдәгәннәр, таң атканны да көтеп тормаганнар. 
- Сезнең бәхеткәдер инде, бәбекәйләрем, дөньясында мәрхәмәтле җаннар да калган икән әле. 
- Мәрзиянең җеп өзәрлек хәл-әхвәле булмаса да, кызларын исән-имин күрү шатлыгыннан күгәрчен урынына гөрләде. Мич кашагасыннан теленгән чыра үрелеп алгач, ут элдереп җибәрде. Өй эчендәге пыран-заран килгән дөньяга күз төшергәч кенә, йөзе тартылып, сулып калды. 
- Балам, теге дәҗҗал таптаган онны канат белән ипләп кенә себереп ал әле, иләгәч, бер пычрагы да калмай аның, умач итәрбез, - дип, Зәкиягә эндәште. Бераздан, сүз берләшкәндәй, дүртәүләп как сәкегә тезелеп утырдылар. 
- Бер изгелек мең бәладән коткара дигәннәре хак икән, агай. 
- Әнкәсе, үз-үзе белән сөйләшкәндәй генә әйтеп куйгач, Шаһидә, аның култык астына сыенып: 
- Инәкәй, ә безне берәү дә коткармады, без үзебез качып кайттык, менәтрәк, вәт! - дип, күргән-кичергәннәрне иркенләп сөйләргә җыенган иде, түтәсе ипләп кенә беләген кысып куйды. Янәсе, тегермән тартуыңнан туктап тор әле. 
- Әтекәй, сөйлә инде, нәмәләр булды районда? 
- Буй җиткергән Зәкия сеңлесенә караганда күпкә сабыррак, төплерәк шул - алҗыган, хәлсезләнгән Нигъмәт үзалдына көчсез генә елмаеп алды. 
- Өченче ел буранда адашып, малае белән бер адәм кереп кунган ие бит, тикшерүче дигәннәре шул булып чыкты. Үзе танымаса, аны җүнләп карау да юк инде... "Сөт эчереп, сез генә исән калдырдыгыз безне", - дип, ике куллап күреште. Өтермәнгә тыгарлар дип барган җиреңдә шулай каршы алсыннар әле, Ходаның хикмәте. Хәтерли, бик яхшы хәтерли кызлар ул кышны: юньле кеше этен урамга чыгармас давыллы, буранлы кич иде. Үзләренең алтыпочмаклы өйләрендә яшәгән чак иде. Әниләре тәрәзәләрне юрган-мендәр белән томалап бетерде, бусага төбенә иске сырманы түшәп куйды. Сызгырган-улаган авазлар белән бергә тәрәзә шакыгандай тавышка башта игътибар итмәделәр, тик әлеге тавыш торган саен кабатлангач, Нигъмәт агай өстенә элеп, ишегалдына чыгып китте. Бераздан аның: "Әйдәгез, әйдә. Анасы, кунакларны каршы ал" дигән тавышына ияреп, бусагада ике җан иясе пәйда булды. Берсе буена караганда Шаһидә тирәсендәрәк - сигез-тугыз яшьләрдәге бала, икенчесе озын буйлы, бишмәт якалары, мыегы бәсләнеп каткан урта яшьләрдәге ир иде. Чишенеп, сөйләшер хәлгә килгәч, шул ачыкланды: буранда юлларын адашып, бөтенләй кире якка килеп чыккан әти белән ул икән.
Икесе дә шактый гына туңарга өлгергәннәр иде. Нигъмәт селкенерлек тә хәле калмаган малайның кул-аякларын уарга кереште. Шаһидә белән Зәкия аш ягының чаршавын төшереп, шул якта кайнашырга тотынды. Мәрзия, башына яулыгын бәйләп алды да, "ярый әле кичке сөтне калдырганыем" дия-дия, казан астында җемелдәшкән куз өстенә калай табак белән сөт утыртты. Стенадагы шүрлектән чүпрәк капчыкка салынган мәтрүшкә эзләп алды. Кайнарга иткән сөткә мәтрүшкә ваклап салгач, табакның бер читен бияләй белән тотып, янә куз өстенә утыртты. Бераздан, хуш исләре борынны кытыклаган сөтне ике җамаякка бушатып, чакырылмаган кунакларга сузды. Мәтрүшкәле сөт, аннан мәтрүшкәле чәй эчкән юлчыларга әкрен генә төс керә башлады. Төн уздыргач, "Үзем өчен түгел, улым өчен бик курыккан идем, коткардыгыз, мең рәхмәт сезгә!" дип, бик җылы саубуллашып киткән кеше бүген менә Нигъмәт белән Мәрзияне коткарган, димәк. Өстәвенә, кызларыгызга җил-яңгыр тимәс, дип тә ышандырган, рәхмәт төшкере. Бүгенге борчулы көн шаукымын сөйләшә-сөйләшә, керфек какмый таң аттырды алар. Төн пәрдәсен ертып, тәрәзәдән шәфәкъ нурлары үрелеп карагач, Мәрзия, сыер саварга вакыт дип, чәчрәп дигәндәй сәкедән төште дә, корт чаккандай дертләп, үксеп еларга тотынды. 
- Сыеркаем, сыеркаем... 
- Ярар, анасы, баш исән бит әле... 
- Басынкы табигатьле, кешегә беркайчан күтәрелеп бәрелмәс Нигъмәт агай хатынын юатырдай артык сүз тапмады. Бер-берсенә ялганып үткән көннәрнең иртәсе дә, киче дә һаман шул Мәрүчкәгә килеп тоташа башлады. Җаннан артык күргән малкаеның иртән күрше ихатадан чыгып китүе, кичен күрше ихатага кайтып керүе күзенә чалынмасын өчен Мәрзия үз-үзеннән качарга әзер иде. Ире күрше авылдан шактый мул сөтле кәҗә алып кайткач та, аны ишегалдында түгел, караңгы абзар эчендә саварга гадәтләнде. Үзе кәҗә имчәге тарта, үзе, күз яшьләренә буылып, Гөлсемнең күрше ишегалдында чажлатып сыер сауганын тыңлый. Анысы да, күзгә күренсә, Мәрзиянең ярасына тоз салырга теләгәндәй, теле-теле йокмый сыерны мактарга тотына. Менә бүген дә Гөлсем, төртсәң аварга торган коймасына сөялеп: 
- И сыерыңның сөтеннән уңдык, Мәрзиякәем, бидрәм чүмәкәй булганчы савам бит. Иллә мәгәр холкы яман, койрыгы белән битемне кыйнап кына тора. Аптырагач, ботына бәйләп куйганыем, аягын күтәрә башлады, иблис токымы. Сезне әйтәм, кәҗә алгансыз, дигән иде Касыйм, саудырамы? Шулай инде, ишле өйдә сөтсез буламы соң, - дип, чәте-чөте сөйләнде дә, Мәрзиянең авыз ачып сүз катканын да көтмичә, өенә кереп тә китте.
Шулай инде, ике карга талашса, бер козгынга җим төшәр, диләр бит. Күрче, кәнсәләрнең Нигъмәт дөньясын пыр туздыруы берәүләрне ничек бәхетле иткән. Капка төбендә бер-берсе белән телләшә-телләшә бишташлы уйнаган балаларның сөйләшкәне дә әлеге дә баягы сыерга килеп тоташа иде. Әнисенең әле генә әйткәне батырлык өстәп җибәрдеме, Касыймның үзе кебек үк үтә күренмәле малае Әүхәт: 
- Безнең сыер бар, без бәрәңгене сөт белән ашайбыз! - дип, Шаһидәне үртәп, беләген чеметте. 
- Сезнеке түгел, безнең сыер ул, исәр! Көтүдән кайтканда да инәң чыбык белән ярып кына алып керә ишегалдыгызга, ул туп-туры безгә кайта, менәтерәк, вәт! 
- Тамак төбенә төер утырса да, кыз шушы җиз баш алдында сер бирергә теләмәде, үзе дә Әүхәтнең бил буеннан борып чеметеп алды. 
- Как сөяк - тач май, как сөяк - тач май! - дип үртәп такмакларга да онытмады. 
- Ә сез хәзер кәдә сөте эчәсез, фу-у! Кәдә, кәдә, кәдәкәй, Имиләрең бәләкәй. Бер ыстакан сөт бирмисең, Каһәр суккан нәмәкәй. 
- Инәкәй әйтә, кәҗә сөте сыерныкына караганда да файдалырак, ди, беләсең килсә! 
- Сасы бит ул, аны ничек эчәсез? Фу-у-у... 
- Син үзең сасы! Безнең Әүхәдән мамык исе генә килеп тора! 
- Диванадыр син, кем инде кәҗәгә шундый исем кушсын! 
- Инәкәй әйтте, кышка аның бәкәйләре туачак диде. Кәҗә тәкәсе туса, анысына бөтенләй Әүхәт диярмен әле, вәт!.. Көтү кайтыр вакыт җиткәч, әнкәсенең кырык сәбәп табып ишегалдыннан өйгә кереп китүенә күнекте инде Шаһидә. Әнисе урамда көтү тузаны тынгач, тавыш-кара беткәч кенә чыгып, Әүхәне савып керә. Мәрзиянең нуры сүнгәндәй төссезләнеп калган күзләренә карагач, Зәкия белән Шаһидә кәҗә сөте салынган чәйне дә борын җыермый гына эчә. Белә ич алар: читән койма гына аерып торган күрше ишегалдында Гөлсем апалары дөбердәтеп сыер сауганда, әнкәләре йөрәгенә урын таба алмый; Мәрүчкәнең мөгрәгәнен ишетсә дә, атылып чыгардай булып ишеккә талпына. Беркөнне Шаһидә урамнан күз яшьләренә буылып кайтып керде: 
- Инәкәй, Мәрүчкәне үгез сөзгән, җилене канга баткан! Тәрәзә төбендәге гөл үсентесенә су сибеп маташкан Мәрзия дертләп китте, әмма эндәшмәде.
- Ишетмисеңме әллә, инәкәй, Мәрүчкәне сөзгәннәр, дим! 
- Хуҗалары бар бит, карарлар. 
- Мәрзия, яралы кош кебек тыпырчынган йөрәген тыярга теләгәндәй, сул кулы белән күкрәген кысып тотты. Үзе, карашы белән тартып алырдай булып, тәрәз аша Касыймнар ишегалдына текәлде. Берара өй эчендә үле тынлык урнашты. 
- Карга, казга охшыйм дип, ботын сындырган дигәннәре шушы була инде. Гөлсем бик хәтәр кыланып, сыер асрамакчы иде бит. Эт эченә сары май килешәме? 
- Мәрзиянең тавышында әрнү катыш тантана ишетелгәндәй булды. 
- Сиңа әйтәм, күршеләр белән әчелешле булып йөрмә тагын. 
- Нигъмәт иске урындыкка аяк ясап маташкан җиреннән башын күтәрми генә хатынына эндәште: 
- Гөлсем чәпчебрәк йөрсә дә, эчендәгесе тышында. Мал аркасында бозылышып ята күрмә. Әнә теге кабихләрне әйт син, кеше кулы белән утлы күмер тотмакчы булалар. Күз яше өстендә төзелгән блачларының гомере булыр микән, ай-һай... Шаһидә белән Зәкия, юк сәбәпне бар итеп, тышта уралдылар. Күршеләр ишегалдында күз яше, ыгы-зыгы - мәет чыккан диярсең. Мәрүчкәнең канга баткан, актарылып чыккан җилененә карарлык түгел иде. Бичара сыер, үз хәлемне үзем генә беләм дигәндәй, вакытвакыт сузып кына мөгрәп куя. Аны кызганудан кызларның үзәкләре өзелде, икесе дә, йодрыкларын тешли-тешли, үзалдына үкседе. Әниләре ни йөрәге белән түзгәндер, тәки ишегалдына чыгып та карамады. Икенче көнне кичкырын, һич көтмәгәндә, өйләренә җил-җил атлап Гөлсем килеп кергәч, Мәрзия башта сагаеп калды. Күрше хатыны, күнегелгән ордым-бәрдем гадәтен читкә куеп, балаларча елап җибәргәч, аптырауга ук төште. 
- Каргагансыңдыр инде, Мәрзиякәем, рәхәтен күрмәсеннәр дигәнсеңдер. Синең сыерыңа тора салып кызыккан дисеңме? Кешегә сүләп җөрмәгәч ни... Касыймкаемның хәле хәл, үпкәсенең рәте юк бит. Кала брачлары көн саен сөт эчәргә кушып кайтарган булган. Каян алып эчерәем? Яз көне сыеркаемны үз кулыбыз белән җитәкләп калхуз фермасына илтеп бирдек бит. Бозаулагач, бозавын үзегезгә алырсыз дигәннәр ие дә, бирделәр, тот... Бер атналык бозауны ачка тилмертеп үтерделәр, адәм тәганәсе. Мәрүчкәңнең сөтенә тиендек дигән ием, бер бәхетең булмаса, җук инде, Мәрзиякәем, җук. Әнә өйалдына ярты чиләк сөт кертеп куйдым, тоташ кан, аны ничекләр эчерәем Касыймга? Җан талашып көчкә ике имчәген сава алам, җилене мендәр чаклы шеште инде, Мәрзиякәем, нәмә эшләргә дә белгән җук. 
- Алъяпкыч итәген кайтарып, мышык-мышык килгән борынына каплаган Гөлсем, ярдәм өмет иткәндәй, ялварулы караш белән Мәрзиягә төбәлде. 
- Кеше каргай торган гадәтем юк, йә үз башыңа төшәр, Алла сакласын... 
- Мәрзия, ни әйтергә белми бертын утыргач: 
- Калхузыгызның мал духтыры бар түгелме соң, нигә эндәшеп карамайсың, бер-бер хәл кылыр ие, - дип өстәп куйды.
Юк шул, калхуз духтыры да, Нигъмәт белән Мәрзиянең үлән сулары сөртеп маташулары да ярдәм итмәде - бура хәтле сыер, биш-алты көн күзгә карап инәлеп ятты да үлеп тә китте.
* * *
Күпереп торган ап-ак йонлы, бераз мут карашлы кәҗәкәйне Шаһидә якын итәргә дә өлгергән иде. "Әүхә" дип исем кушуына өйдәгеләр мыек астыннан гына елмаеп ризалашкач, аерата сөенде. Кәҗәгә кушаматы белән эндәшкән саен, ни хикмәттер, күрше малаеның чандыр гәүдәсе, бакыр тәңкәдәй ялтыраган чәчләре, кешегә туп-туры карый торган зәңгәр күзләре исенә төшә дә, авызы ерыла кызның. Әнкәсе тавыш-тынсыз гына кәҗә сауганда, Шаһидә бал корты урынына безелдәп аның тирәсендә бөтерелә. Мәрзия кечкенә әлүмин мискигә сауган сөтнең беразын стаканга бушатып, көн саен Шаһидәгә тоттыра. 
- Бар, балам, Касыйм абыеңа кертеп чык. Аңа - дару, безгә савап булыр. 
- Мәрзия, стаканның өстенә кечкенә ашъяулык каплап, кызына сузган шәйгә өстәп куярга да онытмый: 
- Аяк астыңа карап атла, түгеп әрәм итә күрмә! Баштарак Шаһидә дә, Зәкия дә әнкәләренең бу гамәленә шаккаттылар. 
- Инәкәй, алар безнең сыерны үтерде, нәмәгә син аларга сөт бирәсең? - дип, Мәрзиянең җелегенә төште кызлар. 
- Атагыз дөрес әйтә, аларның бер гаебе дә юк, балалар... Заманасы шундый, ни хәл итәсең... Күрше хакы 
- Алла хакы, диләр, кителәсе дөнья бер җомры сөттән генә торып калмас. 
- Бу дәҗҗаллар күрше белән күрше арасын гына түгел, дөньясын бутап бетерер әле. 
- Соңгы араларда сүзгә саранланган аталарының да сүзе бер. 
- Җан биргәнгә җүн бирер, малы да табылыр, иманыгызны гына сата күрмәгез... Буталды шул, буталу гына түгел, асты өскә килде дөньяның. Сугышы да, ачлыгы да 
- Шаһидә өлешенә язылган көмеш арасында барысы да бар иде. Иң үкенечлесе - карап туймаслык чибәр, яшь Зәкия түтәсенең күз алдында шәм кебек сызуы, сусыз кипкән гөл шикелле сулып, мәңгелеккә китеп баруы булгандыр. Окоп казырга дип мәҗбүри озатылган кызның ачлыктан күләгәсе генә калган гәүдәсе авылга кайтып егылганда, аны коткарыр бер уч он, бер җамаяк сөт табылмады өйдә. Фронтка ит кирәк" дип, ак тунлы Әүхәне дә сөйрәп алып чыгып киткәннәр иде шул... Зәкиянең салкын гәүдәсенә карап, әнисе идәндә тәгәри-тәгәри елады, үзе өзми-куймый "бер җомры сөткәйләр булса" дип такмаклады. Күрше Гөлсем апасы да, шыткан бодай ашап җан биреп яткан Әүхәтен кочып, "сөт булса, исән каласы иде бит" дип илерә-илерә елады. Менә шул чагында әйтте дә инде сабый килеш вакытыннан алда олыгайган Шаһидә: мин үз балаларымны беркайчан да сөттән өзмәм, диде. Еллар узып, бер-бер артлы биш кызы дөньяга килгәч, әлеге сүзләргә "гомерем барында" дигәне дә өстәлде.
Бер җамаяк сөт... Кеше белән кеше, күрше белән күрше, ана белән бала арасын бәйләгән бер җамаяк сөт... Буталды шул, тагын килеп буталды дөньякайлар. Абзар тутырып сыер асраганнарның да күбесенә сөттән акча исе генә килә хәзер. Тора салып хәл белергә керүчеләр дә, Шаһидәнең әнкәсе күк, үз авызыннан өзеп, күрше хакын хаклаучылар да кимеп бара, ни хәл итәсең. Яңа буын, яңа заман, яңа кешеләр - бернигә дә үпкәләрлек түгел. Оныкларын гына күр - сөтле чәй ясап алларына куйсаң, борын җыерып иснәргә тотыналар, янәсе, үлән исә килә... Көтүдәге сыерның нинди үлән ашаганын сагалап йөреп буламыни, ачысы да, төчесе дә эләгәдер инде. Оныклары бер хәл, кызларына хәтле кайчагында: "Әнкәй, сөттән әрем тәме килә", - дип, теңкәгә тия иде бит. Ашатырсың сыерга әремне, якын да бармый ул аңа. Адәм баласы дөньяның ачысын-төчесен татып караганнан соң гына әремнән бал тәме килгәнен аңлый шул. Әрем ачысыннан күпкә ачырак сыйлары да бар язмышның, авыз иткәннәр үзләре генә белә... "Гомерем барында, балаларымны сөттән өзмәм" дигән иде Шаһидә, менәтерәк, үз сүзенә хилафлык китерә түгелме соң? Исән-сау бит әле ул, җитезлеге кимесә дә, үз аягында ярыйсы теркелди ләбаса. Ходай язган гомере калгандыр әле, кул кушырып утырганчы... Кызының машинасы борылышта күздән югалуга, Шаһидә карчык, үзенчә җил-җил атлап, күрше урамга юл алды. Кышкы көннең озынлыгы бер саплам, якты күздә өлгерергә кирәк. Берәүләрдә сатлык бозау бар дигән сүз колагына чалынган иде, кеше-кара җитешкәнче, белешеп кайтсын әле. Быел бозау булса, яренгә тана, аннан сыер дигән сүз бит ул, Алла боерса... Сер 
- Үткән эшкә салават. Кайта-кайта һаман шул бер балык башын чәйнәмәсәң... 
- Руфиянең сабыр савыты тулышкан иде, юып маташкан җиреннән кулындагы табасын шап итеп өстәлгә куйды.
Диванга аркасын терәп утырган каенананың исә керфеге дә селкенмәде. Борынына төшеп торган күзлеген бармак бите белән генә күтәртеп куйгандай итте дә баягыча мыгырдана бирде: 
- Алма пирүгенә стаканлап писүк салырга ни... Акмый нишләсен ул. Аш кашыгы белән берәрне сипсәң ярамаган. Мул эчле булсын дип, табак тутырып алма тураган булдым тагын... 
- Ай Алла! Бер сүзне авызына алса... 
- Киленнең үзалдына тешен кысып сөйләнгәне карчыкның колак шәрифләре янына барып ирешмәде бугай, каршы җавап яңгырамады. Бүген, ни хикмәттер, килен дә, каенана да сул аяктан торганннар иде. Үч иткәндәй, бүтән чакта кетердәп кенә пешә торган алма бәлеше капкачын бөргән урыннан энә күзе кадәр генә тишелгән икән. Ишегалдында булашып йөреп, Руфия газ мичен ачып карарга җитешмәгән иде, өйгә керүгә, борынына көйгән-янган ис килеп бәрелде дә хатын аһылдап аш бүлмәсенә атылды. Бәлешнең баллы эчлеге кайный-кайный башта табага агып чыккан, аннан духовкага ук чәчрәгән. Руфия сукрана-сукрана газны сүндерде, ашыга-кабалана форточканы, ишекне ачып җибәрде. Зал ягында биш энәсен уйната-уйната сериал карап утырган Сәлимә карчыкка әрнүле тавыш белән: 
- И әнкәй, хет үрелеп караган булсаң соң... - дип эндәште дә калын бияләй белән табаны тотып, такта өстенә утыртты. 
- Менәтерәк, онытып җибәргәнмен шул. Әллә көебрәк киткәнме? Көйми ни... Писүкне стаканлап кына җибәрдең бит. Камырын әйтерием... Каймагыңа су да кушып тормадың бугай. Әйбер кадере белү бармыни хәзерге яшьләрдә... 
- Өй эчендәге һәр хәрәкәтне керфек арасыннан күзләп кенә торырга яраткан карчык бу юлы да үз гадәтенә тугры калган иде. 
- Онның да кершән кебек ап-агы гына кирәк, капчыктагысы ярамаган, әллә ниткән марҗа "Макфа"сы күтәреп кайтмасаң... 
- Чүп чиләгеннән шуның кәгазен эзләп азапландыңмыни әле? 
- Руфиянең сүрән йөзенә кинәт кенә рәхәт елмаю йөгерде: 
- И әнкәй, акылкайларың сабыйныкына әйләнеп бара!.. Артык давыл куптармый гына телләшүгә Руфиянең ихлас елмаюы нокта куйдымы, әллә Сәлимә карчыкның да, сүз куертып алгач, канәгатьләнеп тынуы булдымы - өй эченә телевизор тавышы гына хуҗа булып калды.
...Төпчек малай булгач, Айзатка абыйлары артыннан шәһәргә чыгып таю насыйп булмады.
Төп нигездә, әниләре Сәлимә карчык янында кем дә булса калырга тиеш иде. Хәер, егет үзе дә умарталарыннан аерылып таш калада яшәргә ашкынып тормады. Руфиясе, өйләнешкәнче үк, аның кылларын тартып карады каравын: янәсе, шәһәрдә үзбаш дөнья көтсәләр, алар да керт-керт басып кына авылга кайтып төшәрләр иде; аерым яшәсәләр, килен-каенана каршылыклары да булмас иде. Ни әйтсәң дә, ерактагы кояш яктырак, диләр бит... Алайса, Сәлимәнең үзе белән бергә картайган "усал" кушаматын тирә-якта белмәгән кеше юк. Руфия, почтада эшләгәч, олысының да, кечесенең дә күз алдында, тегеләй-болай дип бер дә кеше теленә керәсе килми иде. Тик Айзат шунда ук кистереп әйтте: 
- Клуб хәтле өйне буш калдырып, шәһәрнең эт оясы хәтле бүлмәсендә бикләнеп яшәргәме? Гыйбрәт, урамда йөргән җирләреннән: "Тышка чыгасым килә!" - диләр дә, өйгә кереп чабалар. Шул да булдымы тормыш! Әнкәйнең холкыннан курыкма, икегезнеке бертөсле сезнең. Җеннәрегез туры киләчәк, мин әйтте диярсең! - дип елмайды егет тигез тешләрен җемелдәтеп. Туйлар узып, туннар тузарга иткәнче үк, авыл халкының теле кымырҗап, авыз суы корый башлаган иде инде. Усал Сәлимә белән чая Руфиянең борчаклары пешмәс, беренче көннәрдән үк тәрәзәдән төтен күтәрелер, сөйләргә сүз булыр дип, тирә-күрше кызык көтте, маҗара көтте.Тик, ни хикмәт, атналар, айлар, айларга ялганып еллар үтте - капканың ни бу, ни теге ягында тавыш-гауга ишетелмәде. Алай гына да түгел, килен белән каенананың кеше алдында бер-берсен калкан урынына якларга әзер торулары ачыкланды. Сәлимә карчык барында Руфия турында ялгыш кына кыек сүз ычкындырып кара син! Бермәлне Сәлимәләрнең каршы күршесе җирән Мәрхәбә, кибеттә прәннек үлчәткән җиреннән борылып: 
- Сәлимәттәй, киленең йокы ярата да инде, әй. Бүген сыерын чак савып җитеште, көтү койрыгына чак тагып җибәрде! - дип, тел генә тибрәткән иде. Иртәнге якта кайткан ипинең катымы-йомшакмы икәнен бармак очы белән тикшереп маташкан Сәлимә карчык "ә" дигәнче аркасын турайтып басты, карчыга карашы белән күршесенә төбәлде: 
- Йокласын, яшь чакта да йокламагач ни! Саммай вакытын белеп кенә уятам! Минем килен синең юбалгың ише түгел, сыер астында сәгать буе йокымсырап утырмый, әйт дигәнче тайт итә дә савып та бетерә. И-и, менә сиң уңмадың инде киленнән, Мәрхәбәкәем, бигрәкләр мәмкә балакай туры килде үзегезгә, аяк өсте йоклап йөри бит Сарияң, и-и, ни төскә, ни эшкә... Красвурд чишеп утырудан башканы белми бугай ла. Әле беркөн синең ишегалды яклап тәрәзә юганыңны кызганып карап тордым. Минем килен булсамы шунда?! "Кая, әнкәй, үзем юам!" дип чат ябышыр ие. Синеке-е... Ник сүз каттым көненә төшкән Мәрхәбә, бүтән чактагы кебек үлчәүнең дөреслеген тикшерергә дә онытып, артык-портык сүз ишеткәнче дип, кибеттән чыгып та китте.
Яшь килен белән каенана арасындагы татулыкның серенә төшенергә теләп, Руфиянең дә кылларын тартып караучылар булмады түгел. Сүз җебен ияртергә маташып, үз каенаналарыннан кереп зарланучылар да, "Усал Сәлимә белән ничекләр бер түбә астына сыясыз?" дип турыдан ярып сораучылар да табыла торды. Яшь килен, карлыган күзләрен җемелдәтеп: 
- Безнең әнкәй дөньясында бер! - дип, йөзен балкытып елмая да сүз катучыларның сүрәнләнеп киткән йөзен күрмәмешкә салышып: 
- Шәһәргә ике көнгә кунакка китсә дә юксына башлыйм үзен, "барып ал, барып ал дип, Айзатның теңкәсенә тиеп бетәм", - дип өстәп куя. Авыл халкының тынычлыгын урлаган бу хикмәтнең сере бик гади иде. Айзат әйткәнчә, киленнең дә, каенананың да холкында уртак яклар күп булып, аларның җеннәре килешкән иде. Сәлимә карчык килененең үзе кебек үк эшкә нык, килгән-киткәнгә ачык йөзле, туры сүзле булуын, үпкәләп, йә булмаса, карасына коелып йөрмәвен якын итте. Руфия дә каенананың, бөтен эшкә кысылырга яратса да, үзенә "килен кеше - ким кеше, алабайга тиң кеше" дип карамавын төшенде. Кирәк чакта ана белән кыз кебек утырып киңәшләшәләр, пәриләре купкан чак булса, кайта-кайта телләшәләр, телләре арып туктагач, кара-каршы чөкердәшеп чәй эчәләр. Барыннан да битәр килен белән каенана икесе дә "авызың тулы кан булса да, кеше алдында төкермә" дигәнне беркайчан да истән чыгармадылар. Менә бүген дә табага аккан писүк аркасында бераз тел чарлап алулары иде. Руфия бәлешне суыткач, кечкенә кисәкләргә кисте дә чит-читләре зәңгәр каймалы олы тәлинкәгә тезеп өстәл уртасына утыртты. 
- Андагы кинолар бетмәс, әнкәй, чык, чәй әзерлим, - диде ул, сәгатькә күз төшереп. 
- Айзат та кайтып керер инде, озакламас. 
- Мактап йөримме әллә? 
- Ишек ачык булгач, Айзатның өйгә үтүен искәрми калганнар икән, ирнең җор тавышы Руфиянең колак төбендә үк яңгырады. 
- Котны аласың бит! 
- Руфия ачуланган булып, кулындагы сөлгесе белән иренең аркасына сылады. 
- Нәрсә көйдердегез монда? Исе өйалдына хәтле чыккан. 
- Айзат юыну бүлмәсенә үтешли борынын җыерды. 
- Тышта йөреп, газны карарга онытканмын ла, бәлеш тишелгән. 
- Руфия исе китмәгән кыяфәт белән шулай дип, өстәлгә тәм-томнар тезә башлады. 
- Мин карт исәрне әйт син, кинога алданып, дөньясын оныта диген... 
- Сәлимә карчык, бәйләмен калдырып, өстәл артындагы йомшак урындыкка килеп утырды.
Ул арада Айзат та, юынып, өс-башын алыштырып, кухняга чыкты. Сабырсызланып, алма бәлешен үрелеп капты да ниндидер канәгатьсезлек белән: 
- Бүтән чакта сусыл булып, прәме авызда эри торган иде, - дип әйтеп ташлады туры сүзлелектә кимен куймаган ир. 
- Ризыктан өстен булып утыр тагын!.. Бисмиллаһи-иррахмаани-ррахиим! 
- Сәлимә беләзегенә төшеп торган җиңен сызганып, бәлешкә үрелде, авызында озаклап әвәләгәч кенә йотып җибәрде. 
- Бик тәмле булган, килен! Шикәр урынына эреп кенә югалды! 
- Писүге күбрәк китте шул, алмасы әчкелтемрәк тоелды да... 
- Руфия борчулы йөз белән бер кисәкне алып тәмләп карады. 
- Әйтәм бит, беркөнгесе кебек түгел. 
- Айзатның үз туксаны туксан иде. 
- Бар әйберсе урынында! 
- Сәлимә карчык улына кырыс караш ташлады. 
- Гаеп эзләп утырма. Камыры да кетердәп кенә тора, саммай раз! 
- Су кушасы калган ла. Әзрәк йомшаграк булыр иде. Сария биргән яңа рецепт белән пешерәм дигән булып, каймак кына салып... 
- Руфия сөтле чәйне каенанасы алдына куеп, иренә лимонлысын сузды. 
- Кулың тәмле синең, килен, ясаган чәең дә куян каны кебек куе, авыз тутырып эчәсең. Анавы беркөн Мәрхәбәгә кергәч, Сариясе чәй ясап китергән булды, адәм тәганәсе, төбеннән Мәскәү күренә. Күренми ни, чәен дә, сөтен дә юклык заманындагы шикелле жәлләп кенә салгач... 
- Сәлимә карчык кайнар чәен тәлинкәгә бушатты да калак очына элеп кенә писүк салып болгатты. 
- Миңа гына хатынның да, әнкәйнең дә иң уңганы туры килгән инде. 
- Айзат көлә-көлә әллә әнисен, әллә хатынын үчекләргә теләде: 
- Сездән башка тагын кем көйдерә-көйдерә тишек бәлеш пешерә белә, ә? Бүлмәдә башта бер мизгелгә сүзсез тынлык урнашты. Аннары ирнең ике колак төбендә ике хатын-кыз, берсен берсе бүлә-бүлә, буран уйнатырга тотынды: 
- Олы башың белән әнкәйдән көлмәсәң! Бәлеш тишелгәнгә мин гаепле дип әйтеп торам ласа, писүге артыграк киткән! 
- Киленнең ике кулына кырык эш, мин монавы, тилебәдәргә мавыгып, ирәвәнләп утырганмын, көйдергәнгә мин гаепле, Руфиягә тел тигермә! Хатын-кызларның уен сүзне чынга алып, ярсып китүләрен көтмәгән Айзат, биреләм дигән сыман ике кулын өскә күтәрде дә шаркылдап көлеп җибәрде: 
- Нимес пулемёты кебек тырылдамагыз әле!.. Ну шунысы рәхәт өйдә: берәр проблема булса, гел йә әнкәй, йә хатын гаепле. Алайса, эшкә барсаң, "син гаепле" дип тинтерәтәләр... Шушындый тәмле бәлешнең тәмен җибәрсәк, хәзер тучны мин гаепле булып калам. Яле, хатын, лимонлап тагын берәр чынаяк чәй ясап җибәр әле!..
Бер мәлгә өй эчендә җан түренә сарыла торган рәхәт тынлык урнашты. Ишегалдына, авыл урамына исә, күрше-тирәнең борынын кытыклап, авыз суын китереп, алма бәлешенең тәмле исе таралды. Үткән-сүткәнннәр бу бәлешнең капкачы бөргән урыннан энә күзе кадәр генә тишелүеннән бихәбәр иде, чөнки көйгән ис аш бүлмәсеннән әллә ни ерак китә алмады... Баланнарда бал тәме...
Күз алдымнан ниндидер шәүлә шуышып үткәндәй булды. Карачкыга кидерелгәндәй, иңсәләре, изүе салынып төшкән иске халат, шыр сөяк кенә булган нәп-нәзек ике беләк, кып-кыска итеп кистерелгән чал чәч, ап-ак йөздә утырып калган очлы борын, буш карашлы зур күзләр һәм ач яңак. Күреп алган мизгелемдә, котым очып арткарак чигендем дә аркам белән стенага елыштым. Ул минем каршымнан югалырга ашыкмады. Киресенчә, нәкъ минем шикелле бөкрәя төшеп, стенага сөялде. Мин аңа керфек астыннан гына күз ташладым, шул мәлдә хәлсез тавыш белән аһылдап куйдым. Шәүлә дә нәкъ шул рәвешле миңа карап тора иде. Аякларымны келәмнән шуыштыра-шуыштыра атлап, олы көзге янына ук килеп җиткәнмен икән. Кеше куркытырлык котсыз кыяфәттәге шәүлә дә җиде ятныкы түгел, минеке, көзгедәге минем чагылышым иде. Үз көчсезлегемне шулай якыннан тәүге тапкыр күрүем иде. Гаҗәп, бу юлы идәнгә сыгылып төшмәдем, бармакларымны кыймылдатып, көзгедәге чәч-керфекләремә, шәмәхә төстәге кипкән иреннәремә кагылып үттем. Йә Хода! Минме соң бу? Чигә буенда берәр ак юл күренсә, шунда ук кынага буяп, карап кына торган чәчләремне болай чал басарлык булгач, бер-ике атна гына иркәләнеп ятмаганмын, димәк... 
- Әни?! 
- Көзгедә киленем Раиләнең миннән битәр куркынган йөзе пәйда булды. Ишекне ачып, урамнан гына кайтып кереше, ахры, өстендә сөтле чәй төсендәге кыска пәлтә, чәч бөдрәләре ак береты астына яшеренгән, кулындагы ап-ак перчаткасын да салырга өлгермәгән. Пәлтә, перчатка? Тышта чәчәкле җәй ләбаса, мәмрәп җир җиләге пешкән, бөрлегәнгә төс куна башлаган җәй уртасы! Раилә өс-башын салмаган килеш мине билемнән кочып алды, ни өчендер керфек очларына яшь бәреп чыкты. 
- Кибеттән... җилдертеп кенә он алып керәм дип чыгып китсәм... Ун минут үтмәгәндер... Әни! Ничекләр тордың? Ул мине кочкан килеш әкрен генә киң диваныма утыртты, читкә тибәрелгән, кершәндәй ак юрганны ипләп кенә аякларына япты. Минем күзем диван башында торган челтәр җәймәле түгәрәк өстәлгә, аны тутырган дару шешәләренә төште. Исәпсез-хисапсыз төймәләрнең берсен кулыма алып карадым - исемен укып, мин аның антидепрессант икәнен аңладым. Кире куйдым, яктылыкны каплап тартылган калын коңгырт пәрдәгә күз салдым. Раилә мине карашымнан аңларга өйрәнеп беткән - сикереп тә торды, пәрдәне җыерып, каптырма белән эләктереп тә куйды. Тәрәзә төбендә... кырпач кар иде. Мин соңгы тапкыр хәтерләгәндә йөзләре алсулана гына башлаган баланнар инде капка буенда мәрҗән булып янып утыралар. Күрче, яфракларын ачы җилләр өзгәләп-тузгытып, аяк асларына келәм итеп түшәп бетерсә дә, балан җимеше утлы куз булып балкый...
- Әни, әллә соң мендәргә сөяләсеңме? Болай, кинәт кенә... Киленемнең кайгыртучан тавышын кискенрәк бүлдерүемне үзем дә абайладым: 
- Җитәр, - дидем, баягы кебек тонык итеп. 
- Тәндә җан бар икән бит әле... Кызым, өйдә кына бар микән, чәч буяп алсак? Раиләнең җеп кенә калдырып йолкынган кашлары югары чөелде. Ул мине үз акылында түгел дип уйлап алды, ахры, зәңгәр төймә кебек күзләрендә сагаю барлыкка килде. Уйлар да: ничә ай буе ятакта тере мәет булып яткан каенанасы кул-аягын көчкә кыймылдаткан шәйгә чәч буяу турында сүз катсын да... 
- Әмир кайтып керсә, коты очар. 
- Мин булдыра алганча елмаерга тырыштым. 
- Курыкма, кызым, болай булгач, җир җимертеп яшим әле мин. Шулай диюем Раиләнең шикләрен таратты булса кирәк, ул атлый-йөгерә ванна бүлмәсендә нидер кыштырдатты, нәрсәнедер төшереп җибәрде. Мин аның курку катыш каушавын, үз хәрәкәтләренә хисап бирмәвен, акылыннан битәр ниндидер йөгәнсез хискә буйсынуын стеналар аша да күреп тора идем. Раиләнең ай-ваена карамыйча, чәчемне элеккечә юыну бүлмәсендә, үрмә урындыкка утырып, көзге каршында буятырга булдым. Бик батыр кылансам да, бер-ике минут үтүгә, как сөяккә калган гәүдәмнең һәр күзәнәге түзалмаслык булып авырта башлады. Ничек авыртмасын - тәнемдә, чыннан да, сөяк тә тире генә шул. Түз, Зәнфирә, түз! Җан яраларына түзеп, аякка баса алгансың икән, тән сызлавына гына ничек тә түз инде син! Бетәшкән карчык төсенә кереп, дөнья белән алыш-биреш ясарга бик иртә бит әле сиңа. Ничә, алтмыш яшь туларга маташамы? Үз уемнан үземнең котым очып, урындык аркасын тибрәтеп җибәрдем. Раиләнең сары перчатка кигән кулы талдан үрелгән урындыкны җайлап кына туктатты. Шул көннәрне дә ятакка кадакланган хәлдә үткәреп җибәргәнмен түгелме? 
- Миңа дигән чәчәкләрне елның кәшәнкәләр чикләвеккә тулышкан татлы бер мәлендә бүләк итәләр иде. Ә бүген урамда... кырпак кар, кырпак кар. Көзнең соңгы көннәредер, мөгаен, соңгы талпынышыдыр. Соңгы тамчы булып, бәлки, шушы атнада гына яңгыр яшьләре түгелеп үткәндер. Соңгы тамчы? Ә мине, нинди генә сынаулар күреп тә сынмаска-сыгылмаска тырышкан, яшәү дигән тылсымлы сүзгә теше-тырнагы белән ябышкан хатынны, ятакка бәреп егарлык соңгы тамчы нәрсә иде ул? Әткәйнең үлемеме? Юктыр. Сугыш гарасатын кичеп исән кайткан, туксан яшенә җиткән әткәйнең үлеме, ачы хәсрәт булса да, табигый хәл, һәркемнең тәкъдиренә языла торган канун бит. Әгәр дәүләт "сугыш ветераннарына фатир бирергә" дигән боерык чыгармаса, әгәр апа-сеңелләрем шул фатир артыннан төн йокыларын онытып чапмаса... Төеннәрдән генә торса да, безнең үзара араларны беркадәр бәйләгән туганлык җепләре бар иде бит әле. Бертуган апамның үз тормышы - шәһәрдә өч бүлмәле фатирда яшәп яталар. Ул-кызлары үзләре тормыш корды инде. Үги сеңелләремнең оялары да кешенекеннән ким йә артык түгел, җитеш яшиләр.
Әткәйнең өлешенә тигән бер бүлмәле фатир кыз туганнар арасын умарта күчедәй тузгытты да ташлады. Иң башлап олы апам Линүзә сүз башлады. Кызы белән кияве кеше өстендә яшәгәнче, үз куышлары булыр, фатир аларга кирәк, янәсе. Үги сеңлем Ралия дә Казанда укыган кызы өчен кайгыра иде. Төпчек сеңлебез Нәсия үзләренең ике бүлмәлесен әзсенеп тавыш куптарды. Миңа бернәрсә дә кирәкми иде: койма баганаларына тикле үз кулларым белән казып утырткан, үз көчемне түгеп җиткергән йортым бар. Эчендә улым, киленем, оныкларым белән куышлы уйнарлык. Туганнарымның күңелен көнчелек корты кимердеме, мин аңламаган башка ни дә булса бар идеме - кунакка йөрешеп, чөкердәшеп чәй эчеп утыруларны кирәк санамадылар, чакырсам, килмәс өчен кырык сәбәп таптылар, үзем барсам, такта чәй табылса да, якты чырай әллә ни күренмәде... Без туган нигезнең ишегалдында Линүзә апам белән Ралия сеңлемнең бер-берсенә кул күтәреп сугышуы авыл халкы теленә көлке бер вакыйга буларак керсә, әткәйнең йөрәгенә хурлык, оят, канлы күз яше рәвешендә ягылган икән. Шул хәлдән соң әткәй беркем белән күрешмәс-сөйләшмәс булып урынга егылган, ашау-эчүдән баш тарткан. Бу хакта һай соңлап җиткерде шул үги инәй, әткәй тәмам соңгы сулышларын алганда гына миңа хәбәр итте. Яшьлеген ил тынычлыгы өчен корбан иткән әткәй кызларының гауга-җәнҗалын күтәрә алмый гүр иясе булды... Ачлык түгел, сугыш игълан итеп үлде ул. Зираттан кайткан шәйгә апа-сеңелләремнең теге бер бүлмәле фатирны гына түгел, без тәгәрәп үскән нигезне бүлешә башлаулары, уртак фикергә килә алмагач, кайсыныңдыр, урындык күтәреп, тәрәзә пыяласына китереп оруы минем өчен соңгы тамчы булды. Әткәй җаны булып шаккатып тәрәзәдән карап торган ак күбәләк күз алдымда әкрен генә кап-кара тапка әверелде, мин, йөрәгемне учлап, шул күбәләк артыннан талпындым... 
- Әни, кара, хәзер үк син яраткан җирән төскә кереп бара... Бераз гына көтик тә юарбыз. Киленемнең йомшак тавышы мине бүгенгемә кайтарды. Зур ваннага су тутырып, рәхәтләнеп ят иде дә соң, булмас, бөтенләй хәлем калмаган. Чәчләремне утырган килеш кенә ничек кирәк алай юып алгач, Раиләнең кулына сарылып, үз бүлмәмә чыктым. 
- Сары чәчәкле озын халатымны табып бирсәң, - дидем мин киленемә. Ул, шкафны ачып, кара җирлеккә эре-эре сары кашкарыйлар төшкән халатымны эзләп бирде. Өстемдәге искене Раилә каршында салырга оялдым, таралып төшәргә торган гәүдәмне ялангач күрергә үзем дә курка идем. 
- И әни, исәнлегеңә куан... Чишендереп, шушы бүлмәдә юындырдык та, чиләнә күрмәсен дип, тәннәреңне дә сыладык, - диде туры сүзле киленем, минем кыенсынуымны шул мизгелдә аңлап. 
- Сиңа да, безгә дә бер сынау булгандыр. Юктан оялып утырма. Әйдә, җиңнәрен кигерешәм. Аннан тавык шулпасын җылытырмын, иркәләнү бетте сиңа - кашыкны үзең тотып ашыйсың! - дип уенын-чынын бергә кушып сөйләнә-сөйләнә, халатны кигерде. 
- Әллә ятып торасыңмы, ашарга әзерләгәнче диюем?
- Юк! Ятмыйм! Аркама мендәр терәп, утырып кына торам. Мин төпсез уй чоңгылына төшүдән, кабат таш сынга әверелүдән курка идем. Шуңа күрә күзләремне йомып, гомеремнең иң матур мизгелләрен генә дисбе төймәседәй тезәргә теләдем. Нишләптер ул төймәләр минем күз алдымда чәчеләләр дә китәләр, чәчеләләр дә китәләр. Акларын гына, яп-яктыларын гына җыйыйм дисәм, уч төбемне көйдереп, утлысы, йә булмаса, кара күмергә охшаганы эләгә дә куя. И-и, утлы күмер учлап яшисе булмаса, бала үз әнкәсеннән калып, үги инәй белән үсәр идеме? Барысы да бер йөрәккә җыелып килә шул аның, бер йөрәккә... Үз әнкәемне җирләгән көнне миңа сигез яшь тулган иде. Ул, мескенкәем, мин беләбелгәннән бирле саулыкка туймый, усак яфрагыдай калтыранып йөрде. Барысы да мине тапкан көннән башланган икән. Ул чагында район больницасында нинди шартлар булсын инде... Тамак ярып мин аваз салганмын, әнием, бик күп кан югалтып, аңын җуйган. Табибларны әйтер идем, шул чагында ни өчен әткәй белән киңәшләшеп тору кирәк булган. Вертолёт чакыртып, Казанга озатабыз, дигәч, әткәй теш-тырнагы белән каршы килгән. Бик көнче иде ул безнең, бәлки, шул да сәбәп булгандыр... Җаваплылыкны үз өстемә алам дигән кәгазьгә ни йөрәге белән кул куйгандыр, гомергә аңламадым... Әнкәй шуннан бик өзлегеп калган икән, тәнендә чыкмаган җаны гына бар иде... Ул үлеп, өч ай үтүгә, әткәй күрше авылдан Сәхия апаны хатынлыкка алып кайтты. Миңа - сигез, апага - ун, Сәхиянең ияртеп килгән кызына алты яшь, өчебездә өч төрле холык. (Соңыннан, шактый еллар үткәч, уртак кызлары Нәсия дә дөньяга килде.) Линүзә апам - кызу хәрәкәтле, кыркурак телле, аның эчендәгесе тышында. Мин, киресенчә, барысын да эчкә йотарга, авызымнан артык сүз чыгармаска тырышам. Ралиягә исә үгез үлсә - ит, арба ватылса - утын. Итәгенә ут капса да, тиз генә борылып карый торган бала түгел. Сәхия үзе мимылдап торган таза гәүдәле, юан беләкле, таза ботлы, шома битле - безнең үтә күренмәле, чандыр гәүдәле әниебезнең капма-каршысы; эшкә дә, телгә дә оста. Безнең авылга икенче тапкыр килен булып төшүе икән аның. Беренче ире, түбән очта яшәүче Рафаил абый, Ралия тугач, бала миннән түгел дип, икесен дә куып чыгарган булган. Боларны миңа, сер уртаклашкандай итеп, соңыннан күрше апа сөйләп ташлады. Менә, берничә ел үткәч, минем әткәй шушы Сәхия апаны үги инәй итеп алып кайтты. Ни дим... Әйбәт яклары да булгандыр инде аның, әллә безнең күзгә генә күренмәде микән... Әмма катылыгы белән үзәккә үтте мәгәр. Кеше алдында ай һәм кояш булса да, апам белән мин үзебез генә калганда, җелеккә төшә иде. Безнең әткәй салырга яратты. Арбасына утырып, иртән фермасына китәр иде, аннан - диңгез тубыктан. Ул исереп эшкә бара алмый ятканда, апа белән икебезне җилтерәтеп, Сәхия фермага озата. Кич буе шунда мал асты чистартабыз, тирес түгәбез. Телләшсәң, каршы килсәң, ашарга бирми тинтерәтә иде әнкәй.
Аш пешергән булса, шуны базларга хәтле төшереп куяр иде... Шуңа күрә мәктәптә укуым да уку булмады минем. Өй эшең кая дип сорасалар, турысын әйтә торган идем: җитешмәдем, әткәй урынына эшкә төштем, ди идем. Үсә-үсә әнкәйнең боерыкларын колак яныннан үткәрергә дә өйрәндем үзе. Апа да телләшепме-телләшә башлады. Апаның - сигездә, минем алтынчыда укыган чак иде бугай. Безне мәктәп бакчасына эшкә чакырдылар, мәҗбүри, бөтен укучы да килә, диделәр. Сәхия әнкәй: "Бәрәңге кәтмәнлисез, беркая бармыйсыз", - дип чәрелди. Ничек итсәк иттек, кайткач та җитешәбез бит, дип, чыгып чаптык тәки. Мин өйгә ападан алданрак кайтып кердем. Ачулы кысылган иреннәр, борын турысында ике сыр калдырып җыерылган кашлар, бораулы караш белән очрашмас өчен башымны иебрәк газ плитәсе янына үттем дә үзалдыма ачы көлемсерәдем: чәйнең суы тамчысына кадәр түгелгән, чәйнек үзе өстәлгә җәелгән чүпрәккә каплап куелган, ипи-шикәр ише ризыклар шкафка яшерелгән иде. Өтеп алырдай кыздырган кояш астыннан янып-көеп кайтып керүемне бик әйбәт белгән әнкәй, үз ачуыннан үзе каралып, шул ук вакытта кечкенә генә этлек эшли алуына күңеленнән тантана итеп, өстәл тирәсен ялтыратып куйган иде. Дәшми-тынмый гына чәйнеккә чишмә суы салып, плитә өстенә утырттым. 
- Апаң кайдадыр трай тибеп йөри, син гүләйттән кайтып кермисең, ул бер бакча бәрәңге миңа гына дигәнмени соң? Ашарга дигәндә ай-яй җитез кыланасыз, эшкә дисәң генә... Башлана... Тамакларыннан берәр валчык ризык шома гына төшеп китә күрмәсен ди бугай әнкәй, апам йә мин өстәл артына утыруга, борын астыннан гел шушы көйне көйләргә тотына. Хәер, миңа барыбер, элегрәк аркылы төер булып тыгылган төртмә сүзләр хәзер бер колагымнан керә, икенчесеннән чыга. Апам гына үртәлә аңа, эчтән кайнавы тап-тап тимгелләр булып йөзенә бәрә. Чәй кайнаган арада, Линүзә апам да кайтып керде. Ралия генә кайда булгандыр ул көнне, менә шуны тәки исемә төшерә алмыйм, әй. 
- Әлләй, алҗыдым! 
- Апа шулай диде дә чыннан да бик арыган кыяфәттә лап итеп урындыкка утырды. Аның холкы, әйтәм бит, үзенчәлеклерәк: берәр нәрсәгә ачуы чыкса, яшькелт күзләре очкын чәчә башлый, борын тирәсенә сибелгән сипкелләре дә ут булып янарга тотына. 
- Яшь чакта нинди алҗу ул? Җәелеп утырасы түгел, чәйне кергәч тә эчәр идегез. Бәрәңге кәтмәнлисе... Сәхия әнкәй сүзен төгәлли алмады, апа, бүлдереп, без кебек карашы белән аңа төбәлде дә:
- Кое артында Рафаил абый белән кочаклашып торганчы, чыгасы иең дә кәтмәнлисе иең... - дип куйды. Аның тавышыннан боз салкынлыгы бөркелде. Үги инәйгә гүя чыннан да без белән китереп төрттеләр, аның чиртсәң кан чәчрәп чыгардай таза йөзе әллә кызыл, әллә шәмәхә төскә керде, гәүдәсе күз алдында шиңеп төшкәндәй булды. Тик ул бик тиз үзен кулга алды: 
- Аһ, яхшыдан яман туган нәмәрсә! Әле син минем арттан шымчылык итеп йөрисеңме? Күрсәтермен әле мин сиңа! - дип, күркә кебек кабарынып апаның өстенә килә дә башлады. Аның кизәнгән кулын беләзектән эләктереп алганымны мин үзем дә сизми калдым. Ярар, буласы булган, буявы уңган... Бу сүзне әткәйгә чыгармадык. Үзебезнең бәрәңге бакчасында төн үткәрүләребез генә ешайганнан ешайды... Үги сүзе колагына кермәсен дип, үз улымны да ялгыз үстердем бит мин. Унике ел күзгәкүз карашып яшәгән никахлы иремне, баламның атасын - сөеп кавышкан Ниязымны бергә укыган, гаилә дуслары булып чәй табыны бүлешкән иптәш хатыным тартып алыр дип башыма китергән идемме? Ике баласын җитәкләп, бер якта Гадиләнең ире ыңгырашса, икенче якта, аталы килеш ятим калган улымны кочаклап, мин үкседем. "Ир бирмәк - җан бирмәк" дигәнне ишеткәнем бар иде, җан бирүләре җиңелрәк түгел микән?.. Иреннәремне канатканчы тешләп, идәндә үрмәләп йөргән төннәрем күп булды - улымның әтисен сагынып өзгәләнүе йөрәгемә кан саудырды. Мине күрәсе килмәсә, җан җимеше, улы хакына бер күренеп китәр иде, юк, безнең янга аяк басмады Нияз. Гадиләнең, бер очраганда: 
- Якын да җибәрмим, анда барса, синең белән йоклап кайта ул, - дип еландай ысылдавы колагыма матәм көе булып ишетелде.
...Әмиремне ток сугып, ул үлгәндә калганда минем челтәрләнеп беткән йөрәгем ничек түзде икән соң? Балама көненә алтмышар укол кадаган чаклар булды - бер тамчы күз яшемне күрсәтмәдем, табиблар "иң начарына әзер булыгыз" дигәндә дә еламадым бит, Ходайның мәрхәмәтенә ышандым, өмет иттем. Ә ул армиягә киткәч соң?.. Мәңге онытасым юк: 1992 елның 12 декабренда Әмиремне, бердәнбер газиз баламны солдат хезмәтенә озатып калдым. Самарада укыганда, аннан Германиянең Вюнсдорф шәһәрендә хезмәт иткәндә салган хатлары тыныч, рәхәт, матур язылган иде. Ә көзгә аларның частьларын таратып, солдатларны йөк самолётларына төяп, таулар иленә озаттылар. Улымның таулар арасыннан язган беренче хаты октябрь азагында килде. "Сентябрьдә Владикавказга килеп төштек, Германиядә җылы җәй булса, монда кап-караңгы, бертуктамый яңгыр ява. Кояштан җиргә төшкәндәй булдык", - дигән иде улым. Яңа елдан соң килгән хатын укыгач, йөрәгем яралы кош баласыдай лепердәп куйды: "Хатка артык сүзләр язмыйм, әни. Минем хәлне беләсең килсә, җай табып, М. якларыннан урап кайта аласың. Бергә хезмәт иткән иптәш егетне әти-әниләре алып кайтып китте" дигән сүзләр хәнҗәр очы кебек килеп кадалды. Таң сарысы белән мин юлга кузгалдым.
- Зәнфирә апа, Әмирне исән-сау күрәсегез килсә, сез дә озакламагыз - алып кайтыгыз аны, - диде улым белән бергә хезмәт иткән, ата-анасы үзен үлем тырнагыннан урлап кайткан Динар, керфекләре бертуктамый тартышып торган күзләрен туп-туры миңа текәп. 
- Сөйләргә ярамый торган нәрсәләрне сезгә әйтми булдыра алмыйм, акыллы егет Әмир, ярдәмчел, әрәм булмасын... Анда чып-чын сугыш башланды. Ингушлар, осетиннар бәрелешендә безнекеләрне кыл уртада калдырдылар. Башта беркадәр тыныч иде, беркөнне частьны шәһәр халкы урап алды, бездән корал сорыйлар. Һәммәбезгә корал таратып чыкканнар иде инде, казармага бәреп керсәләр, ут ачарга тиеш идек. Ул чакта ничектер тирәнгә керми үтеп китте. Аннан безне чик буена җибәрделәр. Безнең төркемдә утыз дүрт егет идек, акыллыраклар шунда ук кача башлады, тиз арада егерме ике кешегә калдык. Торырга бүлмәләр юк, окоп казыйбыз, шунда йоклыйбыз. Өс-баш лычма су, төн җитсә, шәһәр өсте яп-якты була - атыш башлана... Яши генә башладык бит әле, Зәнфирә апа, кем белән, ни өчен сугышканыңны да белмичә, мәгънәсез үлем белән үләсе килми... Динарның ярым пышылдап сөйләгәннәреннән, мөгаен, шул минутта ярты чәчем агаргандыр... Кире кайтканда, коточкыч авыр уйлардан мием түнгән, башым ярылырдай булып авырта, ә йөрәгем... йөрәгем инде улым янына очар кош булып канатларын киереп ашкына иде. Кемнәрдән никадәр бурычка акча җыюымны, әллә кемнәр алдына йөз суы түгеп баруымны онытырлык түгел. Ул акчаларның байтагы миңа улымның паспортын кулга төшерергә ярдәм итте... Бер мәрхәмәтлесе миңа Казанга, депутат Нәсим Гайфуллин янына барырга киңәш бирде. Татарстан суверенитет өчен көрәшкән елларда халык арасында яхшы аты таралырга өлгергән; башка беркайда яклау таба алмаганнар аның исемен аерым бер хөрмәт белән телгә ала иде. Тәвәккәл таш яра диюләре хак: үземне мескен генә, җебегән генә, көчсез генә ялгыз хатынга санап йөри идем, балаңның язмышы кыл өстендә торганда гаярь арысланга, юлбарыска әверелүеңне сизми дә каласың икән. Ак йорт дигәннәрен дә эзләп таптым, алып гәүдәле ике сакчы эчкә үткәрмәгәч, шушы ишектән бер үтмәсә бер үтми калмас дип, Нәсим Гайфуллинны ярты көн сагаладым; күрешү һәм бүлмәсендә озаклап сөйләшү бәхетенә дә ирештем. Телефоннан җәһәт-җәһәт кемнәр беләндер сүз алышкач, ул миңа: 
- Мәскәү поездына билетлар юк, ләкин дәүләт эшлеклесе өчен дигән купе бүген буш, хәзер шунда йөгерегез. Сезнең белән А. районыннан килгән бер агай да барачак, ул да малае артыннан. Улларыгызны Татарстанга исән-сау алып кайтып җиткерсәгез, аннан инде борчыласы түгел... Хәерле юл сезгә! - дип саубуллашырга кул сузды.
Юлым чыннан да шулай хәерле башланды. Кеше ышанмаслык хәл иде: келәмнәр түшәлгән, бар уңайлыклары үзендә булган иң затлы купеда чәчләренә, сакал-мыегына апак чал төшкән, калын пыялалы күзлеге астыннан зураеп күренгән күзләрендә, кырыс йөзендә ихтыяр көче ярылып яткан Нәҗип абый белән мин, гап-гади татар хатыны Зәнфирә, газизләребезне солдат хезмәтеннән урлап кайту өчен ерак сәфәргә кузгалдык. Юлга чыксаң, юлдашың үзеңнән яхшырак булсын, диләр: бу минутларда минем өчен юлдашымның нинди җенестән булуы мөһим түгел иде. Беребез - әти, икенчебез - әни: икебезнең дә җан түрен бала хәсрәте кабызган шәм уты көйдерә... Казаннан Мәскәүгә, аннан Ростовка поезд белән баргач, автобуска утырып, Нальчик шәһәренә юл тоттык. Һәр сәгать, һәр минут, һәр чакрым мине улым хезмәт иткән Владикавказга - кайчадыр Орджоникидзе дип йөртелгән калага якынайта иде. Ниһаять, Нальчикта күчеп утырган автобусыбыз безне шунда китереп җиткерде. Шәһәр читендә янган, җимерелгән йортларны күрүгә, ерактарак анда-санда атыш тавышлары ишетүгә, мин куырылып киттем, яулык астында чәч төпләрем тирләп чыкты, бармак очларыма дерелдәү йөгерде. Әмиремә дигән күлмәк-чалбар, куртка, башлык ише киемнәрне асмалы коңгырт сумкага тутырган идем, Нәҗип агай да улына дип киемнәр алган - сумкаларны вокзалда саклау камерасына тапшырдык та шәһәр уртасындагы хәрби частьны эзләп киттек. Ир кеше ир кеше инде, җитмәсә, үзе дә кайчандыр солдат шулпасы эчкән: Нәҗип агай КПП дигәннәрендә бик озаклап кем беләндер сөйләшкәч, миңа көтеп торырга кушты, үзе эчкә кереп китте. Әллә ике, әллә өч катлы булган казармалар ике метрлы таш койма, аның өстеннән чәнечкеле тимерчыбык белән әйләндереп алынган иде. Ишек төбендә басып торган килеш, мин күңелемне сарган шомнан аерыла алмыйча, тирә-ягыма күз ташладым. Үзебезгә терәк-таяныч булыр дип үстергән газиз улларыбыз, армия сафына китеп, төрмә кебек шушы йортларда җан асрасын инде... Тышта апрель башы, дөньяның яшәүгә, яшәрүгә хак дәгъвалап, язга аяк баскан мәле. Йөрәк дулый, сикереп чыгардай булып бәргәләнә. Түз, дим, үзенә: хәзер, хәзер Әмиремне күреп, кочагына сарылырмын... Шактый озак торгач, сакал-мыеклары тирләгән Нәҗип агай пәйда булды. 
- Зәнфирә, сеңлем, безнекеләр монда түгел икән бит. Чик буенда, палаточный городокта икән алар... Тукта, йөзеңнән кан качты... әйтеп бетерергә бир... Безгә җайлы туры килде: аларның офицерлары бер атна шунда булып, аннан бер атнага монда ялга кайта икән. Менә, как раз бүген алышкан мәлләре, ярты сәгатьтән машина белән шунда китәчәкләр.
Безне дә алырга булдылар. Жәлке, минем паспортны алып калдылар әле монда... 
- И Нәҗип агай, паспорт баш бәласе түгел, балаларны исән-имин коткара алсак... 
- Өмет канатларымның каерыла башлавын сизеп, тавышыма ясалма ныклык өстәргә тырыштым. Без капка төбендә Нәҗип агай әйткән ГАЗ-66 машинасын көтә башладык. Мине хәрбиләрнең генә түгел, гадәти киемле ир-егетләрнең дә контроль пост аша бертуктамый кереп-чыгып йөрүләре аптырашка калдырды. 
- Ә-ә, алары наёмныйлар бит аның, акча өчен ни генә эшләми адәм баласы, - дип, Нәҗип агай ачу белән кулын селтәде. Без тегесен-монысын сөйләшкән арада, киң капка ачылып, аннан кузовы тент белән капланган зур машина чыкты да үз юлы белән китеп тә барды. Аңга килеп, артыннан йөгерергә тотынсак та, туктарга исәбе күренмәде. Шыбыр суга батып, өметсезлек һәм гаҗизлек тулган күзләребезне бер-беребезгә төбәгән мәлдә әлеге машинаның борылыштан безнең янга кире килгәне күренде. Йөзләребез язылып, җитез генә кузовка үрмәләдек. Нәҗип агай үзе белән сүз алышып барган сары чәчле, озынча йөзле егетне "ротный" дип кенә таныштырды да сорау арты сорау яудыра башлады. Тегесе сүзгә саран, бер-ике сүз белән генә җавап кайтара. Тау арасындагы бормалы юлдан йөз метр барыр хәл юк, машинаны туктаталар да тикшерәләр, туктаталар да тикшерәләр. Минем үз хәлем хәл: балакаемны кочагыма алыр минутны сулышым белән тартып китериммени... Машина әрҗәсеннән коелуга, безне янә капка төбендә бастырып калдырдылар да, офицерлар эчкә кереп киттеләр. Күз алдыбызда брезент палаткалар, озынлыклары - ун, киңлекләре алтышар метр булыр. Шуларның берсендә, инде минем янәшәмдә диярлек - улым-бердәнберем... Нәҗип агай белән татарча сөйләшкәнне ишетепме, әллә кайдан гына каршыбызда кара сакал-мыеклы, каратут йөзле, яшькелт күлмәкле, егерме яшьләрдәге бер егет пәйда булды. 
- Сез мөселманнармы? - дип сорады ул, шомырттай күзләрен сынаулы кыса төшеп. 
- Татарстаннан без, татарлар, - дип җавап кайтарды Нәҗип агай каударланмый гына. 
- Улыгыз янына, шулаймы? Алып китегез сез аны. 
- Егет, артына борылып, ияге белән тау тезмәләре ягына ымлады. 
- Анда безнең КАМАЗлар, БТРлар. Тиздән монда зур сугыш башланачак... Сезнең солдатларга без тәмәке, аракы, акча бирәбез, алар безгә патрон сата. Шул патроннар малаегызның маңгаена тимәсен дисәгез, алып китегез... Егет тиен җитезлеге белән күздән дә югалды, безне эчкә чакырдылар. Мин улымны йөрәгем белән генә таныдым. Каршымда, үз күзләренә үзе ышанмыйча, телсез-авызсыз калган улым - әле генә күргән егетнекедәй кара сакал-мыек баскан Әмирем басып тора иде. Аягында - без авыл фермасында киеп йөргән җилем итек, өстендә - керләнеп беткән кара күлмәк. Күзендә - бу очрашудан, әйтми-нитми янына килеп җиткән әнисен күрүдән катып калган моң, тетрәү, сөенеч, тагын әллә ниләр, әллә ниләр - барысы бергә мөлдерәмә тулган. Күзләрем кинәт кенә күрмәскә әйләнде, аларны томан каплап алды, мин әле һаман бер сүз эндәшә алмый, кадакланып басып тора иде.
"Әни! Әнием!" дигән сүздән генә айнып киттем. Көчсез булып күренмәс өчен, яшь аралаш елмая-елмая, улымның каршысына атласам да, аны кочаклап алганда камыр кебек изрәп төштем... 
- Әни, бу кыяфәттә каршылаганга ачуланма инде... 
- Улым күз яшьләрен пычрак уч төбе белән сөртеп алды. 
- Ай ярым юынган юк, бит-кулны да палатка өстенә җыелган чык йә яңгыр суы белән чылатабыз... Син ничек болай, бер хәбәрсез генә? Мине күрер өчен каян кая... 
- Күрер өчен генә түгел, улым... Улларыбызга увольнениега бирелгән өч көн безне бу утлы мәхшәр эченнән сәгатьләп ерагайтырга тиеш иде... Шәһәргә кайткач, төнне частьта үткәрдек тә, таң атуга такси яллап, дүртәүләп вокзалга юнәлдек. Нәҗип агай - үз кадерлесен, мин үз җан җимешемне һәртөрле бәла-казадан калкандай якларга әзер булып, туган якларга ашыктык. Балаларның хәрби киемнәрен салдырып, гадәти күлмәк-чалбарларга киендердек тә, үзебезгә кирәкле поездны читтәрәк торып кына көтеп алгач (вокзал тирәсендә әрле-бирле йөренеп торган офицерларның күзенә чалынмау хәерле иде), Аллага тапшырып, кайтыр юлга кузгалдык... Бу сәяхәттә ярылмыйча түзгән йөрәгемә мин бүген дә шаккатып куям. Малаемның дөньяда бер акыллы Раиләгә өйләнеп, мине оныклар белән шатландырасы барын белгәндәй, сабыр итә-итә яшәдем шул. Миңа бәхет өчен күп кирәкми иде: аларның җан олылыгын аңлау яшәгән гомеремнең йомгагы, нәтиҗәсе булса да үкенерлек түгел. Мин, хатын-кыз, әни кеше, игелекле бала тәрбияләп үстерүем белән бар сынаулардан өстен булып калганмын түгелме? Ничәмә-ничә ай урында кадакланып ятсам да, акылым үзем белән иде бит: улым, киленем, оныкларым минем һәр сулышым өчен җан атып торганны тибүдән туктарга ашыкмаган йөрәгем тоя-сизә иде. Карашым тагын тәрәзәгә төште. Баланның ачы тәме югалгандыр инде. Көзге кырау чыныктыра бит аны - тәмам балланып, тел очында эри торганга әверелгәндер дә куйгандыр. Их, шау чәчәккә күмелгән җәйләрдә авыз итәсе килгән иде мәрҗәндәй ул җимешләрне. Татлы тоела, күзне кызыктыра, җанны тилертә, ымсындыра иде алар. Ә хәзер... Тукта, әллә үкенгәндәй уйлануыммы? Җүләрдер мин... Егылгансың икән, үрмәләп булса да аягыңа бас, салам бөртеге күрсәң, чытырдап ябыш. Йөрәгеңдә бер тамчы көч калган икән - яшәү көче бит ул, шуңа таян. Яшәүдән дә татлы ни булсын? Җәй төсеннән аерылырга ашыкмаган балан җимешенә күз сал: кемдер берәү үрелеп өзмәсә, кара җиргә тәгәрәп төшәргә тормый лабаса, аклыкка - энҗедәй кар куенына сыена... Әллә күзләремә, әллә хәлсез йөрәгемә балан тәлгәшенә кунган кырпач кар аклыгы кереп сыенды, мин урынымнан торып, ипләп кенә тәрәзә буена килеп бастым. Кечкенә чүлмәктәге миләүшә гөлләре чәчәккә бөреләнеп килә икән, димәк, мине генә түгел, аларны да карап-тәрбияләп торганнар... Ә иртәгә мин аларга үзем су сибәрмен, һәр тамчысына яшәү көче, яшәү аклыгы кушып... Капка 
- Һай-һай, һай-һай... һай-һай, һай-һай...
Җилләр көенә әкрен генә ачылып ябылырга маташкан капка, ни хикмәттер, шыгырдаган тавышлар чыгарып ыңгырашмый, соңгы сулышында балаларын көтеп зарыккан чал ана күк, аның кебек әрнеп кенә "кайт-кайт, кайт-кайт" дип пышылдагандай, кемгәдер ялвара, инәлә иде шикелле. Җәйрәп яткан киңлектә билгә тиклем үскән кычыткан, әрем, шайтан таяклары гына хакимлек итә - монда йорт та, коймалар да, гомумән, нинди дә булса тереклеккә ишарә иткән берни дә шәйләнми иде. Хәер, еллар шавы астында такталары күгәреп, күгәннәре тутыгып беткән капканың әлеге бушлыкта бердәнбер хуҗа түгеллеген искәртеп, кайчандыр өй нигезе булган урында үлән баскан өнсез чокыр күзгә ташлана. Чокыр гына түгел, мин үзем дә өнсез-авазсыз идем. Әле Күгеш тавыннан төшкән мәлемдә үк каршы як тауда кайчандыр урам булган тарафны күзли-күзли керфекләрем талса да, күренмәгәч, күңелемнән генә үземне "башым буталадыр, ары табарактыр" дип тынычландыра-тынычландыра, басмадан атлаган идем. Буталмавымны, кыргыйланган алмагачлар арасында үксеп яткан урамда басып торуымны аңлагач, аякларымның җегәре китте. Карт сөякләремә кояш нуры үрмәләвен сизгәч, кәчтүмемне салып беләгемә элдем, җирнең ныклыгын тикшерергә теләгәндәй, аяк астындагы үләнгә таягым белән кат-кат төрткәләдем. Галстугым булмаса да, әллә муен тамырын, әллә тамагымны нидер кыскан күк тоелды - күлмәк изүенең төймәсен ычкындырдым. Теге төер генә тамак төбеннән югалырга ашыкмады. Мин, юлын җуйган мосафирдай, гаҗизләнеп тирә-ягыма карандым. Күңел хакы өчен... Бер генә... бер генә өй... Бар икән, әнә бит, теге баштарак, ниндидер афәттән качып калырга теләгәндәй, ябалдашлары чаларган тирәк астына посып яшеренгән. Батып баручы саламга да ябыша, диләр - күзләремә нәни генә өмет очкыны йөгерде. Менә мин, инде кәчтүмемне иңбашыма ташлап, үземчә шактый җәһәт кыланырга тырышып, тау бите буйлап түбән таба атладым. Түбә калайлары тутыккан дүртпочмаклы йортның тәрәзә йөзлекләренә такта кадакланган иде. Кайчандыр ишегалды булган якка караган тәрәзәнең капкачлары гына әллә кадагыннан купкан, әллә аларын рәтләп беркетүне кирәк санамаганнар - җил искән саен, баягы капка кебек үк ыңгырашып, пыялага килеп бәрелә. Берничә минут элек күңелемә ниндидер аптырау, шаккату йөгергән булса, хәзер инде курку һәм шом үрләде. Тигезсез көйгә тәрәзә каккан капкачлар гүя шушы муртаеп, кыегаеп беткән өйнең хуҗасын үзләре янына чакыралар, юк, чакыралар гына түгел, аның шушында пәйда булуын таләп итәләр: шык-шак... шык-шак... шак-шок... шок-шок... чык-чык... Мин кинәт кенә хәлсезләнеп калдым. Кинәт кенә дип, яшең җиде кишәрлекне узып киткәч, егетләрчә җир җимертеп йөри алмыйсың анысы. Соңгы елларда аякларым да сызлап интектерә, шуңа күрә еш кына иптәшкә таяк дигәннәрен дә алырга туры килә. Җегәр киткәндә таянырга ярап тора анысы. Менә хәзер дә... Күзләремне йомып, бертын сулышсыз торгач, капкасыз-коймасыз бушлыкта утырып калган иске эскәмиягә чүмәштем, тагын күзләремне йомдым. Бу мәлдә, мөгаен, акылы киткән кешенекедәй, йөземә ниндидер тилемсә көлемсерәү йөгергәндер. Менә хәзер керфекләремне тибрәтеп җибәрермен дә, әле генә күргән куркыныч төш онытылыр, мин үземнең биек түшәмле фатирымда, йә булмаса... ап-ак итеп агартылган мич башында уянып китәрмен төсле тоелды. Әлбәттә, болар барысы да төш. Кара-каршы өйләрдәге шомырт чәчәге исләренә, бала-чага чырчуына, кыш җитсә, шул балаларның җиз тасны югары очтан инеш буена кадәр чана итеп шуып уйнауларына күмелеп утырган таулы урам җир упкандай юкка чыга алмый лабаса!
Утыз-кырык өйле урамнан шып-шыр бушлыкта сыңар капка һәм сыңар өй утырып кала димени! Күз кабагым, шушы хыялый ышанычны югалтудан шүрләгәндәй, кыяр-кыймас кына ачылды. Бар да үз урынында иде: җил көенә тәрәзә каккан капкачлар да, ачылыпябылып үксегән иске капка да... Шушы бушлык белән минем арада ярты гасыр гомер җәйрәп ята иде. Мине хөкем итәргә ашыкмагыз. Сез генә түгел, үзем дә читтән бәя бирә алмый торган кеше булып гомер кичердем. Кызгандырырга теләп әйтүем түгел: бар яшәгәнем ниндидер соры тормыш булды. Башкаларның юк кына шатлыкка да кош тоткандай сөенгәннәрен күрсәм аптырый идем: ничек шулай елмаерга, куанырга була соң? Үземнең бер генә тапкыр - улым туып, аны кулыма алганда саран гына елмайганымны хәтерлим. Үз-үземне корт урынына эчтән кимереп яшәвемнән тәм таба идем микән, сәбәбен аңламыйм. Янәшәмдә авыз тутырып шатлык уртаклашыр кешеләрем булмадымы, әллә шатлыкларым булмадымы - анысын да белмим. Безнең урам мине кечкенәдән "дуамал Касыйм" дип йөртте. Бәләкәй чагымда ук шундый кушамат алырлык ниләр кылганмындыр, бөртекләп хәтерләмим дә инде. Әнкәй дә гел: "Бигрәк дуамал инде син, абыеңа охшамагансың. Ул, ичмаса, башта уйлый, аннан эшли, синеке киресенә каткан", - дип тирги иде. Мин бәләкәйдән үк түбән оч Мостафадан көнләшеп яшәдем. Чөнки безнең урамда аның әтисе генә сугыштан исән-сау әйләнеп кайткан иде. Җигүле ат арбасында бер-берсенә арка терәп барганнарын күрмәс өчен әллә ниләр бирердәй булып, иреннәремне канатырдай тешләп, берәр почмакка поса идем дә әткәйсез балачагымны, әткәйне урлаган сугышны, аның үлү хәбәрен китергән почта Гөлсемне үзем генә белгән сүзләр белән каргый-каргый, туйганчы елый идем. Мәктәптә укыганда да, "бигрәк башлы инде син" дип, барысы да Мостафага мөкиббән иде. Атасы авылда бер гармунчы булып йөрде, тора-бара малае аннан да уздырып, күз өстендәге кашка әверелде. Вичерга чыксаң, кызларның күзе кемдә диген 
- Мостафада, колхоз эшендә кем мактаулылар исемлегендә - тагын шул Мостафа. Ә Касыймның дөньяда барлыгын күрүче дә юк. Төсем-битем әллә ни дан булмаса да (салам чәч, сыек зәңгәр күзләр, борын өстенә мәңгелеккә сибелгән коңгырт сипкелләр белән ничек мактаныйм инде), гәүдәгә ике Мостафаны бәреп егарлык: беләкләр, ачуым бер килмәгәе, бүрәнә юанлыгы, йодрыклар - чукмар, буй - җир идәнебезгә такта юнәтеп җәйгәннән бирле, баш мачтага бәрелмәсен дип, өй эчендә бөкрәебрәк кенә йөри торган.
Дүртпочмаклы өйдә әнкәй белән икәү генә яшәп ятыш. Абый бәләкәйдән үк бик ушлы иде, ничек итсә итте, паспортын кулына төшереп, авылдан чыгып ычкынды да, шунда өйләнеп, җиңги белән калада төпләнде. Әткәй сугышка чыгып киткәндә миңа тулыр-тулмас биш яшь иде. Мин аны бөтенләй үк хәтерләмим түгел, күз алдында томанлы гына булып әткәйнең озын гәүдәсе, ике як ирен читеннән салынып торган мыек чылгыйлары әле дә шәйләнә. Кабатлап әйткәнгә ачуланмагыз: үземне белә-белгәннән бирле әтиле малайларга кызыгып, шулардан көнләшеп яшәдем. Исемдә әле: "Нигә безнең әткәй генә үлгән, нигә Мостафаныкы да үлмәгән?" - дип, әнкәйне гел тинтерәтә идем. Авырткан сөяленә басканга, әнкәйнең ачуы килгәндер инде: шулай дип теңкәсенә тия башласам, көчле куллары белән мине песи баласы урынына эләктереп, сәке өстенә тотып ата иде дә, алъяпкыч итәге белән йөзен каплап, үзе дә шыңшырга тотына иде. Андый чакта абый мыштым гына яныма килә дә ботымнан борып чеметеп ала: янәсе, нигә шулай дип әнкәйне аптыратасың инде... Баштарак ул чеметкәнгәме, әнкәйгә үпкәләпме - акырып елый торган идем, соңрак чарландым, тешемне генә кысам да, почмактан күзләремне ялтыратып карап утырам. Алай да әнкәйгә ярап булмый әле: "Бүре баласы кебек карап утырма!" дип кычкырып, кулына ни эләксә, шуның белән сыртыма кундыра. Кайчагында уклау да төшкәли, анысы хәтәр авырттыра, тәннәр күгәреп чыга. Әнкәй шулай үзе кыйный, үзе кайчагында кочаклап елый: "Дөнья үчен сездән алырга калды, балакайларым", - дип такмаклый. Сездән дип, абыйга алай әллә ни эләккәне юк, чөнки ул минем кебек телләшеп, каршы килеп маташмый. Соңыннан үзенчә эшләсә дә, әнкәй әйткәнгә "ярар, әнкәй, ярар, әнкәй" дип җавап кайтара белә. Мин исә үземнекен даулап кырык сүзгә җитәм, телләшәм. Үсә төшкәч, күрше малайлары кызлар күзләштерә, кичке уеннан кызлар тотып кайта башлады, мин исә әллә нәрсә, уенга төшәргә дә атлыгып тормыйм, атнасына бер-ике кич урап кайтам. Чөнки анда үземә бер ямь дә юк кебек: бармакларына күз иярмәслек итеп, Мостафа гармунда сиптерә, кыз-кыркын аның тирәсендә бөтерелә, парлы уенда минем белән янәшә басарга атлыгып торучы күренми. Малайлар белән элек-электән бөтен бәхәсне чукмар йодрыгым хәл итәргә күнеккән, тик кызларга, нигә минем белән биемисең дип, китереп кундырып булмый шул...
Быел җәй күрше авылдан әнкәйнең апасының кызы безгә утырмага килде. Күрешмичә кыш чыккан арада, Нәҗибә бөтенләй җиткән кызга әйләнгән иде: бик озын толымлы, апак йөзле, әнкәйләр ягына охшап, сыек зәңгәр күзле, мул күкрәкле. Тик аның бер кимчелеге бар - уң аягына ярыйсы гына аксый иде. Үзе бер дә алай хурланып утырмагандыр инде, кич җитте исә, уенга чыгу ягын гына карап тора. Әнкәй аның колагына ярты сәгать буе үгет-нәсыйхәт укып, "Синең өчен миңа җавап бирәсе, берүк карап йөр!" дип, кырык кат кисәтеп, көч-хәл белән генә чыгарып җибәрә. Бер кичне Нәҗибә кара коелып, кәефсезләнеп кенә утырды, орчык-кабаларын җыеп куйгач, бүтән көндәгечә бизәнә-төзәнә башламады, әнкәй белән бергә урын җәеште дә мыштым гына аның янына сәкегә менеп тә ятты. Минем урын идәндә иде, мин дә үз урыныма тәгәрәдем. Күзгә йокы эленмәгән иде әле, бермәлне ипләп кенә тәрәзә чирткәнгә сискәнеп киттем. Ул да булмады, Нәҗибә ялт кына сәкедән торып та утырды. 
- Кайсы бимазалый инде тагын? 
- Әнкәйнең борын астыннан гына канәгатьсез мыгырдануы ишетелде. 
- Миңа бу, Рабига апа, миңа... Кичә үпкәләгән булган иде... 
- Нәҗибә кабаланып сөйләнгән шәенә сәкедән сикереп тә төште, аны-моны абайламый, минем өскә китереп тә басты. 
- Кеше таптап, йокыдан уятып, аксак-туксак башың белән кая барасың? 
- Ачуым чыкканда мин алай сүзләрнең тегесен-монысын сайлап тормыйм. Нәҗибәдә минем кайгы юк иде инде, ул, өстенә юка бишмәтен элә-элә: 
- Аягы аксак-туксакның йөрәге зәгыйфь түгел шул, синеке кебек үк дөпелдәп тибеп тора, - дип, үткер генә җаваплады да ишекнең келәсен күтәреп чыгып та китте. Әнкәй урынында бөтерелеп, үзалдына нидер уйлап ятты бугай, шактый озак торгач кына: 
- Ярар, улым, чыксын, төлкенең төне-көне юк, хәйләсе кара кургаш, - дип, ниндидер үзе генә белгән мәгънә белән әйтеп куйды. Аннан, көрсенеп: 
- Син генә менә солдатка каралып кайтканнан бирле өйдә сөрсеп ятасың. Ярамас дип тапсалар да, аяк-кулың исән, берәүдән дә ким-хур түгел. Кеше арасында булсаң, укаң коелыр дисеңдер шул... Яшең бара, менә дигән кызларны бүтәннәр чүпләп бетерә тора. Әнә түбән оч Мостафаны да Фатихларның кызын ярәшкән диләр, бу җомгада никахлары икән. Бер дигән акыллы, эшчән бала, бианасына алтын килен, - дип өстәде. Йокы качкан иде инде, әнкәйнең сүзләре ачуымны чыгарды. Җитмәсә, тагын Мостафаны теш арасына кыстыру саруымны кайнатты. Фатих кызы дигәнен беләм, Хәниянең Тугай чишмәсеннән су күтәреп кайтканын әллә ничә тапкыр күреп калганым булды. Тулы гына гәүдәле, бит очы, кызартып куя микән, гел алсу алма кебек кызарып тора. Мостафа шуны ала диген...
Урынымда кыбырсып яттым-яттым да әкрен генә торып, киенергә тотындым. 
- Төн уртасында кая барасың син дә? 
- Тәки йокламый икән әнкәй, мендәреннән башын калгытты. 
- Үзең бит... кызлар янына куасың. 
- Китчәле... 
- Синнән дә рәтле сүз булдымы дигәндәй, әнкәй кулын гына селтәде дә стена бүрәнәсенә башын терәп диярлек борылып ятты. Ишек кашагасына башымны бәрмәс өчен урталай бөгелеп дигәндәй өйалдына чыктым да нигәдер көлемсерәп куйдым. Әнкәй килен сорый диген... Баскыч уртасына басып та шактый уйланып тордым әле мин. Аннан, бер карарга килеп, гармун тавышы ишетелгән якка - инеш буена төшеп киттем. Безнең авыл кызык кына урнашкан ул. Шактый текә тау битендә урамнар аркылы да, торкылы да тезелеп киткән. Безнең урам тау түбәсеннән инешкә кадәр туп-туры булып сузылып төшә, өстән, элек байлар утары булган тирәдән, яңа урам кушыла - анысын югары оч дип йөртәбез. Бакча итәкләре инешкә терәлеп торганнар - түбән очлар. Шул инеш кенә аерып торган каршы якта - икенче авыл, аның аргы очына өченче авыл тоташып китә. Бары-югы уртак: Күгеш тавында өч авылның да бала-чагасы, кайсы калай каретага, кайсы җиз таска утырып, "чана" шуа, инештә өч авылның да кыз-кыркыны кер чайкый, апа-җиңгиләр көянтә күтәреп Кизләү чишмәсенә килә. Чишмә янында тип-тигез булып җәелеп яткан үзәнлек бар - яшь-җилкенчәк кичке уенга шунда җыела. Ул кичне, хәтерлим, йөзек салыш уенында, җәза биреп, Хәнияне җырлаттылар. Тавышы хәтәр моңлы икән, күкрәк тавышы белән матур итеп "Рамай"ны җырлый башлады: Төнгә каршы берәү моңлы итеп, Рамай, Аерылышу көен җырлады... Җырлап бетерә алмады, Мостафа гармунын дуылдатып, кинәт кенә ниндидер шаян, дәртле көйгә күчте. Ул, егетләр тезелеп утырган бүрәнә читенә чүмәшкәнемне күреп алды да, уйнавын бүлеп: 
- Әх-ти, егетләр! Касыймның йокысы кача күрмәсен, читкәрәк шуышыгыз, урын җәегез! - дип төрттереп куйды. Сүзгә кеше кесәсенә керми шул ул. Мин генә менә, иң кирәк чакта телемне авыз эчендә әйләндереп, ике-өч сүзне рәтләп әвәли алмыйм. Каршы якка тезелешкән кызлар арасында бер толымын күкрәгенә төшереп, кылтыкыйланып утырган Нәҗибәгә күземнең агы белән карап куйдым: шул лыкылдап өлгергәндер инде, Касыйм абый йоклап калды, дигәндер. 
- Әллә өеңә кайтып кына йоклыйсыңмы соң? Сиңа дигән кызлар да барыбер әле анасы алдында ими имеп утыра. 
- Мостафаның шулай дип өстәп куюы тәмам ачуымны чыгарды, ничек сикереп торганымны, ни рәвешле аның гармунына китереп сылаганымны сизми дә калдым.
- Но, но, чамалап! Кеше төсле, шаяртканны да аңламыйсың! 
- Кемдер мине, терсәгемнән эләктереп, читкә тартты. Мостафа, күреге ярылган гармунына шаккатып дигәндәй карап торды да тиен җитезлеге белән минем өскә ташланды. Безнең бәрелеш ни белән төгәлләнер иде, анысын белгән юк. Ике арага аксаклый-туксаклый Нәҗибә килеп керде дә минем беләгемә асылынды: 
- Касыйм абыкаем, уенның ямен бозма берүк, әйдә кайтыйк, зинһар, - дип, ялына-ялвара мине өйгә өстерәде. Икенче көнне Нәҗибә авылларына кайтып китте. Шул кичне мин Хәнияне урладым. Яфрак тәмәке дигәндә үлеп китә торган бер егетне, шул тәмәке хакына ризалатып, төн уртасында кызны аларның мунчасына алып кайттык. Гөнаһысы кирәкми, Хәниягә кагылмадым мин. Бөтен булмышымны Мостафадан каһкаһәләп көлү тойгысы гына биләп алган иде. Безнең якта кыз урлау ят күренеш түгел, андый хәлләр күрше-тирә авылларда да булып тора. Урланган кыз хурланган кыз инде ул, агайне. Җомга көнне никах укытасы идеңме? Карап карарбыз, кем кемнең нәрсәсен укытыр... Таң сызылып килгәндә генә, елап-шешенеп беткән, тынсыз калган Хәнияне үзебезнең өйгә "төшердем". Әнкәй, әллә йокылы-уяулы булганга, артык күтәрелеп бәрелмәде, "адәм рәтле кылансаң соң..." дип гадәтенчә канәгатьсез сөйләнеп алды да, әллә кайчаннан бирле Хәнияне алып кайтуымны гына көтеп торгандай, мич аралыгына урын түшәргә тотынды. 
- Алтын килен дип әйткәнең сиңа язган икән, - дип, тешемне ыржайттым мин. 
- Безнең эш беткән, мулла чакырып никах укытырга гына калды. Хәния таш сын кебек мичкә сөялеп тора иде, минем сүзләремне ишеткәч, йөзен каплап, такмаклый-такмаклый еларга тотынды: 
- Алдалый ул, Рабига апа, алдалый! Адәм көлкесенә калдырмагыз, кайтарып җибәрегез мине. Рабига апакаем, зинһарлап сорыйм! Килен көтеп зарыккан әнкәйнең тиресе калын иде, күз яшьләренә сикереп төшмәде: 
- Кыз баланың язмышы шул инде аның, Хәниякәем. Урлап апкайттылар ни, ярәшеп бардың ни... 
- Касыймның сөзеп карап торуларына хәтле яратмыйм бит, Рабига апа, нинди хатын булыйм мин аңа?.. Ярәшкән кешем бар, ни йөзем белән аның катына кайтырмын? 
- Кем сиңа аның янына кайтырга куша? Өебез бәләкәй булса, күңелебез киң безнең, сыярбыз. 
- Әнкәй күгәрчен урынына гөрли-гөрли, үзе яткан мендәрне мич арасына ыргытты. 
- Күз яшеңне әрәм итеп торма, яши-яши кирәге чыгар. Бар, башыңны терәп ал, - дип, Хәниянең терсәгеннән тотты.
Елап шешенсә дә, хәтәр матур икән бу Хәния. Усал ялтыраган кара күзләре тәлгәштәге шомырт кебек... Ул әнкәйне каты итеп этеп җибәрде. 
- Чыгармасагыз, тәрәзәгезне ватып булса да барыбер кайтып китәм. Тик Касыймга хатын буласым юк! 
- Аның сүзләрендә шулкадәр нәфрәт, алай гына да түгел, ниндидер җирәнү ярылып ята иде. Мин эндәшмәдем. Бөтен эшне әнкәй хәл итәсенә ышанып, Хәнияне мич аралыгына төртеп керттем дә әнкәйгә баш белән генә ымлап куйдым: янәсе, тынычландырасыңмы, теләсә нишләт... Үзем иске бишмәтне кочаклап, өйалдына чыгып, ишек төбенә сузылып яттым. Күзне йомуга, йоклап та киткәнмен икән. Күпме ятканмындыр, әнкәйнең дык итеп янтыгыма төртүенә күземне ачтым. 
- Имгәк диген... Тор әле. Әллә чыгарып кына җибәрәсеңме? Бернинди үгеткә дә керми, Мостафа дип елый бит, күзен йоммый яшь түгә. Алла сакласын, авыры-мазар юк микән? Бәласеннән башаяк. Мин аңгы-миңге кыяфәттә торып утырдым. Кемнең-кемнең, Мостафаның баласын тәрбияләп үстерү минем уй-нияткә керми иде. Алай гына да түгел, өйләнергә дә исәпләп торуым түгел әле. Әнкәйнең уйлаганы хак булса... Шул гына җитмәгән иде. Мин өйгә кергәндә, Хәниянең инде тавышсыз калып үксегәне генә ишетелә иде. Мин аны мич арасыннан йолкып дигәндәй тартып чыгардым. Элек күпереп, кызылланып торган иреннәре зәңгәрләнеп каткан, чит-читенә бер төн эчендә буразналар сызылган, ике озын толым итеп үргән чәче тузгып-юешләнеп беткән. Күзләренең дә төсе уңып, нуры сүнеп калгандай тоелды. Күңелемне кызгануга охшаш бер хис биләргә маташса да, сүземне сүз итү теләге көчлерәк иде. 
- Нәрсә, Мостафа эшеңне бетергән идемени, ә? 
- Минем шулай дип кырт кына соравыма Хәниянең йөзе җыерылып куйды, күзенә ниндидер өркү йөгерде. 
- Яшермичә әйт. Соңыннан барыбер беленәчәк бит. Әнкәй дә сүзгә кушыласы итте. Ул инде чын-чынлап туйга әзерләнгән кешедәй, бәбәй итәкле күлмәге өстеннән кара камзулын киеп куйган, чәч-башын кызыл чәчәкле ак яулыгы астына яшергән иде. 
- Безгә сандыгы ачык кыз кирәкми. Авырың-мазарың булса, уен уйнап торды юк, кайт та кит. Хәния кызарган күз кабагын аска төшерде. Беркадәр тын торгач: 
- И Аллам... Рабига апакаем, кеше хурлыкларына калдырмагыз, - диде, башын иеп кенә. Әнкәйнең талканы коры иде, ике сөйләшеп тормады, ишекнең келәсен генә күтәрде дә шунда ымлады:
- Хурлыкка каласын алданрак уйлыйлар аны, балакаем, эш узгач түгел... Җан көекләре... Хәния ачык ишектән атылып чыгып китәргә ашыкмады. Хәле киткән кешедәй, лып итеп сәкегә утырды да тагын мышкылдап елап җибәрде. 
- Мостафа белән икәү генә белә идек... Кеше телләренә керермен микәнни? Әнкәй Хәнияне жәлләп куйды бугай, башыннан сыйпагандай итте. 
- Бездән чыкмас. Бар, азагы хәерле булсын, - дип, Хәнияне урыныннан торгызып чыгарып та җибәрде. Аннан мине эт итеп сүгеп аткач, камзулын салып ыргытты, башындагы яулыгын бөтәрләп ташлады. Нәрсә дим, тормышымның кырт үзгәрүе шушы адымымнан башланды микән? Шушы төннән, Хәниянең күз яшеннән... Әнкәй "Бездән чыкмас" дисә дә, минем теш сирәгрәк иде 
- Хәнияне урлап кайтуым турында да, кызның "бирнәсе" хакында да авыл өстенә таралырга өлгерде. Мостафаның, егетләр яллап, мине эт итеп кыйнап ташлавын искә төшереп торасым килми. Чыннан да, арт санын җыялмаган карт эттәй өйгә кайтып егылдым ул көнне. Әнкәй белән дә пычакка пычак килеп талаштык. Аның гаепләүләреннән соң мин үземне дөньяда бер адәм актыгы итеп тоя башладым. Үзе кычыткан сулары эчерә-эчерә, яраларыма бака яфрагы ябып бәйли-бәйли, тәнемне дәвалый. Теле белән, һәр көн ишетеп кайткан хәбәрләре белән җанымны әкрен генә үтерә бара иде. 
- Синең аркада урамга чыгарлыгым калмады. Кеше бармак төртеп күрсәтә. 
- Мостафаның ата-анасы Хәнияне алдырмаган. "Башта чистарынып килсен, шуннан соң гына никахлашырсыз", - дигәннәр икән. 
- Мостафаны яратуы хак булган инде баланың, чистарынам дип чирмеш карчыгына барган. Кан эчендә кайтып ауган, хәле авыр, ди. 
- Үлгән, бичара. Өске зиратка күмдертми икән мулла, керәшен зираты астына җирләргә булганнар... Анасына ни хәсрәт... Бу хәбәрдән соң мин үзем дә үләргә тиеш идем. Әмма яшисе килү теләге көчлерәк булып чыкты - шул кичне мин авылдан чыгып югалдым. Хәниянең үлемендә үземнең тора салып турыдан-туры гаебем булмаса да, Мостафа белән икесе арасына кара елан урынына үтеп кергәнемне акылым яхшы аңлый иде. Авылны, әнкәйне, үзем уйнап үскән урамны, су коенган Әрә елгасын, бәбкә үләнле ишегалдын, әткәйсез үткән балачагымны һәм яшьлегемне бөтенләйгә калдырып, Албаба станциясенә ашыктым. Артыма соңгы тапкыр борылып караганда күреп калганым - җил капканы тотып торган юкә бауның чертләп өзелеп әкрен генә җилфердәве булды. Абый җиңгәчәйнең туган ягы Әлмәткә китеп төпләнгән иде, мең бәла белән башта шулар янына барып урнаштым. Озын баракның бер бәләкәй генә почмагында көн күреп яталар, кечкенә балалары да бар. Артык кашык икәнем кычкырып торса да, алай төксе каршыламадылар тагын. Хәер, анда озакка тукталырга исәбем юк иде, эш эзләп урамда йөргәндә, Камчаткага балык эшенә кешеләр кирәк дигән игъланны укыгач, тоттым да шунда язылдым. Кайда ул Камчатка, мин анда нәрсә эшләргә тиеш, авыл капкасына кадәр генә барып җитәрлек русчам белән ничек көн күрермен - мондый уйлар соңрак кына, инде поездга ереп утыргач кына башыма сукты.
Анда китүемә абый: "Эзләсәң, монда да эш бетмәгән булыр иде", - дип ризасызлык белдереп маташкан иде. Йөзе май кояшы урынына балкыган җиңгәчәй: 
- Алты ай "ә" дигәнче үтә дә китә, барсын, үзенә акча да эшләп кайтыр, дөнья да күрер, - дип бик тиз авызын каплады. 
- Өрлектәй ир-егет өчен нәрсә ул... Әнә теге сезонда кызларны җыеп алып киткәннәр ие, дөбердәп баеп кайтып төштеләр ярты елдан, минем апай тез астына унөч мең тәңкә бәйләп кайтып керде! Барсын, аркылы төшмә! Шул рәвешле күз күрмәгән, колак ишетмәгән Камчатка якларына китеп бардым мин. Поезд тәгәрмәчләренең эчпошыргыч бертөсле көенә оеп барган җиремнән тирә-ягымда көлешеп, күңел ачып утырган яшьләргә күз төшереп алдым: аларның да минем кебек ялланып эшкә барулары, Уфадан, Чиләбедән килеп кушылдылар. Күңелләре күтәренке, кайберләренең инде икенче, өченче кат шул тарафка барулары икән. Бөтенесе руслар, татарлардан мин дә Әлмәттән минем белән бергә язылган Зөфәр исемле ачык йөзле, тапкыр сүзле бер егет. Мин сүзгә әллә ни кушыла алмадым. Русчам да такы-токы, аннан күңелне кинәт кенә әллә нинди шом да сырып калды. Билгесезлеккә күз төбәп юлга кузгалуымнан булдымы, әллә инде кинәт кенә Хәниянең яшьле карашы исемә төшеп җанымны айкап җибәрдеме... Өске киштәдә чалкан ятып, поезд түшәменә текәлеп баруымны белдем. Шул чагында аңладым мин юлларның гына түгел, атналарның да елларга тиң озынлыгын. Юлларның гына түгел, уйларның да иге-чиге юк икән. Поезд безне башта Хабаровск шәһәренә китереп җиткерде. Ят туфракка аяк басып, берара аңга киләлми тинтерәп басып торганнан соң, юлыбызны дәвам иттек 
- Находкада гына корабка күчеп утырачакбыз икән. 
- Ну, егетләр, күрәселәр алда әле! 
- Җирән чәчле, соры күзле, сирәк тешле Дима исемле егет, авызын ерып, безне диңгездә көткән маҗаралар турында тәмләп сөйләргә тотынды. Киң балаклы чалбар, иңсәләре салынып торган озын куллы бишмәт кигән бу егет башкалардан аерылып тора, сүз сөрешеннән төрмә шулпасы эчкәне дә сизелә. 
- Шторм булса беттең, һәммәбезне бөтереп сала! Әле сез диңгез авыруының ни икәнен белмисез. Ничава, беренче тапкырында гына шүрләтә. Кыз куенына кияүли кергәндәге кебек... 
- Аның сүзләреннән барысы да авыз күтәреп ыржаеп көлештеләр. Минем генә тәнемә салкын йөгергәндәй булды. Тагын Хәния исемә төште. Диманың ары табан сөйләгәннәре бер колагымнан керде, икенчесеннән чыкты.
Без поезддан коелганда, кичке караңгылык иңгән иде. Тирә-юньне рәтләп күзәтергә дә мөмкинлек булмады, безне "Советский Союз" дип язылган, утлары балкып торган зур корабка төяделәр дә янә юлыбызны дәвам иттек. Белдекле Дима әйтүенчә, Петропавловск дигән шәһәргә кадәр иркенләп йөзәчәкбез икән. Көн яктыргач, очы-кырые күренмәгән дәрья уртасыннан баруыбызны күреп, сөенергә дә, көенергә дә белмәдем мин. Авылда, тау астында тыйнак кына аккан Әрә суы мин бәләкәй чакта күземә шушы дәрьядай күренә иде - баксаң, диңгездәге бер тамчы икән лә ул. Егетләр Татар бугазы дип аталган урыннан үтеп баруыбызны әйткәч, җанымны нидер чеметеп, кисеп-телеп узды. Зөфәрнең ара-тирә миңа татарча эндәшеп алуын исәпләмәгәндә, мин инде ничәнче көнемне җиде ятлар арасында, үз илемнән, үз телемнән аерым халәттә үткәрәм... Бәгыремне тагын нидер көйдереп алды. Бу бугазга минем кебек, шушында килеп җиткәч кенә үзенең татарлыгын исенә төшергән берәр бәндә исем такмагандыр бит? Теле телгә йокмаган Димадан сорашасым килсә дә, әлеге дә баягы үземнең русчамнан оялып, дәшми калуны хуп күрдем. Минем ише, әлегәчә бөтенләй дөнья күрмәгән кешегә барысы да гаҗәп, барысы да әкәмәт иде. Корабның стеналарына беркетелгән асылмалы бишек кебек караватлар да, палубада үскән агачлар да, шушында ук эшләгән кибет, кинотеатр, ресторан да шаккатмалы иде: йөзеп баручы кечкенә бер шәһәр диярсең. Мин генә түгел, бүтәннәр дә шулай уйлаган икән. Кайсыдыр акыллы башы - бу юлы Дима түгел, Чиләбе егете Леша булды бугай - аңлатып китүне кирәк тапты: 
- Андый-мондый гына корабль түгел, дөрес булса, немецлардан кулга төшерелгән, ди! Мин, әткәемне немецлар үтергән татар малае, шул немецлар төзегән затлы корабта күкрәк киереп барам диген... Диманың диңгез авыруы турында сөйләгәннәре борчак шыттыру булмаган икән. Өч көн буе җай гына тирбәлеп барган җиребездән без дә штормга эләктек. Кораб идәненә беркетелгән урындыкларга кадәр кубарылып чыкты, идән тулып алма, консерва ише әйбер тәгәрәшә. Кем эчен, кем башын тотып шунда ауный. Ай яман икән ул диңгез авыруы дигәннәре. Эчләр актарыла, күңел болгануга чыдар хәл юк, күз алмалары урыныннан атылып чыгар хәлгә җитә. Нишлисең, түзәсең инде. Шторм басылгач, кем чәй белән, кем тозлы су белән күңел болгануын басарга тырышып, мәш килдек. Петропавловск шәһәренә барып җиткәнче бүтән андый мәхшәр кабатланмады. Ул шәһәрнең портында безне башка корабка күчереп утырттылар, Олютор районындагы Пахачи дигән посёлокта эшләячәкбез икән. Анда барып җитеп, коры җиргә аяк баскач, байтак кына ушыбызга килә алмыйча торганны хәтерлим әле. Тирә-якның матурлыгы!
Көндезге кояш нурында Беринг диңгезе фирүзә төскә кереп җемелдәп ята. Дөрес, Пахачи дигәннәре ташка үлчим. Ни авыл түгел, ни посёлок диярлеге юк. Безнең як авыллары белән бер охшашлык күрмәссең. Без шушында - кемдер Пахачи дисә, икенчеләр Пахача дип атый иде аны - балык эшкәртергә тиеш булабыз икән. Яныбызда чарланган егетләр булуы ярап куйды, минем ише ачыг авызлар гына булса, төп башына утырып каласы икәнбез. Дима белән Лёша кара куртка, кара резин итек кигән кечкенә буйлы, кысынкы күзле бер адәмнән кайсы бригада, эш хакы ничек, нишләргә кирәген җәһәт-җәһәт ачыкладылар да, нәрсәдәндер канәгать булмыйча, кулларын бутый-бутый бәхәсләшергә дә тотындылар. Аннан, безнең бөтенебезне әйдәкләп, үзебезгә тәгаенләнгән баракларга алып киттеләр. Тар гына, караңгы, эче-тышы шыксыз бүлмәләрдә бер көн утырабыз берни эшләми, икенче көн үтте. Без инде аптыраша башладык. 
- Шым гына утырыгыз, әле ашарыгызга бар, - диде Дима, безнең кыбырсынуны сизеп. 
- Хәзер үзләре килеп җитәчәк алар, безнең забастовканың ни белән төгәлләнәсен беләләр... Ачык авызлар дип уйладылар бугай, тотсыннар капчыкларын. 
- Дима ямьсез итеп сүгенеп куйды. 
- Без нинди бәягә сөйләшеп килгәнбез, шул хакка гына эшләячәкбез. Бәя төшереп торырга монда, кызыл фонарьлы йорт кызларымы әллә без... Дөрес әйткән икән. Икенче көне кичке якта без урнашкан баракка озын кунычлы итекләр кигән берничә ир-ат килеп, ниндидер кәгазьләр җилфердәтеп, эшкә алып чыгып киттеләр. Ап-ак булып ялтырап яткан балык өемен беренче тапкыр күргәндә, минем күзләр, мөгаен, маңгайга сикергән булгандыр. Зөфәр дә шундый хәлдә иде бугай. Әле тау-тау булып яткан балыкларга, әле бер-беребезгә карашып торгач, Зөфәр: 
- Безнең инештәге ташбаш түгел инде болар! - дип, тел шартлатып куйды. Эчемдә тагын нидер өзелде. Абый белән икәү Әрәгә төшеп, әнкәйнең иске яулыгы белән балык сөзәргә маташуыбыз хәтеремдә яңарды. Безне бригадаларга бүлгәләп, төрлебезне төрле урынга тараттылар. Без чанда тозланган сельдь балыгын тип-тигез итеп мичкәләргә тезеп барырга тиеш булдык. Бригадир дигәннәре аксыл чырайлы, аксыл чәчле, күк күзле бер немка икән, ирененә ниндидер мыскыллы елмаю берегеп каткан. Әле безгә, әле биек өстәлгә таратып ташланган балыкларга карап алды да: 
- Егетләр, эшкә тотынганчы, йола буенча, ана балыкны эзләп табыгыз инде сез, - диде үтенгән һәм шул ук вакытта әмер биргән кыяфәттә. Көлсәң көл, еласаң ела. Балыкны да шулай җенескә аералар микәнни? Ул да булмады, Зөфәр ялт итеп өстәлгә сикереп тә менде, ак тәнле балыклар өстендә ауный да башлады. Без шаккатып, авыз ачып карап торган арада, чалбар аелына эләккән бер балыкны немкага сузды.
- Вәт, пажалысты. Немканың ирен читендәге баягы мыскыллы елмаюы югалып, йөзе күзгә күренеп җылынып китте. 
- Ну хитрый татарин, - дип башын чайкады да, эшкә тотынырга кушып, яр буена китте. 
- Каян болай... башың эшләде? 
- Мин сокланып та, беркадәр көнләшеп тә Зөфәрнең аркасыннан кагып алдым. 
- Соң, шул немец марҗасына сер биреп торырга... 
- Зөфәр, авызын җыя алмыйча, симезсимез балыкларның әле берсен, әле икенчесен тотып карады. Егетләр аңа мактау сүзләре яудыра башлагач, кыланып, оялгандай итте дә өстәл өстеннән сикереп төште. Безнең тормыш ипләп кенә үз көенә ага башлады. Эшкә барабыз, мичкәләргә балык тезәбез, шул мичкәләрне төрле корабларга төяп, чит илләргә озатабыз. Ир-атлар арасында руслар һәм хохоллар күп, ә кызлар бригадасында, киресенчә, рус кызлары юк, татарлар, украиннар, немкалар тулган. Читтән күзәтеп торуы кызык үзләрен: эш беткәч, бер чылбыр булып тезеләләр дә диңгез буенда йөриләр. Кыр казлары кебек тезелеп китәләр, тезелеп кайталар. Безнең егетләр аларны күзләп, кем кайсы белән парлашып та өлгерде инде. Мин исә, кызларның үзара татарча сөйләшкәнен ишетеп, алар белән авыз тутырып үзебезчә аралашыр өчен генә яннарына баргалыйм. Зөфәр бик дәртле булып чыкты: Аксубайдан килгән бер кыз белән ныклап танышып, төннәрен күзгә-башка да күренмәскә әйләнде. Мине дә кыстап-кыстап карады да, файдасыз икәнен аңлагач, тел тибрәтеп сүз катмады. Ә минем исә... күз алдымда Хәниянең яшьле карашы катып калган иде. Башыңа төшсә, башмакчы буласың, ди торган иде минем әнкәй. Килгәндә русча ике сүзне көчкә укмаштырып әйтә идем, тора-бара тел чарланды тагын. Буш вакыт булганда, күршедәге Ачайваям, Апука посёлокларына баргалый торгач, анда яшәүче чукчалар, коряклар белән дә хәйран гына аралаша башладык. Кыскасы, Себернең кырыс тормышына - ачы җилләренә, диңгездәге давылга, мәңге бетмәс булып бар тарафка таралган балык исенә дә күнегеп киләбез. Монда килгәч, әнкәйгә бер хат җибәрдем, үземнең исәнлекне белдерү хаты гына иде ул. Җавабын гына кулыма алу насыйп булмады. Ник дигәндә, мин санаулы минутлар эчендә җыенып, Пахачидан да качып киттем. Ул көнне без кара икра, кызыл икра, балык тулы эреле-ваклы мичкәләрне корабка төяп бетергәч, караңгы төшеп килгәндә, диңгез ярында көйләнгән палаткага кереп утырдык. Егетләргә ияреп, мин дә сыра, самогон ишене авыз итәргә өйрәнгән идем инде. Авыр эштән соң шул палаткада аяклары кәкрәеп, өсте кубып беткән өстәл тирәли тезелешәбез дә калай кружка белән генә җиппәрәбез. Тәннәр язылып, җилкәләр тураеп киткәндәй була.
Палатканың җил уңаена селкенеп торган, пычраклыктан нинди төстә икәнлеге аермаслык хәлгә килгән чүпрәк ишегеннән диңгез яры буйлап барган кызлар төркеме күренде. 
- Яңалар, бүген килеп төштеләр! 
- Егетләрнең берсе, аскы теше төшкән авызын килбәтсез ерып, күзен кысып алды. 
- Ничава күренгәннәре бар! Берсе генә, мескен, аксак аягы белән шушында кадәр килмәсә! Көмешкә шаукымыннан минем дә күңелем күтәренке иде, мин дә, авызымны ерып, урынымнан кузгалып, палатка ишегеннән башымны тыктым. Карадым да, үземнән унунбиш адым ераклыкта, комда эз калдыра-калдыра атлаган моңсу кыяфәтле кызлар арасында, кичке караңгылык иңеп барган яр буенда туганым Нәҗибәне күреп, мизгел эчендә айнып киттем. Күзләремә ышанып бетмичә, керфекләремне челт-мелт йомгалап карадым. Юк, анда чыннан да, уң аягына аксый төшеп, өстенә сырган бишмәт, аягына резин итек кигән, яулыгын муеныннан урап бәйләгән озын толымлы Нәҗибә атлый иде. Мин шунда ук өстәл артына, кире үз урыныма лапылдап утырдым. Кыяфәтемә игътибар итүче булмады бугай, ихахайлап, яңа килгән кызларны тикшерергә тотындылар. Мин исә, бу тирәдән уттай качкандай тизрәк югалырга теләп, җәһәт кенә тордым да, башымны бишмәт якасына яшерә-яшерә, кызу адымнар белән үзебезнең баракка юнәлдем. Белмим, Нәҗибәне күрү ни өчен шулкадәр куркыткандыр мине - бүгенгә тиклем шул соравыма җавап таба алмыйм. Дөньяның искиткеч тарлыгына шакката-шакката, әйберләремне җыештырырга тотындым. Менә шушы минутта Нәҗибә минем яныма килеп керер дә йөземә төкерер дип шүрләдемме? Ишеткәндер бит инде ул, авылда минем аркада ниләр булганын да, әнкәйне япа-ялгыз калдырып, авылдан чыгып качканымны да беләдер. Шушы гөнаһларымны тагын бер кат исемә төшерер өчен әллә кайдагы, төпкелдәге бер авылдан Камчаткага - җир читенә кадәр килеп җиткәнме? Әйтерсең Җир шарында Нәҗибә акча эшләп кайтыр бүтән бер генә почмак калмаган. Нәкъ менә мин сыену тапкан диңгез буена килергә кирәк булган аңа. Аксак килеш кем эшкә алган да кем бирегә җибәргән үзен?.. Башымда бер-бер артлы шушындый котсыз, мәгънәсез уйлар йөгереште. Самогон кызуыннан йөзләре чөгендер төсенә кергән Зөфәр кайтып кергәндә, мин барлыюклы нәрсәләремне төйнәштереп бетергән идем. Тагын ярты сәгатьтән мичкәләр төялгән корабль ярдан кузгалачак. Ничек тә шуңа 
- Петропавловскига кайтучы корабка эләгергә, артык күзләрдән, артык авызлардан ераккарак олагырга кирәк! 
- Тю-тю! Төнлә су керергә җыендыңмы әллә? 
- Тозсыз шаяртуыннан кызык тапкандай, Зөфәр үзалдына хихылдап куйды, башындагы кепкасын йомарлап, караватына томырды, үзе шуның өстенә йөзтүбән менеп ятты. Аның күрми калуы хәерлерәк иде дә, нишлисең, кайтып керде бит. Мин ни дә булса әйткәнче, бәхетемә, гырлап йоклап та китте. Аңа карап-карап тордым да, башкалар күзенә чалынганчы дип, кабаланып чыгып киттем. Алга таба тормыш күрсәтер, Зөфәргә хат язармын, соңгы айда эшләгән өчен акча да алынмаган - кул куяр, алыр, якташ башы белән алдауга бармас әле...
Атна саен мичкә төяп, без инде барыбыз да чарланып беткән идек - корабның кай почмагында нәрсә икәнен дөм караңгы төндә шәмсез дә эзләп таба алабыз. Иң җайсызы - кеше-карага сиздерми яр буеннан узып китү. Эш сәгате бетте бетүен, шулай да кемдер палатка эчендә кәеф-сафа корып утыра, кем көймә белән кайтып төшә, кем диңгез буенда ук балык чистартып мәшәләнә. Нигә, ни өчен алай булгандыр - корабка үтеп керүдә миңа бернинди тоткарлык чыкмады. Мине абайлаучы, барлыгымны белүче, бу тормыштан да качып китүемне күреп калучы табылмады. Кораб кузгалып киткәндә минем баштагы көмешкә пары да тулысынча таралып бетте бугай - шул чагында гына мин үземнең нишләвем турыда уйлый алдым. Нишләдем инде мин, йә? Ни өчен әле, якташым гына түгел, бик якын туганым - икетуган сеңлемне кочаклап күрешер, аннан әнкәй турында, туганнар турында, авыл турында бәйнә-бәйнә сорашыр урында, ниндидер җинаятьче кебек, караңгы төндә качып китеп барам? Сеңлем иде бит ул минем, туган җиремнән аның һавасын, аның сулышын, аның хәбәрләрен алып килгән якын туганым иде. Бәлки, әнкәй аның шушында, минем янга ук киләсен белеп, төн утырып хат язгандыр, Нәҗибәнең яулык очына төреп, миңа дип хәбәр җибәргән булгандыр. Нишләп үз язмышыма үзем хуҗа булалмыйм соң мин? Җил иссә дә аварга торган черек капка баганасы кебек чайкалам да чайкалам... Миңа коточкыч авыр иде. Тешләремне кысып, яңак сөягемне чәйнәп өзәрдәй булып балык мичкәләре арасында кысылып барган җиремнән бүредәй уларга җитешкән идем. Кем белә, озак кына шул почмакта берьялгызым уйланып барсам, мин, бәлки, акылдан да язган булыр идем. Тик мине күреп алдылар, мичкә арасыннан сөйрәп чыгардылар. Карт матросларның берсе, миңа әллә кызганып, әллә җирәнеп карап торгач: 
- Түзмәдек диген, - дип әйтеп куйды. Күрәсең, ул мине авыр эштән шушы рәвешле качып киткән дип уйлады бугай. Рәхмәт аларга, җирәнсәләр дә, читкә этәрмәделәр. Тартырга, эчәргә бирделәр, тамакны туйдырдылар, артык сораулар белән йөдәтмәделәр. Мин Петропавловск портында төшеп калдым. Кая барасымны, нишләргә теләгәнемне белми идем. Кесәдә ярыйсы гына акча бар, хет шунысы күңелне җылыта. Нишләргә? Владивостокка кайтучы корабка утырып, шул тарафка юл тотаргамы? Әллә бу төпсез диңгезләрен, океаннарын, күз алартып яткан балыкларын ташлап, үзебезнең якка ук кайтып китәргәме? Ниемә миңа диңгез, моңа кадәр ике колачлык тар елга буенда яшәдем, үлмәдем бит әле... Ә бит, ныклап уйлап карасаң, кайда да бер кояш. Тик авылга... Юллар өзелгән шул. Мин күңелемнән үземне кеше үтерүче итеп тоя идем. Бу хис айлар үткән саен отыры көчәя генә барып, җанымны талкый. Әнкәй, аның иртә картайган йөзе, "кеше арасына чыгарлыгымны калдырмадың" дип битәрләүләре искә төшә, шуларның барысын бергә минем алда бер гаепсез Хәниянең күз яше томалап ала.
Уйларымны уртаклашырга теләгәндәй, баш очында саран гына балкыган кояшка күтәрелеп карадым. Чыннан да, кайда да бер кояш лабаса... Нәҗибә белән күрешүдән качуым үз-үземнән качарга маташуым булган икән. Соңыннан да терсәкне каерып тешләрдәй булып әллә ничә кат үкендем: мин сеңлем артыннан йөгерергә, аны кысып кочаклап алмасам да, кулларыннан тотып күрешергә, күзләренә карап, әнкәй турында, төн йокыларымны урлаячак туган авылым турында сорашырга тиеш идем! Беркая да китмәдем дә, кайтмадым да. Күзләрем кая төбәлсә, шул якка атлаган җиремнән порттан әллә ни ерак булмаган ашханә ишеге төбендә аңыма килдем. Тамак кайгысы юк иде юклыкка, аякларым шушында алып килгәч, эчкә үттем. Җәймә-мазар ябылмаган агач өстәлләр тирәсендә анда-санда өч-дүрт кеше генә утыра. Уйсыз-хиссез генә мин дә шул өстәлләрнең берсе артына барып урнаштым. Алдымда торган тоз, борыч, горчица савытына, кара икмәк телемнәре тезелгән тәлинкә тышына нигәдер аптырап карап куйдым. Нигәдер дип, кайчандыр ак булган савытларның бармак эзләреннән катыпкаралып калуына шаккаттым бугай. Безнең әнкәй усал, кырыс кына түгел, бик чиста кеше иде: тастымал-җәймә ишене, мичтән себереп алган көлне или дә, шуннан селте ясап юа, барлы-юклы савыт-сабаны да ком белән ялтыратып кына тора. Ә монда... Мин үзалдыма онытылып шактый утырганмындыр, мөгаен; бәлки йоклап ук киткәнмендер. 
- Ресторанда утырмыйсыз, ашарга кирәксә, үзегез барып аласыз! - дип кырку гына дәшкәнгә күземне күтәреп карадым. Минем каршымда култык астына кечкенә табак кыстырган тулы гына гәүдәле бер кыз басып тора иде. Ак халатының урта төймәсе өзелгән, өчпочмаклап бәйләгән ак косынкасы астыннан сап-сары чәчләре бүселеп чыккан, халат эченнән кигән күлмәгенең якасы эчтә бөгәрләнеп калган. Караңгы зәңгәр күзләре миңа әллә ачуланып, әллә нәфрәт белән карый, һәрхәлдә, аларда җылылыкның әсәре дә юк иде. Шулай да бу сары марҗага ачуым килмәде, чөнки мин бу ашханәгә тамагым ачлыктан кермәдем. Ашасам ни, ашамасам ни... Бер сүз дәшми генә урынымнан кузгалып, ишеккә юнәлгән идем, марҗаның "Щи калды, бәрәңге пюресы, балык. Әйдә, салып бирәм" диюен ишеткәч, туктап калдым. Ишек төбендәге өстәлгә өелгән пычрак подносларга күз төшердем, минем терәлеп басып торуыма ачуы чыккандыр - марҗа җилҗил атлап каршыма килеп тә басты, култыгындагы табакны әллә кая гына ыргытып, әллә каян гына төсе җуелган чүпрәк алып, подносларның берсен дөбер-шатыр сөрткәндәй итте дә дык итеп кулыма да тоттырды. Миңа ни чарадан бичара кыяфәттә аның артыннан атларга гына калды. Безнең авылда моның ише холыклы кешеләрне "җентоттым" дип йөртәләр. Кулы кулга иярми сары марҗаның - мин әле нәрсә ашарга теләвемне рәтләп әйтергә дә өлгермәдем, тирән төпле тәлинкәгә ап-ак чучка майлары йөзеп йөргән чөгендерле ашны чупырдатып салды, чите берничә җирдән кителгән сай тәлинкәгә олы чүмеч белән бәрәңге боламыгы китереп каплады. Аның янына балык кисәге куйды да нәрсәсендер ошатып җиткермәде бугай - кире алып табага ыргытты. Миңа дигән боламык янына зуррак кисәкне лапылдатып салды. Күзендәге баягы ачу ниндидер кызыксыну белән алышынгандай иде. Ялгышмаганмын икән. Безнең авыл кибетендәге кебек агач төймәле чутта шалт та шолт санаганнан соң маңгай чәчен бармагына урый-урый, капыл гына:
- Сез казахмы әллә? - дип сорап куйды. Авылда гомер буе татар булып йөрдем, Пахачида гел рус кешесенә охшаталар иде, монда - казах... Ачуым киләсе урынга кинәт кәефем күтәрелеп китте. 
- Юк, татар мин, та-тарин, - дип иҗеккә аерып әйттем дә үзем дә сизмәстән теге сары марҗага күземне кысып куйдым. Артык нәрсә сөйләп тормыйм. Безнең танышуыбыз әнә шулай башланды. Кияүгә чыгасы килеп, дәрте ташып торган, миннән берничә яшькә өлкәнрәк Катя минем дуамал холкымны да, тормышымны да күз ачып йомган арада үзгәртте дә куйды. Минем җаным белән дә, тәнем белән дә беркемне дә яратканым юк иде. Дөресен әйтим, Катя белән бергә яшәгәндә дә мин мәхәббәт дигән, киноларда шаккатып карый торган олы хиснең ни икәнен белмәдем. Катя да минем җанымны түгел, киң җилкәләремне, озын буемны, көрәк йөзедәй учларымны үзенә ир итеп сайлаган иде... Яшәлде инде. Ике дуамал бер түбә астына кергәч, төрле чаклар булды. Шапшаклыкны җенем сөйми иде - аңа да ияләшәсең икән. Улыбыз тугач, без ирексездән бер-беребезгә бөтенләйгә бәйләнгәнебезне аңладык. Төзелешкә эшкә урнаштым - анда көннең генә түгел, гомернең үтүе дә сизелми иде. Акчаны әйбәт эшләдем. Катяга әйтеп тормый гына, ай саен әнкәйгә акча сала идем. Әнкәй бер хатында "Үзең бер булса да кайтып күренсәң иде" дип язгач, очар кошлар урынына талпынып та куйган идем. Катя теше-тырнагы белән каршы килде, янәсе, яшь бала белән шулкадәр ерак юлга чыгарга... Володя бераз исәйгәч кайтып килергә дип сөйләштек тә бу турыда башка сүз кузгатмадык. Әнкәйнең хатлары кырыс иде. "Касыймның малае, Рабига белән Нигъмәтҗанның оныгы Володя булмаса, бүтән исем беткән идемени?" - дип, рәнҗүен белдереп, турыдан ярып язды. Улы Касыймның күптән инде үз төсен генә түгел, исемен дә җуеп, Коляга әйләнгәнен ул белми иде... Безнең урамдагы тол карчыкларның берәм-берәм үлә баруын, күрше-тирәнең бер-бер артлы шәһәргә китеп баруларын, урамның ятимләнеп калуын да язды. Мостафаның, солдат хезмәтенә киткәннән соң, минем кебек үк, бер марҗага өйләнеп, җәһәннәм читендә яшәп калганлыгын элегрәк хәбәр иткән иде - аларның нигезендә дә беркем калмаган икән, әткәсе белән әнкәсен җирләгәч, Мостафа тәрәзә капкачларын кадаклап киткән. "Берүзем көн итәрлегем юк. Абыең үзләренә Әлмәткә алып китә. Күрше авылдан берәү өйне сүтеп алырга ризалашты. Җил капканы сүтеп, син җибәргән акчага урыс капка ясаткан идем, шул бигрәкләр дә жәл булып, әрәм булып кала инде. Шул капканы каерып ачып кайтып керерсең дип тилмерепләр көткән идем, тәки кайтмадың. Атаң салган өйне сүтүләренә йөрәгемне кысып ризалашкан идем, синең төсең дип ясаткан капкага кулкайларым күтәрелми, анысын сүттермәм инде", - дип үпкәләп тә язды.
Мин барыбер кайта алмадым. Киләсе җәйгә, киләсе җәйгә дип суза торгач, көзге көннәрнең берсендә абыйдан хат килеп төште. Әнкәй көз башында ук мәңгелеккә китеп барган икән... "Исән чагында кайтып күрмәгәнне, үлгәч тә барыбер кайтмас идең, шуңа борчып тормадым", - дип үпкәсен дә, рәнҗешен дә, нәфрәтен дә бер хатка салып язган иде абый. Туган ягым, туган телем белән бәйләп торучы бердәнбер җеп тә шартлап өзелде. Әнкәйнең кәкре-бөкре хәрефләр белән булса да үзебезчә, татарча язылган хатлары минем күптән бозга әйләнгән йөрәгемнең нәни генә почмагында пыскып янган учак иде - ул да сүнде. Мин үземнең кем икәнемне әкрен генә оныта барырга мәҗбүр ителгән идем. Мимылдап торган чучка итеннән пешерелгән борщ, щи ашап, Пасха бәйрәмендә Катяның суган суына мана-мана кызарткан йомыркаларын авыз итеп, почмакта урын алган иконаларга күнегеп, чын исемемне җуеп, төссез бер җан иясе булып гомер кичерә идем. Мин бит үз балама авыз тутырып үз телемдә "улым" дип дәшү бәхетеннән дә мәхрүм идем. Кем белә, әгәр гаилә тормышының башында ук үз хокукларымны телем белән түгел, йодрыкларым белән дауласам, башкачарак та булыр иде. Терсәк якын да, тешләп кенә булмый... Бервакыт улым мәктәпкә җыенып, ишегалдында хушлашканда, ул миңа: 
- До свидания, папа! - дип кул изәде. 
- Улым! - дидем мин, кисәк күңелем тулып. Улым кырт борылып карады. Әнисенекенә охшаган кара зәңгәр күзләре ачулы кысылды. 
- Ты чё, пап, опять на своём?... - диде дә җирдәге балчык катысына ботинкасы белән дык итеп төрткәч, башын чайкап йөгереп китеп барды. Иңсәләремне кинәт баскан авырлыктан иелә төшеп, барасы юлымны дәвам иттем. Элек бу урамны Речная дип йөртәләр иде, алтмыш биштә исемен үзгәрттеләр, хәзер Космонавтлар урамы дип атала. Ул минутта минем белән нинди көч идарә иткәндер - урам чатыннан борылмадым, аякларым үзеннән-үзе кай табадыр атладылар да атладылар.
...Язмыш мине Тын океанның Авачинск култыгы ярындагы Петропавловск-Камчатский шәһәрендә бөтенләйгә беркетеп калдырыр дип кем уйлаган... Океанын да, диңгезен дә, шәһәрдән бик ерак булмаган Корякская, Авачинская дип аталган сопкаларны, Козельский, Ааг, Арик вулканнарын күрергә насыйп булды - мин аларны татарча ничек атарга белмичә, күңелемнән генә баш ватып карап тордым, үзебезнең Күгеш тавы белән чагыштырып, күңелемнән генә үксеп еладым. Сер тулы гүзәл күлләренә, ярга түгел, йөрәгемә килеп каккан диңгез дулкыннарына карап, тагын үзебезнең авыл турында уйландым. Кайдадыр еракта, шул диңгездән бик күпкә ары кечкенә генә булып безнең Әрә елгасы да агып ята бит. Аның сулары кай елгаларга килеп кушыладыр да диңгезнең кай дулкынына әверелеп, минем аягыма килеп сарыладыр... Анда җәйләре җәй, кышлары кыш төследер; җәен өтеп алырдай булып кыздырган кояш, кышын киез итек белән баскан саен шыгыр-шыгыр килгән карлы сукмак көлеп ятадыр... Ә монда июнь җитә, июль ае үтеп бара - салкын томан, вак яңгыр теңкәгә тия... Элегрәк сагыну һәм җирсү дигән нәрсәләр күңелемнең үземә үк билгесез бер сандыгында бикләнеп ятканнар бугай, соңгы елларда шул сандыкның әллә капкачы кубарылды, әллә төбе төшеп китте - миңа әллә нәрсә булды. Болай да артык яме булмаган тормышның бөтенләй мәгънәсе калмагандай тоела башлады. Шундый уйлар чоңгылына чумып, аякларыма ияреп, гәүдәмне өстерәп дигәндәй генә атлаганда, колагыма ниндидер гаҗәеп аһәңле бер көй ишетелгәндәй булды. Мин үз колакларыма ышанмыйча башымны күтәрдем. Порт каршындагы кибеттән бер төркем кызлар чыгып килә, үзләре гөр-гөр сөйләшәләр. Ниндидер моң белән, аһәң белән сөйләшәләр! Алар татарча сөйләшә иде! Колагыма түгел, кочагыма татлы бер әрнү сарылгандай булды. Мин үз-үземне белештермичә, аларга таба йөгерергә тотындым. Үзем йөгерәм, үзем кулларымны тиле кеше күк болгый-болгый сөйләнәм-кычкырам. Татарча кычкырам! Кыргый җәнлек кебек ыргылган шашкан йөзле кешене күреп курыккандыр, мөгаен, кызлар, чыелдашып, шаулашып, үзләре дә йөгерергә тотындылар. Читтән карап торган кеше булса, ни уйлар иде икән: алдан, бер-берсенә бәрелә-сугыла, кулларына капчык-сумка тоткан кызлар йөгерә, алар артыннан, бар көченә кычкыракычкыра, чигә чәчләренә бик иртә чал кунган ир заты чаба. "Кызлар, туктагыз, зинһар!" дип ачыргаланып дәшүем кайсыныңдыр колагына барып иреште бугай, кызларның берсе туктап калды, башкаларны да туктатты. Яннарына барып җитүгә, берсенең икенчесенә: "Берәр псих була күрмәсен", - дип татарча әйтүен ишеткәч, мин кызларны берәм-берәм кочаклап еларга тотындым. Битем буйлап ихтыярсыз күз яшьләрем ага, үзем елыйм, үзем:
- Кызлар, курыкмагыз! Татар мин, сезнең кебек үк татар! Инде күптәннән шушында яшим. Бер авыз татарча сүз ишеткәнем юк иде, сезнең сөйләшкәнне ишетеп, артыгыздан йөгердем. Бәгырькәйләрем, шулкадәр моңлы итеп сөйләшәсез! Туган яклар да, туган телкәйләр дә бик сагындырды... 
- Ни сөйләгәнемне үзем дә аңламыйм, кызларның берберсенә карашып торуларын күреп, тиз генә китеп бармасынннар берүк дип, ашыга-ашыга шул ук сүзләремне тагын кабатлыйм. 
- Соң, абый, марҗага өйләнмәсәң, үзебезнең татар кызлары беткән идемени сиңа? - дип төрттереп куйды кызларның бер чаясы, нечкә кашларын дугаландырып. 
- Ә безнең кызларны урыс егетләре чүпләп тора. Аңламассың инде, - дип моңсуланып өстәде икенчесе, карлыган күзлесе. Минем үз кайгым кайгы иде. 
- Кызлар, сез каян болай, җыйнаулашып, сез дә авылдан качып киткән җаннармы әллә? - "Сез дә" дигәч, үзең авылдан качкан инде син, абый. Без сезонлы эшкә генә, ялланып килдек. Алты ай балык сасысына батып, өйгә кайтып барыш. Менә, кибеттән алка, төймә ише әйберләр җыеп чыктык. Бераздан Владивостокка кораб китә, шуңа утырабыз да... 
- Әй абый, бәхетеңне җир читенә килеп эзләмәсәң... Әйдә, Зәйтүнә, тагын үксетик әле бу авылдан качкан татарны. Ничек әле безнең җыр? 
- Баягы чая кыз карлыган күзгә елмаеп карады да, алар икесе моңлы тавыш белән җыр сузып җибәрделәр: Уфа тараклары алдым Чәчләремне тарарга. Таулар биек, юк баскычлар Сагынганда карарга... Җырга ияреп, мин инде күзләремнән аккан яшьләрне сөртергә дә онытып, кызлар әйткәнчә, үксеп-үксеп елый идем. Бу җыр бетеп, кызларның Зәйтүнә дигәннәре әкрен генә "Рамай" көен җырларга тотынгач, йөрәгем урыныннан купты. Төнгә каршы берәү моңлы итеп, Рамай, Аерылышу көе җырлады. Күз алдымда, яшен уты яктырткандай, Күгеш тавы астындагы кичке уен, мәхәббәтле карашларын Мостафага ташлый-ташлый җыр сузган Хәния шәүләсе пәйда булды. Мин яралы аю кебек үкереп җибәрдем: 
- Җырлама! Җырлама! 
- Учларым белән йөземне каплап, җиргә тезләнгән халәттә мин кызларның әкрен генә бер-бер артлы китеп баруларын сизеп тордым. Чая кыз кире борылып килде бугай, кыяр-кыймас кына минем чәчләремә кагылды.
- Абый, кайтасы килгән кешегә юллар бикләнмәгән бит, - дип, гади генә әйтеп куйды да кызу адымнар белән башкалар артыннан атлады. Юллар бикләнмәгән анысы. Күңелләр генә... Мең йозакка бикләнгән кебек... Бу кызлар белән күрешүдән соң мин ел саен сезончыларны шушы портта көтеп ала торган булдым. Якташларымны күрмәмме, үзебезчә сөйләшүләрен ишетмәмме дигән теләк мине яр буена әйдәде. Бәхет дигәннәре ел саен елмаймаса да, әллә нигә бер булса да мин сагыну сагышын мизгелгә генә басарлык очрашуларга тап була идем. Шул бер мизгел киләсе елга кадәр - сезончыларны каршыларга килгәнче яшәргә көч бирә иде. Кеше картая барган саен, үткән тормышының һәр көне, һәр сәгате турында кайта-кайта уйлана икән ул. Мин дә узган юлымны барлыйм, күңелем күтәрелеп, йөзем яктырып китәрлек бер генә мизгелне дә исемә төшерә алмыйм. Алай дисәң... Кыл урталай - авылда һәм читтә дип икегә бүленгән тормышның беренче бүлегендә яктылык та булган лабаса, кадере генә беленмәгән. Ачлыгы, ялангачлыгы, әтисез көнкүрешнең бар ачысы белән янәшә газиз кешем - әнкәем, шомырт исләренә күмелеп утырган үз урамым, бәбкә үләнле ишегалдым, тәгәрәп үскән тауларым бар иде. Гомернең икенче бүлеген мин җиде ят арасында килмешәк булып үткәрәм. Монда "минеке" дип авыз тутырып әйтерлек бернәрсәм дә юк. Хәтта үз канымнан яралган бердәнбер улым да миңа ниндидер икенче сорттан булган кеше итеп карый бит. Монда минем телемә дә, җырыма да урын юк. Мин гомерем буе җан асрап кына яшәдем. Нәрсәдер көтеп, ул нәрсәнеңдер беркөнне табыласына өмет итеп, шул табылганнан соң гына җиңел сулыш белән чын-чынлап яши башларыма ышанып. Көзгегә күтәрелеп караган бер мәлемдә, үземнең чәчләре чаларып, иңбашлары салынып төшкән, инде гомер көзенә якынлашкан бер карт икәнемне күреп, имәнеп киттем. Миңа ашыгырга, бик тә ашыгырга кирәк иде. Тормыш минем улымны 
- Владимир Николаевичны да ир уртасы итәргә өлгергән иде. Аның да чигә буйларына мул гына булып кар бөртекләре ягылып килә. Рәхмәт аңа, мине сәфәргә алып чыгудан баш тартмады. Катя, Екатерина Дмитриевна, хәзер көннең күп сәгатен кара яулыгын бөркәнеп, гыйбадәт кылып утыруда үткәрә, аны ерак юлга кыймылдату турында әйтеп тә торасы юк. Ерак дип, хәзер айлар буе юл йөрисе түгел анысы, самолёт белән күз ачып йомган арада җирнең икенче читенә барып төшәргә була. Елизово аэропортыннан Мәскәүгә очучы самолёт, шулай итеп, безне туган якларга якынайтырга алып китте. Арада меңнәрчә чакрымнар түгел, төп-төгәл ярты гасыр җәйрәп ята иде. Бу коточкыч иде. Үләт чире кырып салган, йә булмаса, җир упкан диярсең - кечерәк авыл хәтле булган бер урам баш-аягы белән юкка чыксын әле! Өске урамнарда өйләр күзгә ташлана ташлануын, анда да минем ише карт-коры гомер кичерәдер - каралып беткән түбәләр шул хакта сөйли. Мин керделе-чыктылы уйларымны онытырга тырышып, күзләремне тагын бер ачтым, бер йомдым. Көчкә кыймылдап, урынымнан кузгалдым, аякларымны өстерәп дигәндәй ялгыз капка янына килдем. Аңа орынсам, ниндидер куркыныч хәл булудан курыккандай, тоткасына сузылган кулымны утка пешкән төсле кире тартып алдым. Югыйсә капка үзе үк, елый-елый ачылып, мине эчкә чакыра иде. Эчкә дип, анда үтәр өчен капкадан үтү мөһим түгел: хет теге ягыннан, хет бу ягыннан әйләнеп үт - кай тарафтан гына атласаң да, сине өнсез чокыр гына көтеп тора... Безнең нигезме ул, башкаларныкымы? Бу куркыныч бушлыктан кайчандыр тәпи баскан сукмакларны эзләргә маташу үзе үк коточкыч иде... Мин моңа кадәр болай да бар авырлыклардан, бар мәшәкатьләрдән урап үтеп кенә котылмакчы булып яшәдем бугай... Бу юлы әйләнеп үтәсе итмәдем, батырлыгымны җыеп, капканы әкрен генә эчкә таба эттем. Ул бил тиңентем үскән әрекмәннәргә, кычытканнарга, әремнәргә терәлеп, еламсырап туктап калдым.
Минем төсем буларак сүтелмичә калган капкамы бу, түгелме? Әрем ачысыннан ачырак бер әрнү белән янә як-ягыма карандым. Бәлки, нәрсәгә дә булса әнкәй карашы ягылып калгандыр?.. Тирә-як рәхимсез иде - җавап табылмады. Мәңге бетмәс сөялләр белән чуарланган учларым капканың мүкләнеп беткән тактасын капшап-капшап узды: сукыр кешедәй, шушы капкадан үземне эзләвем түгелме? Гомер капкасы диярсең. Аны да бит ачасың да ябасың икән, яшәгәнең-яшәмәгәнеңне сизми дә каласың. Кем белә, абынмыйсөртенми яшәгәннәр өчен, бәлки, гомер капкалары да бәхеттән коеладыр... Улым баядан бирле бер сүз катмый, беркадәр ара калдырып, минем арттан атлап килә иде. Без аның белән озын юлда кайтканда бер-беребезне таптык. Ул - мине, мин - аны. Авыл турында, әнкәй турында, абый турында сөйләгәннәрем сискәндереп җибәрдеме, гомеребездә беренче тапкыр ата һәм ул булып ачылып сөйләшүебездән әсәрләндеме, әллә мин тасвирлаган, шомырт исләренә, бала-чага чыр-чуына күмелеп утырган урам урынына ыржаеп торган бушлыкны күрү һушын алдымы - мин үз улымны танымадым, аның күз карашы үзенеке түгел иде. 
- Как будет "папа" по-татарски? Улымның көтмәгәндә шулай дип соравына мин тиз генә җавап кайтара алмадым. Куркып калдыммы, каушап төштемме, әллә үз телемне мизгелгә генә онытып җибәрдемме - бертын дәшә алмый тордым. Аннан, сугыш урлаган әткәйне, әткәйсез үткән, әткәйлеләрдән көнләшеп яшәгән ятим балачагымны, әткәйдән соңгы хәбәр булып кайчандыр өйнең бүрәнә ярыгында сакланган похоронка хатын, үлгән әткәйне гомер буе исән дип өметләнеп көткән, исән улын бер күрергә тилмергән әнкәйне күз уңымнан үткәреп, иреннәремне тибрәтер-тибрәтмәс кенә:
- Әткәй... Әткәй... - дип пышылдадым. Кинәт кенә аякларымның йомшап китүен сизеп, егылмас өчен капка баганасына сыендым. Шул мизгелдә әллә мин капканы, әллә черек капка мине кочагына алды - мин икебезнең бербөтенгә әверелеп, җиргә якынаюыбызны аңладым. Ниндидер рәхәт изрәүдә улымның ничектер үзенчә йомшак итеп минем арттан кабатлавын ишетеп өлгердем: "Әткәй... Әткәй..." дип гомерендә беренче тапкыр әйткән сүзләре капканың теге ягында яңгырагандай булды. 