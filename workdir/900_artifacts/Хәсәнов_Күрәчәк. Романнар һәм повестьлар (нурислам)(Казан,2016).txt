дәрәҗәсенә күтәрелә, башта техникум, аннары институт тәмамлый. Соңрак олы тәҗрибәсе, күргәнбелгәннәре, әлбәттә, әсәрләрендә әдәби сурәтләр, образлар буларак җанлана. Сиксәненче еллардан башлап, ул тормыш күренешләрен киңрәк иңләгән, катлаулы кеше язмышларын чагылдырган повестьлар язуга керешә. "...Әтиле килеш ятим булу читен иде миңа. Айлар, еллар узса да, күңелемдә еш тамырланып яшеннәр яшьнәде. Әйтерсең алар күңелем түренә тиешсез кереп оялаган ниндидер бер караңгылыкны ерак-еракка куарга тели. Караңгылык исә, үчегә төшеп, китмәскә үҗәтләнә. Артымнан ияргән күләгәдәй әле бер, әле икенче яктан килеп чыга. Яшеннәр яктысында тормышымның онытылмас мизгелләре кыя ташлардай яктырып-яктырып ала, һәм мин аларны, йөрәгемдә яңартып, кемгә дә булса сөйлисем килә..." Авыр язмышларны, кешенең тирән эчке кичерешләрен психологик планда гәүдәләндергән "Бәхилләрме йөрәк?" повесте әнә шулай башланып китә. Аннары аның укучылар тарафыннан бик җылы кабул ителгән бу әсәренә автор каләменең тагын да үткенләнә, фикеренең кыюлана, тематикасының киңәя-тирәнәя баруын күрсәткән "Ак балык", "Тәкъдир", "Иңрәү", "Җан авазы" кебек повестьлары килеп өстәлә.
Язучы хикәяләренең үзенчәлеген беренчеләрдән булып татар әдәбиятының аксакалы Гомәр Бәширов күреп ала. "Инешемдә - гомер агышы" дигән кечкенә повестьтан алган тәэсирләре турында ул болай яза: "Укый торгач, хикәядән күңел түренә үтеп кереп, рухи дөньяның кечкенә кылларын чиртә торган ниндидер бер ягымлы, йомшак җылылык сирпелә башлавын сизәсең... Аның тагын ягымлы, йомшак тел белән язуы ошый. Ул сүзгә дә саран түгел. Яшь автор моңарчы халык телендә сакланып килгән, хәзергә әле еш кулланудан шомарырга өлгермәгән аерым сүз һәм гыйбарәләрне дә тәмен, кадерен белеп нәкъ үз урынында куллана, тормыш детальләрен күрә белә, аларны укучы күңеленә үтеп керердәй итеп әйтеп тә бирә". Әнә шул ягымлы, йомшак җылылыкның иң кадерле затлар - әти-әнине, әби-бабайларны, якын туганнарны хөрмәт итү рәвешендәгеләре үзеннән-үзе аңлашылса, авторның тормышка, яшәешкә, Ходайның бар бирмеш көненә, һәртөрле җан ияләренә, табигатькә сокланып, яратып яшәве барыбызны да ваемсызлык һәм илтифатсызлык чиреннән арындыру һәм хәтта кисәтү теләге булып та ишетелә. Янәшәдә генә тормышның авыр, драматик, хәтта фаҗигале хәлләре сагалап кына тора. Нурислам Хәсәновның каләме дә көндәлек тормышның сорылыгына кереп батмаска яисә юк-бар уңышларның рәхәтлегенә тибрәлеп онытылып яшәмәскә өнди, чөнки әйләнә-тирәбездә башкалар фаҗигасе... "Без шәхси язмышларыбызның заман белән йөз ертып талашкан елларын кичерәбез, - дип язды бу иҗатны бик яхшы белгән һәм дөрес аңлаган әдип Барлас Камалов. 
- Җәмгыять аяусызлана һәм саңгыраулана барган саен, кешеләрдә эгоистлык һәм хөсетлек арта төшә... Нурислам Хәсәнов шушы тискәре күренешләргә кылыч күтәрә". Әдип повестьларының берсен "Хакыйкать хакы" дип атаган. Чыннан да, ул үзе дә, геройлары да һәрчак дөреслекне яклап, шуны раслап йөрүчеләр рәтендә. Әлеге фикер бик эзлекле рәвештә башка әсәрләрендә дә үткәрелә - кызыл җеп булып бөтен иҗаты буенча сузыла. Кеше язмышларын тасвирлаганда, үз иманыңны тыңлау, хакыйкатьне иң элек намус хөкеме бизмәненә салып үлчәү зарурлыгы алга сөрелә. "Гаделлек - күңел энҗесе, ул бәһасез, сатылмый да, - дип яза автор бу турыда. 
- Аны ата-бабаларыбызның газиз җаннары гасырлар буена эзләгән. Гаделлек хакына, мең газаплар кичереп, тормышның тирән катламнары актарылган, утлар-сулар кичелгән... Кемнәрдер хакыйкать тантанасын татый алмый якты дөньядан китеп тә барганнар. Әмма бу буыннарның хаклыкны табар өметләре нарасый балаларның, газиз оныкларның мөлдерәмә баккан күзләренә күчкән, хакыйкать зарурлыгы намус хаҗәтенә әверелгән... Аның кадере бернинди үлчәмнәргә дә сыймый. Катгый чикләр, авыр сынаулар узган, җаннары гаделсезлек кичергәннәрнең күңел түрендә иман нуры булып та балкый ул. Тормышның сират күперләрен үткәндә, язмышың кыл өстендә калганда, дөреслек, хаклык бердәнбер таянычың да, өметең дә. Кыерсытылган җаннар, хөкемдарлар бизмәненең хаклык, дөреслек ягына авышуын, иманнарына тугры калуын тели хакыйкать сакчысы..." Әдәби документаль повестьта үзен изге эшкә - хакыйкатьне яклауга багышлаган юрист (Минзөфәр Мәүләтшин) тормышы күрсәтелә. Бу - биографик фактлары үзгәртелмичә диярлек әдәби яссылыкка күчерелгән образ. Икенче бер очракта исә автор халык, гаделлек темасын бөтенләй башка әдәби чаралар аша хәл итәргә омтыла һәм бу юлы да уңышка ирешә. Сүз әдәби чаралар муллыгы һәм төрлелеге белән прозабызга зур яңалык алып килгән "Җан авазы" повесте турында бара. Автор тормышчан һәм хыялый, фантасмагорик алымнарны бергә кушып, алыштырып, гаять тә тәэсирле әсәр иҗат итә алган. Әлеге повесть Н.Хәсәнов иҗатына гына түгел, гомумән, хәзерге татар әдәбиятында үзенә бер урын алып тора. Аның төп хикмәте - яңа форма алымын куллануда гына түгел. Автор үзенә бер ысул белән гаять көчле нәтиҗәгә ирешә: илдәге, җәмгыятьтәге тискәре күренешләрнең асылын күрсәтә, төпле анализ ясый, бигрәк тә армиядәге җитешсезлекләрнең төбентамырын ачып сала.
"Нурислам Хәсәнов, тормышның фаҗигале якларына җентекләп тукталып, гыйбрәт алырга чакыра" дип кенә узсак, җавап тулы ук булып бетмәс шикелле. Мөгаен, язучы "Башта кечкенә булып кына тоелган ялгышлар, битарафлык, илтифатсызлык, көрәшәсе җирдә көрәшми калу кебек нәрсәләр һәркемнең язмышына кара эзләр сала, фаҗигаләргә, бәхетсезлеккә китерә" дип әйтергә дә тели торгандыр. Моның шулай икәнлеге "Иңрәү", "Тәкъдир", "Бәхилләрме йөрәк?", "Инешемдә - гомер агышы" повестьларында да бик ачык чагыла. Мондый әсәрләрнең үзәгендә гел яктылыкка, дөреслеккә, гаделлеккә омтылучы герой тора. Күп очракларда нәкъ шушы сыйфатлары белән ул әдипнең үзен дә хәтерләткәндәй була. Аңа адәм балаларының иң яхшы, иң күркәм сыйфатлары тупланган. Ул үз күңеленә халык акылын, фигылен, күркәм гореф-гадәтләрен сеңдергән. Туган илен, туган телен яратучы бу зат гел матурлыкка, гүзәллеккә сокланып, шуларга сусап яши. Ул табигатьнең үз баласы, аның күңеленә һәрбер тереклек иясе якын, хәтта аларның телләрен дә аңлый һәм үзе дә алар телендә сөйләшә сыман. Менә әсәрдән бер өзек: "Тургаем!.. Зәңгәр күктә бер нокта булып эленеп калдың да кырлар, тугайлар өстенә тылсымлы моңнарыңны түгәсең. Шул моңнарыңа сихерләнеп тын калдым... Кайда син?.. Күренмисең дә, әллә кояш нурлары, син менгән ноктада чагылып, күзләремне чагылдырамы? Өздереп сайравыңны тыңлап, җаным тел белән әйтеп бирә алмаслык ләззәт, яшәрү кичерә. Йөрәгем, яшьлегем тугаена ашкынган аргамак сымак, үткәннәргә кайтып талпына. Гүзәл сафлык бөркелгән көйләреңнән моң-сагышларым юылып ага..." Мөгаен, болай итеп дөньяга гашыйклар яисә чын шагыйрьләр генә яза ала торгандыр! Табигатьнең гүзәллегенә дә һәркем үзенчә табына, аңа мәдхияне дә үзенчә җырлый - берәүләр Һади Такташның урман турындагы үлмәс шигъри юлларын кабатлап күңелләренә ләззәт алсалар, икенче берәүләргә "урман-су" дигән гыйбарә якынрак. Ә Н. Хәсәновның поэтик карашы шул гыйбарәнең күбрәк икенче өлешенә, ягъни суларга, инеш-елгаларга төбәлгән. Мондый сайланышның сәбәпләрен җиңел генә аңлатып та булмый торгандыр. Шулай да кемнәрдер, бәлки, җавапны бик тиз табарлар: "Ник шулай булмасын, ямьле Мишә буйларында үскән егет бит ул" диярләр һәм, мөгаен, ялгышмаслар да. Инде үзебезгә калса, бу хәлне болайрак та аңлатып булыр иде кебек, автор өчен янәшәлек әдәби сюжетларда кеше гомеренең бормалы агышларын поэтик һәм фәлсәфи төсмерләрендә тасвирлау өчен гаять отышлы, һәм әдибебез алардан, бик теләп, уңышлы файдалана алган. Аккан сулар, инешләр, гомер агышлары, еракта калган яшьлек моңнарына кушылып, халык җырларына иңгән ич... Шуңа охшашлылыкны Н. Хәсәнов иҗатында да күзәтеп була. Нәкъ шул рәвештә әдипнең "Инешемдә - гомер агышы", "Ак балык" әсәрләренә шигърилеккә якын торучы фәлсәфи хасиятләр килеп керә. Бу кечкенә повестьларга катлаулы драматик язмышлар сыйган - шул язмышлар аша халкыбыз күргән-кичергәннәренең тарихтагы фаҗигале эзләрен дә күреп була. Соңгы елларда язылган "Язмышлар уены" романында да автор хакыйкатьне яклаучы буларак битараф калмый, ул бүгенге көндәлек тормышыбыздагы әхлак нормаларыннан тайпылган күренешләрне читләтеп үтми, актуаль темаларны кыю рәвештә калку итеп бирергә тырыша. Нәтиҗәдә язучы буларак, үз иреген чикләми, фикерләрен, карашларын ышандырырлык итеп алга сөрә. Тормышта яраклашу көчәйгән бер вакытта, тегеләй әйтергәме, болай әйтергәме, дип икеләнмичә, язучы, үз принципларыннан читләшмичә, күзаллаган вакыйгаларга объектив бәя дә бирә. Аның бу тугрылыгы, шәхси дәрәҗәмә кырын сугар дип борчылмыйча гына, язылган әсәренә карата укучы күңелен җәлеп итәргә тырышу дисәк тә ялгыш булмас. Әлеге романда гади бер район газетасы мөхәрриренең замана түрәләре - район башлыклары һәм министрларның көнкүрешендәге үзара мөнәсәбәтләре, психологиясе ачык чагыла. Җәмгыятебезгә яман чир булып кергән, әхлак чикләрен узып азыну, мафиячелек, ришвәтчелек күренешләре дә романда төрле символик детальләр, бизәкләр аша чагыла. Казна күлендә идарәчелек иткән Аждаһа елан рәхәтләнеп күлдә чума-чума уйный, сөяркәсен дә иркәләп назлый, рухи рәхәтлек кичерә... Ул, икенче яктан, озын койрыгы белән бөтен Җир шарын чорнап алырга, бар байлыкларга хуҗа булырга һәм дә халыклар белән тел очыннан очырган "очкын-корылмалар" ярдәмендә генә идарә итәргә, барысын да үзенә буйсындырып яшәргә тели. Казна күле "сәхнәсе" - "дулкын трибуна" артына калыккач, аның янәшәсенә җыелган иярченнәре, хуҗасы сүзләрен хуплап кул чаба, шул ук вакытта кесәләреннән чыгып очкан валюталар елан тәненә барып сылана да бик тиз арада күздән югала. Әлеге ришвәтчелек, коррупция күренешенең романдагы чагылышын, бүгенге җир-су байлыкларын үзара бүлешү, үзләштерү ысулларын без комсыз елан образы аша да күрә алабыз. Шул кадәресе мөһим, Н. Хәсәнов бу романында кайбер түрәләрнең нәфесле, комсыз чиренә дөрес диагноз куярга тырыша, укучыны кызыклы характерлар белән дә очраштыра.
Н. Хәсәновның "Гозер" романы да - җитди әсәр, игътибарга лаек, һәм ул җиңел укыла. Сугыш чоры вакыйгалары бүгенге тормыш күренешләре белән тыгыз бәйләнештә, гыйбрәтле язмышлар образы аша үрелеп бара. Тарихи чынбарлык белән бүгенге тормыш сабакларын кичергәннәрнең рухын, эчке кичерешләрен автор шактый белеп тасвирлый һәм реаль чынбарлыкка дөрес бәя бирә. Бүгенге чынбарлыкны күрә белеп, карашларын киләчәккә дә юнәлтеп, Н. Хәсәнов үзенең "Күрәчәк" романында тормышыбызның актуаль проблемаларын күзаллап яшәешебез, тереклек, әйләнә-тирә мохитебезгә - экология мәсьәләләренә битараф калмавын белдерә. Шушы җирлеккә бәйле рәвештә гомер кичергән гыйбрәтле язмышларның уй-кичерешләрен кыю гына тасвирлый да алган. Әсәрдәге төп геройларның берсе (Хәлим), инженер-конструктор, көннәрдән бер көнне урамда кала, "бомж" хәлендә шәһәр чүплегендә дә яшәп алырга мәҗбүр була. Ул шушы зарарлы чүплек тавын Җир шарының бер яман шешенә дә тиңли, аны Чернобыль авариясе белән дә чагыштыра. Шул сәбәпле җир-суларыбызның, елга-күлләребезнең пычрануына офтанып тетрәнү дә кичерә. Киләчәктә көтелмәгән аяныч вакыйгаларга юлыкмас өчен инде бүгеннән үк тәрбия мәсьәләләренә, аң-белем хаҗәтенә, табигатькә мәхәббәт белән карау зарурлыгын алга сөрә. Иртәгесе көнен уйламый эш иткән кешеләр психологиясендә формалашкан реаль процессларның тагын да мөшкел хәлләргә алып баруын кисәтеп, автор җәмгыятьтәге рухи ярлылыкны да чагылдырырга тырышкан. Мәгълүм ки, табигатьтән күпләр үз кирәген генә алырга тырыша, ә үзләре табигатьне саклауга тамчы да өлеш кертмиләр. Әсәрдә ваемсызлык, битарафлык, нәфес чире белән үз кәсебен генә кайгыртучы комсызларга да шактый катгый ишарә ясала. "Күрәчәк" әсәре аеруча алга киткән бүгенгедәй техника заманында Җир шарын төрле һәлакәтләрдән саклап калырга кирәклегенә дә өнди, анда тормыш аһәңнәре ышандырырлык, уйланырлык итеп, җитди драматик күренешләр аша сурәтләнгән. Нурислам Хәсәнов - бүгенге татар прозасында үткен каләмле, ачык юнәлешле, кабатланмас характерлы стильгә ия булган сирәк язучыларыбызның берсе. Шулай да үтә сабыр, тыйнак, ашыкмас табигатьле язучыбыз бүген җәмәгатьчелек игътибарыннан бераз читтәрәк кала сыман. Ул, үзе моңа лаеклы булса да, алдагы рәтләргә чыгам дип ашыкмый да бугай. Тәнкыйтьчеләребез дә аны "күтәреп алабыз" дип тә, "селкеп салабыз" дип тә тормыйлар. Бу иҗат, "мине күрегез" дип, әллә каян кычкырып та тормый, ул үзенә җентекле якын килүне, текстка һәм сүз артындагы мәгънәләргә игътибарлы булуны теләп укуны сорый. Ул - яшәешне, тормыш агышын аңлап, гыйбрәтләр һәм сабаклар ала белүчеләргә төбәлгән иҗат. Нурислам Хәсәнов иҗатын тирәннән аңлап, аның җәмәгатьчелек тарафыннан ныграк танылачагына шактый зур өметләр баглыйсы, моңа һичшиксез ышанасы килә. Татарстанның атказанган мәдәният хезмәткәре Нурислам Хәсәновның туган халкына, туган җиренә әйтәсе килгән изге теләкләре, сүзләре бик күп әле. Ул кешеләрнең күңелләре тагын да матуррак булуын тели, үз әсәрләрен шуларга багышлый, армый-талмый аларга хезмәт итә.
Рифат Сверигин
РОМАННАР
Күрәчәк
ӨМЕТ
Авыр югалту кичерде Гөлсем... Аның йөрәген бер камап алган ялкын көйдерде дә көйдерде. Һәм ул вакытлар узуга карамастан сүнмәде дә, сүрелмәде дә, һаман да үзен эчтән сиздереп торды. Ул ихтыярсыздан үлемгә күнегеп булмыйдыр шул, дигән карарга килде. Юк шул, юк. Нишлисең? Инде бер күңелгә кереп тамыр җәйгән, сөешеп гомер кичергән кадерлесен, газиз Хәерҗанын ничекләр итеп оныта алсын ул?! Булмый, берничек тә булдыра да, аны исеннән дә чыгара алмый. Кая гына барса да, ниләр генә эшләсә дә, ятса да, торса да, ул аның күзалларыннан китми, сагындырып йөдәтә бирә... Көтмәгәндә генә мондый хәл килеп чыгар дип һич тә уйламаган иде шул Гөлсем. Әйтерсең аның ярты җанын тартып алдылар. Әле һаман да Хәерҗаны юклыгына ышанасы килми аның. Уенда - ул гына, әйтерсең әле дә бергә-бергә гомер кичерәләр... Тик ни кыласың, ялгызлык җанны телгәли, күңел дигәнең сыкрана да сыкрана, сине авыр сагышларга да сала, ә ул сагышларны искән җилләр дә таратып бетерә алмый...
Кайчак сөекле Хәерҗаны аны төшләренә кереп тә юата. Ул, электәгечә, һаман да Гөлсемнең күңелен күтәрергә, аны назлап иркәләргә тели... Ни гаҗәп, бу мизгелләр озакка бармый, күз ачып йомганчы каядыр китеп тә югала... Гөлсем вакыт-вакыт сәер хисләр дә кичерде, үз-үзен аңламас халәттә дә калды. Менә хәзер дә барган җиреннән аның тыйнак, сабыр холыклы Хәерҗаны каршына килеп чыгар да, берни булмагандай, оялчан гына елмаеп: "Бу - мин, багалмам..." - дип эндәшер төсле. Ә баксаң, ул һич тә үзгәрмәгән, һаман да шул ягымлы карашлары белән сиңа сокланып карап торыр, ачык зәңгәр күзләреннән җан җылысы бөркелер, сирпелгән күңел яктылыгы йөрәкләреңә үтеп керер... Әйе, Хәерҗанның җан җылысы белән өретелгән күз нурлары Гөлсем рухын янә дә күтәреп, күңелләрен эретеп җибәргәндәй итәр дә мәхәббәт хисләрен кайта-кайта яңартыр төсле... Тора-тора аның башына әллә нинди уйлар да керә, кайчак ул аларның очына чыгып бетә алмый аптырый. Аннары кайсыберләрен үзенчә юрый. Юраганнарының рас килүенә ышанган хәлдә, ниндидер могҗиза булуын көтеп өметләнә дә. Ул, вакыт-вакыт барган җиреннән тукталып, як-ягына карана, шулвакыт Хәерҗаны килеп чыкмасмы дип тә ымсына. Әйе, нәкъ теге чактагыча, урман куаклары арасында чикләвек җыеп йөргәндәге кебек. Башта ул, аны куркытмыйм дип, Гөлсеменә тамак кырыр, ә күзләре читтән генә мине күзәтер, тавышымны ишетергә теләп колак салыр. Мин, аны шул хәлендә күреп алгач, пырхылдап көлеп җибәрәм, бергәләп елмаешабыз, аннары янә юлыбызны дәвам иттерәбез... Әйе, аңа Хәерҗаны "эх" дип тә авыр сүз әйтмәде. Ул үзе эшкә һәвәс булды, бакчабызда нинди генә яшелчәләр үстермәде. Бик-бик гадел кеше иде. Нинди генә авыр вакытларда да сабыр итә белде, җаныкаем. Шуңа күрә дә аны авылыбызда маллар духтыры буларак та, кеше буларак та хөрмәт иттеләр. Исемен телгә алуга авылдашларының йөзе яктырып китәр иде. Ул тәүлекнең теләсә кайсы вакытында да кеше гозерен үтәп чапты, кемнеңдер терлеге авырып китсә дә - сыерымы, бозавымы, сарыгымы, йә булмаса кәҗәсеме - һәммәсенә барды, кирәкле чарасын күрде, бар гамәле игелек кылуда булды. Игелек кылганны онытмыйлар икән шул... Баксаң, бер якты нур булып күңеленә килеп кергән Хәерҗаны бу тормышка мәңгегә килгән кебек иде дә кана... Шул уйларына бирелгән Гөлсем, бара-бара, күңелендә янә бер хатирә яңарудан, йөзе яктырып, ачылып китте. Алар, Хәерҗаны белән өйләнешкәч, Хәтирә әби йортында яшәп тордылар. Авылның хуҗалык рәисе Сәлим Хәерҗан кебек яшь белгечләргә йорт салып керергә булышырга булды. Мал духтырлыгына укып кайткан Хәерҗанына йорт чираты җиткән иде инде. Ул, вакыты килеп җиткәч, үзенә тиешле йортка күчәргә кыенсынды. "Әнә ире вафат булган Сәлимәнең дүрт баласы бар, мохтаҗлыкта яшиләр, йортлары ишелергә тора, аңа бирсеннәр, әлегә безгә монда да ярап торыр", - диде. Әй, бигрәкләр дә гадел булды шул ул, намусын саклап кала белде. Шөкер, тора торгач, өйле дә булдылар, тату гомер кичерделәр. Уртак бәхетләре Рәхимә исемле кызлары туды. Аны итагатьле, бәхетле-тәүфыйклы булсын дип, бергә-бергә тәрбияләп үстерделәр... Бары-югы да бергә булды. Тора-бара аның Хәерҗаны намазга да басты... Хәерҗан, кемнең кем булуына карамастан, һәммәсен тигез күрергә тырышты. Әллә аңарда ниндидер әүлиялык та булган инде. Ул кешенең йөз-кыяфәтеннән үк танып белер иде, китапка карап укыгандай, холык-фигыленә кадәр төшенде. Хәтта аларның авыруларына да йөз-чалымнарына карап сизенә иде... И Алла, ул үзенең дә күпме яшисенә кадәр чамалады бугай. Шуңа да карамастан күңеле гел дә күтәренке булды, җаныкаемның. Әйткән, сөйләгән сүзләре хәзер дә күңелдән китми, барысы да йөрәктә тора... Ул еш кына болай дип тә кабатлады: Саулыгыңның кадерен бел беткәнче, Байлыгыңның кадерен бел бөлгәнче. Мин аңа: "Бар байлыгым син ул, Хәерҗан..." - дия идем. Ә ул тыйнак кына елмаюын белде. Үзенә кыен булса да түзде, сабыр итте. Балалар үстергәндә, заманасына күрә, шактый бөлгенлектә яшәсәк тә. Дөрес, аның да кешечәрәк яшисе килде... Шулай да барыбер кеше хакына керүне гөнаһ санады ул, барына канәгать була белде, бахыр. Тик гомере генә... ни аяныч, кыскарак булды, вакытсыз китеп барды... Гөлсем үткәннәргә кайтып алды. Ул көнне аның Хәерҗаны, дәртләнеп: "Мин сиңа, бәгырь, бүген инештән тере балыклар, кызылканатларны тотып алып кайтам", - дип, җәтмәсен алды да инеш буена юнәлде. Әле инештәге язгы бозлар да агып бетмәгән иде. Ул ирен, ризалашып, "ярар, ярар" дип озатып калды...
Хәерҗан, гадәттәгечә, күтәренке кәеф белән яр буйлап атлады да атлады. Язгы болганчык су тибешле ага, әле ара-тирә бозлары да китеп бетмәгән. Ул тормыш юлын хәтерләткән шушы бормаборма инеш буйларыннан ничәмә тапкырлар узмады икән?! Аның күңеле кечкенәдән инеш суларына тартылды. Ул яшьтән үк әтисе Касыйм белән җәен дә, көзен дә балык тотты. Әтисе җиңелчә генә көймә дә ясады. Көймә дигәннән ул бик тә гади иде. Өч метрлы юан юкә агачын кисеп, аны башта урталай ярдыртты, аннары икегә ярылган агачның баш- башларыннан бер чама ара калдырып, инструментлары белән эчен куышлап алды һәм, алар озынча ярым тагаракка охшап калгач, икесен бер-беренә янәшә куеп, үзара беркетте. Көймә башы суда җиңел йөзсен өчен очлана төште. Ул үзе бик авыр да түгел, ярга тартып менгерсәң дә була, теләсәң ат арбасына салып, урман буендагы "Казна күле"нә балык тотарга да алып бара аласың. Ул суда рәхәтләнеп өч кешене чыдата ала. Шул көймәдә алар икәү шактый еллар рәхәтләнеп йөзделәр, балыкларны күп итеп тоттылар. Суга тәтәл дә салдылар. Тәтәл җепләренә саңаклары белән чуалып эләккән балыклар, көймә өстенә тартып-тартып чыгарганда, кояш нурларында балкып, елкылдый-елкылдый тыпырчындылар. Хәерҗанның кулларына эләккәч тә, күңелләрне уйнатып, ымсындырып, койрыкларын дугаландыра-дугаландыра чәбәләнә бирделәр. Аның балык тотарга булган хирыслыгы менә шулай яшьтән үк уянып калды да инде. Челтәрле тәтәл җепләренә чуалып эләккән кызылканатларны, ак балыкларны тартып-тартып чыгарганда, әтисенең дә сөенеченнән мыеклары тибрәлеп-тибрәлеп алды. Авылда аны, "Кайсы Касыйм?" дип сораганда, "Мыек Касыйм" дип кенә атыйлар иде. Ул еш кына: "Су буенда торып ничек балык тотмаска кирәк инде?" - дип тә әйтә иде. Ярый әле, ул, сугышта яраланган булса да, исән-сау кайта алган. Без үскәндә, әти тоткан балыклар тамак ялын ялгарга бик тә ярап куйды. Ул ачлыкны үз җилкәсендә нык татыган. "Ленинград" блокадасына эләккәч, алар, ачтан үлмәс өчен, ниләр генә ашарга мәҗбүр булмаганнар. Хәтта судагы бакалар да пешереп ашарга ярап куйган... Ул сугыш хатирәләрен искә төшергән саен, Анатолий дигән кешене гел искә алды. Аның белән күп еллар хат аша аралашып та торды. Аңа, тоткан балыкларын киптереп, "посылкалар" да салды. Блокада ачлыгында Анатолий аңа күп ярдәм иткән икән, үлемнән коткарып калган... Әти изгелекне оныта торган кеше түгел иде, намуслы булды, хәрәмгә кермәде. Кулыннан эш килде, печәннәрен дә чапты, җирен дә эшкәртте. Шөкер, безне ач-ялангач итәргә тырышмады. Нихәл итәсең, инде ул шушы инеш суларында йөзгән көймәсендә күренми, мыек астыннан елмая төшеп, "Улым!" дип эндәшкән көр тавышлары да ишетелми. Гомерләр узса да, еш кына аның судагы тәтәлләрне җәт-җәт кенә тартып чыгарган кул хәрәкәтләре, су өстендә дирижёрлык иткәндәй, күз алдыннан әле дә китми, сагындырып-сагындырып ала... Хәерҗан Кызылъяр дугаена җиткәч туктап калды, инеш өсләрен күзәтте. Бер урында су уймакланып бөтерелеп-бөтерелеп ага. Бу урында дугай тирән булырга тиеш, дип фаразлады ул. Берничә метрлар алгарак китеп, җәтмәсенең озын сабына ябышты да аны су өстенә сузды, җәтмәне эчкәрәк йөздереп барды-барды да аны аска батырып ярга таба сөзде. Бер салуда, ике балык эләкте, тагын салды, тагын икәү-өчәү эләкте. Эләккән балыклар аны куандырганнан-куандырды. Ул, тагын бераз арырак китеп, икенче урынга күчте. Бу юлы җәтмәсен эчкәрәк сузып салды, яр кырыена якынрак килде. Шулвакыт аяк астында йомшара төшкән яр ишелеп китте, ул, шуыша-шуыша, язгы салкын суга барып төште. Агым суга бирешәсе килми, чәбәләнә-чәбәләнә йөзде, көчкә тырмаша-тырмаша, яр өстенә менде. "Вәт тамаша, гомердә булмаган хәл..." дип, саклана алмаганына үзен үзе тиргәде. Салкын тидерүдән куркып, тизрәк өенә ашыкты. Өсте-башы чыланган Хәерҗан ишектән килеп керүгә, Гөлсем гөж итте. "Суга батып үләргә мөмкин бит", - дип уйлап алды да тиз генә иренең өс киемнәрен чишендерергә тотынды, җылы киемнәрен кигертте. Суык тия күрмәсен дип, кайнар чәен дә әзерләп бирде. Чәй эчкәч, Хәерҗан тәнен тагын да җылытырга теләп, бераз аракы да эчеп куйды. Аннары, төренеп, караватына ятып торды. Узар, узар дип юраса да, аны дер-дер калтыраткан салкын, эчкә үтеп, үз эшен эшләгән булып чыкты... Хәерҗанның үпкәсе кабарды... Аны савыктырырга теләп, ниләр генә эшләп карамады, әмма көннәнкөн хәле начарланды, сулышлары кысыла барды. Гөлсем аның яныннан әзгә дә китмәде, күзләренә багып сыкранды да сыкранды... Ә бер кичне аның Хәерҗаны Гөлсемне үз янына дәшеп алды. "Кил әле, бәгырь, янымда бул... - диде ул. Моңсу күзләрен бик озак хатынына төбәп торды да бер-ике тапкыр авыр сулап куйды һәм, талпына төшеп: 
- Кил әле, бер кочаклыйм үзеңне?" - дип, аңа таба кулларын сузды. Гөлсемне аркасыннан кочып сыйпап-сыйпап алды... Бу аның үз кадерлесе белән соңгы тапкыр хушлашуы булган икән. Ул озак та тормады, зәңгәр күзләрен мәңгегә йомды. Гөлсем өчен шул зәңгәр күзләрдә чагылган зәңгәр күкләр кинәт томанланып, каралып калгандай булды...
Бүген әнә шул авыр хатирәләрне дә күзалдыннан кичергән Гөлсем, үзенең җан тынычлыгын да сакларга тырышып, шәһәрнең биек-биек таш йортлары ишегалдындагы эскәмиягә ял итәргә килеп утырды. Кулына тоткан урам себеркесен янәшәсенә сөяп куйды да янә уйларына бирелде. Ул, авылдан калага ире Хәерҗан вафат булгач, бераз кызыма булышырмын, аның балаларын да карашып торырмын, дип килгән иде. Тынгысыз җаны, ничектер, тик торасы килмәде, эш белән юаныч табасы итте, вакыт та тиз үтәр дип, җыештыручы булып эшкә керде. Хәзер ул, иртә таңнан торып, үзләре яшәгән йорт әйләнәсен дә, подъездны да җыештыра. Арып талгач, менә шушы эскәмиягә килеп утыра, шәһәр ыгы-зыгысын күзәтә. Аннары, янәшә-тирәдә тәртипсез аунап яткан сыра, аракы шешәләрен, бихисап тәмәке төпчекләрен күреп, үз-үзенә ризасызлык та белдерә: "Кара инде бу яшьләрне, - дип аптырый, - төне буе сыра, аракы эчеп, тәмәке тартып, акырып-бакырып, утырган көннәре. Вакыт кадерен белү, эшләү юк. Баксаң, ниләр генә кыланмыйлар. Төннәрен тынычлап йокларга да ирек бирмиләр, шулкадәр маймылланмасалар ни булгандыр. Әле шунда ук кызлары да, егетләре белән бергәләп, дөньяларын онытып, тәмәке тарта, хәмер эчә. Сөкәтсезләр инде, оятлары качкан... Кыяфәтләренә карап торырга ыстырам бит, ыстырам. Бу нинди тамаша, нинди кыргыйлыктыр инде? Без үскәндә, мондый оятсызлыклар, мәнсезлекләр юк иде. Әхлаксызлык, бары шул. Үзләре эшләргә кирәклеген дә белми, әзергә бәзерләр. Тәмле ашап-эчеп типтереп кенә яшиселәре килә... Нужа юклыктандыр инде, азындылар... Бу килештән кемнәрне генә үстерәбездер инде? Тәрбиясезлек. Болар тора-бара ата-аналарына нинди генә хәсрәтләр алып килмәсләр?! Кем белгән алдагысын? Гөлсем гаҗәпкә калудан башын чайкап куйды, янә ирен исенә төшерде. "Әй, минем Хәерҗаным алтын булган икән. Тәртип яратты шул ул, әдәпле булды. Шөкер, балаларыбызга да тәртип, әхлак төшенчәләрен төшендереп бирә алды. Хәзер Рәхимәм балалар бакчасында тәрбияче булып эшләп йөри. Шөкер, ире белән дә матур гына яшәп торган көннәре. Киявем, күз генә тимәсен, менә дигән егет, үзебезнең Алан авылыннан, яхшы гаиләдән 
- Галимә малае Рәдиф, эшчән, шофёр. Бер кыз үстерәләр, ул җаныкаем 
- Айнурым матур гына үсеп килә..." Ул оныгы Айнурын исенә төшергәч, аның йөзе, янә дә ачылып, нурланып китте. Гөлсем, кичкә кергәч, шул оныгы белән юана-юана, вакытлар узганын сизми дә кала. Кайчак бергәләп йоклап та китәләр... Гөлсем, утырган эскәмиясеннән әкрен генә кузгалып китеп, эшенә кереште. Аның себеркесенә эләккән тәмәке төпчекләре, җир өстендә бер-берсен узышып, "бии-бии" сикереште. Ул ниндидер ризасызлыктан чыраен сытып-сытып алды: "Нәрсәгәдер, шушы тәмәкене, шакшы нәмәстәкәйне авызларына кабып суыра торганнардыр. Кызларын да әйтер идем... Затсызлар инде. Әллә акылга зәгыйфьләр, белмәссең? Кыланып та карыйлар, үзләренчә фасунын китергән булып, ике бармак арасына озын, нәзек сигаретларын кыстыралар да, мин кем дигәндәй, тартып торуларын гына кара! Кыланмышларына исең китәр. Кыяфәтсезләр. Шул тәмәке тартуны дәрәҗә дип белгәннәрдер. Үзләрен егетләре ничек кыеп үбәдер, билләһи. Безнең заманда болай булса, егетләр андый кызлар янына аягын да атламас иде. Кая ул, элек безнең авылда мондый яман, зәгыйфь күренешләрне күз алдына да китереп булмый иде. Хәзер үзгәрделәр шул, өсләре бөтен, тамаклары тук, күбесе рәхәткә чыдаша алмый, күрәмсең. Әллә эшсезлектән, нужа юклыктан майларына түзми тилерәләр инде?! Тәмәкенең сәламәтлекләренә нинди зыян китергәнен аңлау юк, үзләрен кадерләмиләр... Әллә бу, Ходаем, начар гадәтләргә ияләшү, замана чиреме? Кая инде боларда олыны олы, кечене кече итә белү дигән нәрсә?! Минем Хәерҗаным гомер буена тәмәке тартмады, тәмәке тарткан кешене өнәп тә бетермәде. "Тәмәке төтене дә, стеналарга кунган шакшы сөремнәр кебек, йөрәк-кан тамырларына да утыра, кан төерләре хасил итә, кешене төрле чирләргә сабыштырып, гомерен кыскарта", - ди торган иде. Гөлсемнең, тора-торышка, кинәт күзаллары караңгыланып киткәндәй булды. Ул себеркесенә таянып уйга калды. Шул мәл, ни гаҗәп, аның күз алдында сәер күренешләр пәйда булды. Әйтерсең тәмәке төпчекләренә җан кергән, алар бер-берсен уздырып сикерешәләр, төрле кыяфәткә кереп бии-бии, кемнәрнеңдер авызларына ук менеп кунаклыйлар. Яшьләр исә, бернигә дә карамый, тагын да маймылланып, мыскыл иткәндәй, авызларын ералар, пәри туе ясап, шаша-шаша биешәләр. Гүя Гөлсемнең үзенә дә: "Без сине барыбер тыңламыйбыз, безгә болай рәхәт, без гел шулай уйнап-көлеп яшәргә телибез, - дияләр сыман, - без синең кебек эшләргә тумаган!.. Ха-ха-ха..." Маймыллардай сикерешкән яшьләр, үзләрен дә белештерми, яртылаш шәрә тәннәрен ялтыратып, хәшәрәтләрдәй, төрле хәрәкәтләр ясап, авызларын ера-ера биешәләр, берни белештерми тамаша кылалар. Исләрең китәр, әллә башларына ниндидер зәхмәт кагылган инде, авызларына наркотик каптырганнармыни? Шушы пәри туена охшаган бу тамашаны күргән Гөлсем гаҗәпкә калды: "Каян килеп чыкты әле бу килбәтсез нәрсәләр? Әллә ахырзаман җитә инде? Өнемме бу, төшемме?" Ул йомган күзен ачарга кыймый, онытылып торды. Шунда ук көттерми, әлеге яман күренешләрне икенчеләре алыштырды: аның каршында зур гына телевизор экраны пәйда булды. Анда да, "мультфильм" кадрларындагыча, кыргый җәнлекләр биешә. Кыяфәтсез бүре авызына тәмәке капкан, ул да, кәефен китереп, үзенчә кылана, үзенә буйсынмаган кечерәк җәнлекләргә урысчалап: "Ну, погоди!" - дип кычкырына, артларыннан куып та китә һәм аларга гайрәтләнеп җикеренә: "Бу минем биләмәләр, бу урман-җирләрнең хуҗасы мин ул!.." Ул шулай дип бүтән җәнлекләрне түбәнсетә:
теләсә - камчылый, теләсә - колакларыннан аса. Вәт каһәр суккан бүре!.. Үз законын гына белә, үз бүрелеген итә. Ә мәхлук җәнлекләр, чарасызлыкларыннан, аңа буйсынырга мәҗбүр. Бүре югында үзара пышылдашалар: "Бу нинди гаделсезлек?" - диләр. Янәсе, бу урманда барысы да бүреләр законы белән генә яшәргә тиешләр!.. Кара инде бүренең кыланышларын! Кырга сыймый, әдәпсез... Әхлак законнарын исәпкә дә алмый. Юньсез, җитмәсә, тәмәке тарткан була, кыяфәтсез. Әллә бу аның бөтен җәнлекләргә дә: "Сезгә дә тәмәке тартырга ярый..." - дип ишарә ясавымы? Тәрбиясез. Бүренең тәмәке тартканын экранга чыгарып, бөтен дөньяга күрсәтмәсәләр ни булган? Бозыклыкны, тәрбиясезлекне башкалар бик тиз эләктереп ала ул... Ни әйтсәң дә, акылсызлык инде. Кара-кара, бүре төпчеген урман кырыена чиртте. И Ходаем, шунда ук урман яна да башлады. Вәт дивана, ничек инде, болай булгач, бүтән җәнлекләр дә бүре законы белән генә урманда яши алсыннар, ди, булмаганны... Шултикле гөрләп үсеп утырган яшел урманны яндырсын да... Гөлсем, яман күренешләрне күрергә теләмәгәндәй, башын чайкады һәм үзенчә фараз кылуын белде: "Инде җәнлекләргә дә шушы тамашаны кыландырткач, акыл утыртмаган, тәрбия алмаган балаларга, яшүсмерләргә ни җитә калыр? Адәм баласын кеше итәр өчен дә, ай-һай, нинди генә тырышлыклар кирәк әле ул!.." Себеркесенә таянган Гөлсем, башы әйләнгәндәй, чайкалып киткәндәй булды. Ул күз алдына килгән төрле хәшәрәт күренешләрнең һәммәсен юк итәргә телгәндәй, себеркесенә эләккән төпчекләрдәй, аларның һәммәсен себереп ташлыйсы килде. Шулчак ул, арыганлыгын сизеп: "Уф, Алла!.." - дип куйды. Аннары ул, бу тамашаларны үзгәртергә минем кодрәтемнән килми шул дигәндәй, үз-үзенә нәтиҗә ясады һәм янә ары атлап китте. Гөлсем, үзалдына зарлана-зарлана, чүпләрне, буш шешәләрне капчыгына тутырды да, өй почмагында урнаштырылган чүп контейнерларына илтеп салды. Уй-зарлары артыннан калмады. Юкса бер дә зарланмас иде, ә чүп контейнерларын аларның өй тәрәзәсе каршына ук китереп куйганнар. Шунда бар булган чүпләрне әллә кайлардан, янәшә-тирә кибетләрдән, төрле подъездлардан китереп салалар. Буш шешәләр тимер контейнерларга шакылдап бәрелә, йокыларны качыра... Чүп ташлаулар иртә таңнан башлана, караңгы төшкәнчегә кадәр дәвам итә. Өстәвенә йорт әйләнә-тирәсенә кунаклап тезелгән машиналарның сызгырта-сызгырта сигнал бирүләре җанына тиде. Берсе туктаса, икенчесе чинап бакыра башлый. Аннары иртә таңнан каргалар килеп каркылдарга тотына, шунда ук иясез этләр көтүе килеп талашырга керешә... Тәрәзәңнең форточкасын ачсаң "хуш-искә" чыдар әмәл юк. Шәһәрдә торам дип, рәтле һава сулый алма инде! Сулыйсы һаваңны да машиналар яндыра тора, чыгарган газларыннан сулышларың кысыла... Әй, шәһәрдә торам дип, тынычлыгыңны бозып, шәһәр чүплегендә яшә инде! Хет чүпне чүпкә аера белсәләр бер хәл иде... Юк шул, шушы да булдымы "культурный" яшәү? Билләһи, безнең Алан авылына җитми икән, иртә таңнан сайрап уяткан кошларын тыңлауга ни җитә!.. Монда, калада, минем Хәерҗанымның чисталыклары, пөхтәлекләре җитми шул. Ул авылда бер чүпне дә инешкә дә, теләсә кайдагы чокыр-чакырга да һич ташлаттырмады. Үлгән мәчесе дә, эте дә, кош-кортлары да аяк астында яки яр буйларында аунап, сасып ятмады. Һәммәсен үләт базына озаттырды... И-и, алтын кеше дә булган икән, бәгырькәем, гомерләре генә кыска булды. Барысын белеп, күңел биреп акыл белән эш итә иде. Хәзергеләргә әллә безнең буынның тормыш тәҗрибәсе җитеп бетми инде, әллә аларның күбесе акча артыннан гына кууны беләме? Юк, алай булырга тиеш түгел ләбаса. Аннары бу дөньяны акча артыннан гына куган, намусын җуйганнар басып китсә, ни булыр?! Һәм алар сиңа баш булып эш итә калсалар ни кылырсың? Болай да агай-энелек артып китте, үз кесәсен генә кайгыртучылар бу тормышның ямен җибәрмәсме? Гөлсем, уйлана-уйлана, чүптән бушаткан капчыгын, себеркесен күтәреп, калган чүпләрен алырга дип, янә әлеге эскәмия янына килде. Ул әйләнеп килгәндә, эскәмиядә өс-башы карала төшкән, беренче карашка шөкәтсез генә күренгән ир кеше тәмәке тартып утыра иде.
Ир Гөлсемгә үзе эндәште: 
- Исәнмесез, апай! - диде. 
- Исәнмесез! - диде Гөлсем, таныш түгел кеше ягына борылып. 
- Утырып ял итегез, монда чүпнең бетәсе юк. 
- Бетми шул, урамда тәмәке тартып, сыра, аракы эчүчеләр күбәйгәч, - диде Гөлсем, әлеге иргә дә төрттереп әйткәндәй. 
- Саулыкларын саклый белмиләр. Ир кеше Гөлсем сүзләренә каршы: 
- Нишлисең бит, - диде, - саулык дигәнең синнән генә торса икән... 
- Кемнән торсын, күбрәк үзеңнән тора инде... Тәмәке тартырга, аракы эчәргә беркемне дә мәҗбүр итмиләр. Ир, килешәсе килми, көлемсерәде, маңгае бәрелүдән бер ягы җөйле калган кашын уйнатып алды да аңа: 
- Бер утырып ял итегез булмаса! - диде. Гөлсем иргә, читләтеп, карап-карап алды да, аны бомжга охшата төшеп, "хуш исе"ннән тартынгандай, борыннарын тарткалап куйды, аннары, нәрсә әйтер икән дип, тартынып, эскәмия читенәрәк килеп утырды. Ир, талпынып, аңа якынрак шуыша төште. Гөлсем ятсынгандай сагайды һәм үзенә читне якын китерергә теләмәүдәнме, ятсынуданмы, тәне буйлап ниндидер дулкын йөгереп узды. Читенсенә төшсә дә, сабыр итәргә булды. 
- Менә син, апай, - диде ир, - саулыгың үзеңнән тора дисең. Ул кайчак синнән, миннән генә дә тормый. Адәм балаларына кайда да булса эшләргә дә, яшәргә дә кирәкме? Кирәк. Аңлавымча, менә сез авылда яшәгән кеше, ни сәбәптәндер шәһәргә килгәнсез. Анысы ярар, не важно, нужа кушкандыр инде... Хәзер безнең шәһәрдәге газларны, төтеннәрне сез дә сулыйсызмы? Сулыйсыз. Тәмәке тартмасагыз да агуланасыз бит... 
- Ул тынып уйга калды һәм дәвам итте: 
- Аннары менә заводларда газлы, селтеле цехларда эшләүчеләрне генә алыйк. Алар да, яшәргә кирәк булгач, агуланып чирли, гомерләрен кыскартырга мәҗбүр. 
- Тәмәке тарткан кеше тизрәк чирли инде, - диде Гөлсем. Ир янә башын уйга салгандай итте дә: 
- Анысы дөрес, тартмый да булмый шул... - диде ул, авыр сулап, сәбәпләрен аңлатмый гына. Гөлсем кызыксына калды. 
- Сез кем булып эшләгән идегез? - диде. 
- Мин заводта инженер-конструктор идем, - диде ир, ниндидер үкенечен сиздергәндәй. 
- Әле уйлап табучы рационализаторлардан саналдым... Гөлсем, ышаныр-ышанмас хәлдә, гаҗәпкә калып сорады. 
- Исемегез ничек соң? - диде, тагын кызыксынып. 
- Хәлим. 
- Ә сезнеке? 
- Гөлсем. 
- Әйбәт исем, матур яңгырый... 
- Хәлимнең җөйле кашы янә тибрәлеп алды, һәм ул бераз горурлык кичереп дәвам итте: 
- Заводта чакта мине "Даһи Хәлим" дип тә йөрттеләр. Хәзер генә...
- Ул, әйтер сүзен авырыксынып, пауза ясады. 
- Хәзер генә "Тиле Даһи"га әйләнеп калдым. 
- Ник алай дисез? Кимсетмәгез үзегезне. Хәлим янә дә кыенсыну кичерде, башын аска иде. 
- Урамда калгач, шулай буласың икән ул... 
- Ничек урамда калгач? 
- Менә шулай... 
- Хатының, гаиләң бардыр ич? 
- Бар иде... 
- Ә хәзер? 
- Исәп буенча хәзер дә бар. Тик мин инде аларга кирәк кеше түгел... Гөлсем аптырый төште. "Хатыны белән тынышып яши алмады микән?" - дип уйлады да: 
- Аерылдыгызмыни? - диде. 
- Әйтәм ич, исәп буенча аның ире булып саналам. Әмма алган квартирамда хәзер миңа урын юк... 
- Алай да буламыни ул?
- Була икән шул. Акча эшли алмый башлагач, хатыннар тиз үзгәрә, азыналар да икән... 
- Хәзер пенсиядәме? 
- Юк әле. Иртәрәк. 
- Сезгә ничә яшь соң? 
- Илле биш тирәсе. 
- Ә сезгә? 
- Миңа да шул тирә. Бер яшьтәрәк булулары Хәлимнең күңелен күтәреп җибәргәндәй итте. Әмма үз хатынына бәйле уйлары аны "йөгәнләп" торуын белде, хатыны Мария Ивановна сүзеннән уза алмый яшәгән гомере офтандырды. Янәсе, ул кушканча гына булсын. "Я так хочу да, я так желаю..." дип өздереп әйткән сүзләре әле дә колагында чыңлап-чыңлап алды. 
- Мин инде хәзер барыннан да колак кактым... Урамда калдым... Гөлсем: "Бу хатыныннан уңмаган, ахры", - дип уйлады да: 
- Гаҗәп икән, - диде. 
- Гаҗәп шул... - диде Хәлим. 
- Нәфесле хатыннарга гел акча җитми. Бар чагында син әйбәт. Аннары алар үзләренә акчалы мужикларны да таба беләләр... Хәлимнең соңгы сүзләре Гөлсемне сагайтты, "Әллә хатыны чит-ят ирләргә ияләштеме?" дигән фикергә китерде һәм ул: 
- Кызык икән... - диде. 
- Әле ничек кенә... Алар бик тиз яраклаша да беләләр... Хәлимгә карап калган Гөлсем кызгану хисе дә кичерде, әмма аны акларга ашыкмады. 
- Хәзер кайда торасың соң? - дип сорады. 
- Кем ачык чырай күрсәтә, шунда кунакларга тырышам, - диде Хәлим, йоклап туймаган күзләрен йомгалап. 
- Кайчак мине кунарга кибет сакчылары да керткәли... Җәй көне куркыныч түгел анысы, урамдагы эскәмиядә дә йоклап була... 
- Ул теләр-теләмәс әйтә куйды: 
- Әле мин, чүплектә бомжлар белән дә яшәп алдым. Анда һава сасы, тынчу... Чүплекнең дә үз "хуҗа"лары бар, "хәзинә" байлыгын бүлешә торган. Аларның да анда үз законнары, үзләренчә яшәү рәвешләре хөкем сөрә. Тора-бара мин, чүплек кешесе түгеллегемне аңлап, аннан китәргә мәҗбүр булдым. Исәп охранга булса да керергә иде. Берәү "Эшкә алам..." дип вәгъдә дә итте. Нишләр тагы? 
- Бирсен, Ходай! - диде Гөлсем, теләктәшлек белдереп. 
- Эшли алганда эшләргә кирәк. Хәзер эшләп яшәүләре дә кыенлашты. Менә эшләп йөрим бит әле. Кызларыма да булышам, яшьләр белән бергә яшәгәч ару да түгел. "Әрәмтамак" дип уйлый күрмәсеннәр, дим. 
- Ярый, ярый, апа, эшли алгач эшлә. Тик ятудан файда юк. 
- Әйе шул. 
- Авылдагы йортыгызны саттыгызмы? Көтелмәгән сорау Гөлсемне сагайта төште, һәм ул җавап биргәнче як-ягына каранды да әйтте: 
- Сатмадык, саткан, ди! Без авылга ял саен кайтып-килеп йөрибез. Кияүнең үз машинасы бар... Гомер иткән нигеземне бер дә ташлыйсым килми. Кызым сорагач, балалар үстергәндә булышыйм инде, дип кенә шәһәргә килгән идем. Хәлим кабызган сигаретын тирән итеп суырды да, белдеклелек күрсәтергә теләпме, җитдиләнә төште. 
- Авылдагы йортны ташларга ярамый, - диде. 
- Авылга, җиргә кайтыр вакытлар җитәр әле... 
- Белмим инде, җитәр микән? 
- Җитәр. Сау-сәламәт яшисе килгән адәмнәр бу турыда уйлана башладылар инде. 
- И-и, хәзер авыл җирләре дә акчалы байлар кулына күчеп бара инде, - диде Гөлсем. 
- Эшсезлек кенә артты... 
- Анысы шулай, әмма хуҗалар үз кешеләренә эшне кайда да таба. 
- Хәлимнең, келт итеп, авыз кырые ерылды. 
- Түрәнеке түрдә дигәндәй, үзләренеке кадерле, урысча әйткәндә "семейный подряд"... Гөлсем: "Бу адәм, чыннан да, акылсыз кеше түгел, ахрысы", - дип уйларга мәҗбүр булды һәм Хәлимнән сорап куйды: 
- Бу әкәмәтләр , сатыш-бүлешләрне әйтәм инде, бер бетәр микән? Даһи Хәлим көлде. 
- Беткән ди, кемнең нәфесе туйганы бар?.. Бер "ашаган" гел ашый... Көткәне көтә, ачтан үлгәнен дә белми.
- Бу гаделлек түгел инде? 
- Түгел дә... Минемчә, дөреслекне табу кыен, аны бездән бик оста яшерәләр... Җаваплары бер: "Заманасы шундый..." Гөлсемне җавап канәгатьләндермәде. "Нәрсә булган заманага? - дип уйлады ул. 
- Шул ук җир-сулар, һава... Шөкер, хәзер авыр эшләрне техника эшли. Нәрсә кирәк шул бар: аша, эч... Эшлисе килгәнгә эш бар. Ялкаулык кына артты. Замана шаукымына бирелгән күп кенә яшьләр эшләми трай тибеп йөргәнгә кем гаепле? Аның Хәерҗаны гел тир түгеп эшләде. Кеше хакына, кеше өлешенә кермәде. Беркемгә зыян да салмады. Киресенчә, изгелекләр генә кылды ул... Җир кадерен дә белде. Бүген Җир-ана кадерен белмәгәннәргә аның каргышы төшәр. Табигать тә бер дуласа дулый икән ул... Кая карама, җир сулышын буып, инеш суларны бозып, чүплек баскан... Анда җыен шакшы, җыен агулы матдәләр... Моны мәнсезлек, акылсызлык дими нәрсә дисең? Бары тик азгынлыктан, тәрбиясезлектән килә ул... Замана шундый, диеп теләсә нәрсә кыланырга ярыймыни?" Гөлсем, уйларыннан арынып, тынып калды да кинәт кенә сорап куйды. 
- Замана гел болай бара калса, бу тамашада Җир йөзен кем генә саклап калыр икән? Бердәнбер җиребезгә дә хөрмәт кирәктер ич инде?.. Конструктор Хәлим Гөлсемгә, иелгән башын күтәрми генә, каш астыннан сәерсенебрәк карый төште дә: 
- Җиргә генә түгел, кемгә хөрмәт җиткәне бар?.. - диде һәм фикерен икенчегә борып алды. 
- Апай, сез авылда гомер иткәч, әле күп кенә нәрсәләрне, бәлки, белеп тә бетерми торгансыз. Хәер, хәзер авылда да бик алдатырга тырышмыйлар. Мин авыл тормышын да чамалыйм, шунда туып үскән кеше. Аннары гына шәһәргә килеп "адаштым", колхоздан качып. Дөрес, үз көчем белән институтка кердем, эшләдем... Хәзергеләрнең шактые, сер түгел, институтларга кайсы машина "бүләк" итеп, кайсы әти-әнисенең сыерын сатып керә. Янәсе, аның баласы укысын гына, диплом алсын. Андыйлардан нинди яхшы белгеч чыксын! Әле аларның чын-чынлап белем алуга да бик исләре китми. Диплом алгач, аны дәү әтисе яки белдекле әнисе барыбер "кеше" итә. Янә дә акча, танышлык белән, әлбәттә. Югары урыннарга да урнаштырырга тырыша. Аннары шул "дипломлы мокыт" акыллылар өстеннән идарә итә башлый. Һәм инде аңа синең белән мин кирәк булмаска да мөмкин. Ул үз туганыннан да йөз чөерергә мөмкин. Аны комсызлыгы, чикләнмәгән нәфесе һаман да шул акча артыннан кудырта. Бу - үзенә күрә бер психоз. Ул, наркотик капкандай, акча өстендә биергә дә әзер. Рухы бозык булыр, әхлагы ташка үлчим. Ник алай эшлисең дисәң, ул да сиңа: "Заманасы шундый..." - ди, урлавын белә. Чөнки ул кайбер түрәләрнең, чиновникларның урлаганын күреп үскән, миңа да ярый, дип уйлый. Шулай итеп, "Җәмгыять чире" аңа да йога. Менә эшләр нәрсәгә барып терәлә. Коррупция башында коррупционер утыра калганда, властьны "паралич" сугарга да мөмкин, диләр бит... Аптырый калган Гөлсем сорады: 
- Ул коррупционерларны нигә утыртмыйлар икән? - диде. Хәлимнең җөйле кашы янә сәер генә уйнап алды. 
- Үзара "бүлешә" белгәч, бер-беренә тимиләр инде, бүлешмәгәннәрен утырталар да... Гөлсем, Даһи Хәлим сүзләрендә ниндидер хаклыкны сизеп, янә уйлана калды: "Болай булгач, бу тормышта тигезлек булырмы? - дип фаразлады. 
- Югыйсә һәркем урлашмый, таламый гына хәләл көче белән эшләгәнне алырга тиеш кана. Бу бит - гаделсезлек. Закон дигәннәре һәркемгә бер булырга тиештер бит..." Аның шулай дип әйтәсе килде. Ахырдан болай дип кенә чикләнде: 
- Тәртәгә типкән айгырны да авызлыклыйлар, - диде ул, Хәлим белән килешми. 
- Аны кем авызлыкларга тиеш соң? - диде Даһи Хәлим. 
- Дилбегәне кем ычкындырган? Һәм ул кемнәр кулында булырга тиеш? Гөлсем, күзләрен акайтып, тып-тын калды. Бу адәм куркыныч сүзләр сөйли бугай дип, ул як-ягына каранып алды. Аның бу халәтен Хәлим сизде. Сталин өрәгеннән сеңеп калган бу курку апаеңнан бүген дә чыгып бетмәгән икән. Һәм ул тора-тора көлемсерәде, сигаретын эскәмия тактасы кырыена басып сүндерде, аны җиргә ыргытырга базмады, торып чүп савытына илтеп салды. Аннары, Гөлсемгә карый-карый, аның янына якынрак килеп утырды. Гөлсем исә, әллә эчтән ятсынгандай, әллә аның "хуш исен" өнәп бетермәгәнгәме, ике арада бушлык калдырып, эскәмия читенәрәк шуыша төште һәм, кубып китәргә базмый, бу тагын ни әйтер икән, дип Хәлимнең җавабын көтте. Никтер ташлап китә алмады, аны, бу ниндирәк кеше соң дигәндәй, янә дә сыныйсы итте. Нигә шушы яшендә урамда калган? Эчкәнме, бозылганмы? Хатыны белән нигә килешә алмаганнар? Үзе карап торырга чибәр дә, буйлы-сынлы, сөйләшүләре дә төпле күренә...
- "Айгырны да авызлыклыйлар..." дип, бик кызык кына әйттегез әле, -диде Хәлим, көттереп. 
- Авызлыклы атның дилбегәсен кулдан ычкындырсаң, ул чыгымлый, тибенә, тәртәгә керми. Ирек бирсәң уйнаклап теләсә кая чаба, саннамый башлый... Шулай бит? Атның дилбегәсе төпле, акыллы хуҗа кулында булырга һәм ул аны, минемчә, юлдан яздырмый, хәвеф-хәтәрсез генә алып барырга тиеш. Бу гаиләдә дә шулай, кемдер хуҗа була... Һәрхәлдә, минем кебек җебегән түгел... Мондый нәрсәләр идарә итүче түрәләргә дә карый... Кем ничек эшли ала, кем профессионал? Атны да, шәхси байлык артыннан куып, эштән чыгарырга ярамый... Аннары төрле хәбәрләрдән күреп, ишетеп торабыз, байлык артыннан куганнарга, күп акчалар үзләштергәннәргә кул бармаклары да җитми башлый, бер үк вакытта байның акчасы үзен саклап "эшкә" керешә, һәм ул аны әле затлы кәнәфигә дә китертеп утырта ала... Менә сез, апай, закон һәркемгә дә бер булырга тиеш, дисез. Анысы дөрес. Хәзер акча дигәнең кайбер закон сагында торганнарны да ымсындыра... Андыйлар ата каракларыңны да акларга мөмкин. Бөтен фаҗига менә шул коррупциядә... Коррупционерлар өчен акча төп инструментка әйләнгәч, кемнәргәдер киләчәгенә өмет белән карау кыенлаша башлый... Чамасын сизми, артык сәясәткә бирелгән Хәлимгә Гөлсем мин мондый нәрсәләрне белмим дигәндәй эндәшмәде. Чыраен сытып уйга кала төшкән Хәлим конструктор булып эшләгән вакытларын һәм хуҗасы Табаевны исенә төшерде... Менә Табаев аңа эшлекле кыяфәттә күзлек астыннан гына карап калган. Ул аңа: "Бу ачышың тагын да яхшырак синең, Хәлим Рифатович, - ди. 
- Бензинга экономия ясаган яңа карбюраторыңны ике куллап кабул итәрләр. Әлбәттә, мин дә хуплап кулымны куярмын... Бәлки, "соавтором" минем фамилияне дә бергә теркәрбез... Премиядән мәхрүм итмәм, ничек уйлыйсың?" Ул синнән шулай бугазга басып сорагач, ничек хуҗаңа каршы киләсең? Җитмәсә, квартир чиратың җиткән... Килешмәсәң, "менә бераз көт әле" дип, чиратыңны артка чигереп куячак ул. Күп булды инде андый "соавторлыклар". Эшләгән эшләреңне шулай үзләштерә-үзләштерә, Табаев техник фәннәр докторы да булды. Тик минем уйлап табулар үземә әллә ни байлык китерә алмады..." Ниһаять, Гөлсем үзе телгә килде: 
- Акча дип шашалар инде анысы, - диде ул, Хәлимнең дә үзенчә дөрес сукалавы белән килешеп. 
- Һәркемнең бармагы үзенә таба кәкре шул... Хәлим нәрсәнедер исенә төшерүдән көлемсерәп алды. 
- Бездә бергә эшләгән Замир исемле бер абзый бар иде, - диде ул, сүз башлап. 
- Ул гел тегене-моны сорап нәчәльникләр бусагасын таптады. "Миңа бу нәрсә дә, теге нәрсә дә тиеш" дип йөри дә йөри бу. Берсендә нәчәльниге, аптыраткач, моңа туп-туры әйткән: "Фәлән Фәләнеч, беләсеңме, үгезгә күкәй тиеш, әмма аны печкәннәр икән бит... Безгә дә тиеш нәрсәләр күп булды, үтәп кенә бетермәделәр..." - дигән. Ул абзыйны хуҗасы шулай дип "печеп" чыгарган... Гадәттә, печкән үгезне озак асрамыйлар, билгеле инде, "законлаштырып", суеп та ашыйлар... Хәлим, әйткәннәрем дорфарак чыкты, болай кирәк түгел иде, дип, кыенсынып, Гөлсемнең йөзенә карап алды. Гөлсем исә әллә аның бу чагыштыруыннан канәгать калды, әллә аны-моны сиздерәсе килмәде. Шушы тынлыкта Хәлим сиздерми генә Гөлсемгә карап сокланды: "Апаең яшьлегендә бик чибәр булган икән, - дип уйлады ул. 
- Хәзер дә матур, яшьлек төсләре уңын югалтмаган. Үзе гади дә күренә, йөзе ихластан ачылып, карашлары мөлаем, сизгерлеге күзләреннән үк күренеп тора... Күрәмсең, аңа да тормыш үз сабакларын укыткан. Сабыр була белгән. Мөгаен, алар ире белән бик бәхетле гомер кичергәннәрдер... Һәрхәлдә, безнең кебек түгел инде. Ул, минем исерек Мария кебек тукылдап: "Я так хочу, я так хочу..." - дип, барысын үзенчә итәргә тырышып, разбуй салмаган, дәгъвалашмаган... Әдәп саклый белгән, намуслы кеше икәнлеге күренеп тора... Хәлим, узган тормышына кайтып, "Җүләр дә булганмын инде" дип, үз-үзен тиргәп тә алды. Үзенә бирелгән фатирны соңыннан хатын исеменә яздыртып, урамда калуына үкенде. Нишлисең, яшьлектә үзеңә тиңне сайларга акыл җитмәгән шул. Менә шушындый Гөлсем ишеләргә тап булган булсам, мин дә, бәлки, җәннәттәгечә, оҗмах рәхәтләре кичереп яшәгән булыр идем югыйсә... Күңел күзең күрә белмәгән, күктә хыялда очып йөргән. Гөлсем, үзенә төбәлгән карашны сизепме, үз фикерен белдерәсе итте. 
- Хәзер, - диде ул, - булган үгезен дә, сыерын да "законлаштырып" суялар, сорап тормыйлар анысы. 
- Шулай. Кул кулны юа, кул битне... - диде Хәлим, нәтиҗә ясап. 
- Хәзер куркуны да белмиләр, - диде Гөлсем. 
- Белгән ди, көт... Берәр хәерченең малае кесә телефонын урласа, аны төрмәгә илтеп тыгалар.
Кемдер, миллионнарны урлап, чит илгә чыгып кача... Гөлсем, алдагысын Алла белгән инде дигәндәй, авыр сулап куйды һәм: 
- Нишлисең бит, - диде, үз эшенә кайтып. 
- Хәзер кешедә культура дигән нәрсә бетеп барамы, аңламассың... Җыен чүп-чарны да теләсә кая ташлыйлар. Янган тәмәке төпчекләрен дә балконнан гына ыргыталар. Әле күршебезнең балконы чүт янмады... Машина йөртүчеләр дә тәмәке төпчекләрен чирттереп кенә теләсә кая ташлыйлар, урманда да янгын чыгар дип уйламыйлар... Культурасызлык инде. Хәлим көрсенеп җавап бирде. 
- Культураны бүген подвалга яшереп түбән төшерделәр, хәзер ничек күтәрергә белмиләр. 
- Ул подъездларга җыештырырга керсәм, андагы шакшыны, оятсыз язуларны күреп тә шаклар катам, юып та бетерерлек түгел. Анда да шул ук тәмәке төпчекләре, сыра, аракы шешәләре аунап ята. Егетләре, кызлары, бергә җыелышып, ни генә кыланмый, төне буе чикылдашып чыгалар. Оятлары качкан, сүз әйтергә ярамый... 
- Хәзер тузга язмаган тамашаларны карап күзәтергә генә калды. Оят булган, ярамаган нәрсәләрне дә телевизордан күрсәтеп, өйрәтеп торалар. Боларның бер чиге булырмы? 
- Чиге? - диде Хәлим килешми. 
- Комсызлыкның чиге буламыни? Гөлсем, сөйләшүләрнең күпкә китүен сизепме, вакытны шәйләде дә, "эшем кала" дип, урыныннан кубып китте, чүпләрне җыештырырга тотынды. Аннары күңеленнән янә иренә кайтып калды: "И-и, минем Хәерҗаным алтын кеше дә булган икән, - диде. 
- Бик тә тәртипле иде. Иртәрәк кенә китеп барды... Ул, балалар бакчасы кырыена җиткәч, шунда үскән бер агач янында тукталды, тып-тын калып, яшеллеккә төренгән яфракларны күзәтте. Инде яфракларга көзге моңсулык иңгән. Әнә иртәрәк саргайган бер яфрак, талпына-талпына, җиргә төшеп килә. Гөлсем ихтыярсыздан: "Яфрак кадәрле бер гомер җилгә оча..." - дип, янә үзенең Хәерҗанын күз алдына китерде... Бу вакыт Хәлим эскәмиядә утыра бирде. Никтер аңа, Гөлсем яныннан торып киткәч, күңелсезрәк булып та калды. Әйтерсең йөрәгендә өмет очкыннары менә-менә кабынып китәр төсле тоелды. Тик ул нигәдер Гөлсемгә җылы сүзләрен әйтә алмады. Әллә нигә, һич юкка, үз зарын, дөньяга булган карашларын белдерде. Кирәк идеме бу аңа? Тормыштагы яки кеше күңелендәге матурлыкны күреп, нигә әле аның үзен дә сөендермәскә? Югыйсә үзең яшәгән якты дөнья матурлыгына шатлана белергә дә кирәк бит! Узган тормышыңа каш җыерып караудан кемгә ни файда? Әйе, һәркем үзара сөйләшкәндә сынала югыйсә. Хәзер ул минем турыда ни уйламас, тәүфыйксыз кеше булгандыр, дияргә мөмкин... Ә ул үзе тәүфыйклы, бар яктан да күркәм күренә, чибәрлеге дә бар... Хәлим Гөлсемне, күз алдына китереп, үз хатыны Мария белән янәшә куеп, юри чагыштырып карады. Янәсе, син кайсын сайлар идең? Күңелең кемгә тартылыр, аякларың кем ягына атлар? Әлбәттә, ул, ике дә уйламыйча, Гөлсемне сайлар иде... Мариядән күңеле бизгән инде... Ирне ир дип саннамый, төрле кимсетүләр, хәтта рәнҗетүләр хәттин ашты шул. Берсе дә истән чыкмый. Баштарак тормышлары ярыйсы гына башланып киткән күк иде. Әкренләп күңел кояшы сүнгәннән-сүнә барды. Моңа сәбәпләре дә туа торды. Аннары аның элек бергә йоклаган бүлмәгә керәсе килми башлады. Мариясе бүлмә стеналарына әти-әнисенең рәсемнәрен, бар булган тәреләрен, иконаларын элеп куйды. Янәсе, алар рухы янәшәсендә яшәсен, үзләрен гел искә төшереп торсын!.. Карават башында да тәре, аяк очларында да тәре. Барысы да күңелгә тиде, Хәлимне үз итмәгәндәй, чекерәеп аңа "карап" торалар. Чекерәйгән Мария күзләрен дә хәтерләтәләр. "Нәрсәгә кирәк бу тәреләр?" - дип әйтсәң, һаман да бер сүз, дау: "Торсыннар!" - һәм бетте-китте... "Синең анда эшең юк..." Нигәдер Хәлим, күңелгә тигән ул сурәтләргә карагач, төннәр буе йоклый алмый чыга иде. Аптырагач, ул үзен "урыс малае" дип тә күз алдына китереп карады. Барыбер күңеле ятмады, тынычлыгы качты, сөймәс җанга әйләнеп калды ул. Бар булган тынгысызлыгы, тискәре хис-тойгылары җанында көчәйгәннәнкөчәйде. Ахыр чиктә ул, психикасы бозылып, авыруга сабышудан да курыкты. Барыбер дә Мариясе аны төрлечә гаепләп орыша бирде, әйтмәгән сүзләре калмады. Хәтта берсендә "чаплашка" дип тә ычкындырды. Шуннан соң ул үзен түбәнсеткән бу сүзне күтәрә алмады. Ниһаять, үз "чанасына" утырмаганлыгын аңлап, өйдән чыгып ук китәргә мәҗбүр булды. Гәрчә ул шулчакта, үземә бер куыш табармын әле, дип уйлаган иде, болай каңгырып йөрүләрен күз алдына да китермәде. Эскәмиядә аптырап утырган Хәлим янә тәмәкесен кабызды. Тәмәке дә аның йөрәк януларын баса алмады, борчулары гел үзенекен итеп, әкрен генә эчтән көйдерде. Ул барысы өчен дә үзен генә гаепләде. Туганнарының: "Үзеңә тиң, үз кешеңне табарга тырыш", - дигән сүзләрен соңгарып кына аңлады. Инде дә шушы көнгә калгач, язмышыңа үпкәләүдән ни файда?..
Ярый әле, ул бүген көтмәгәндә шушылай Гөлсем белән очрашты. Аңа аның тыйнак кына елмаеп куюлары ошап китте, ниндидер якынлык та сизеп, аңа карата хөрмәте артты... Эшчәнлеге, булганлыгы күренеп тора. Андый кеше белән бер сөйләшеп утырулары да ни тора!.. Хәлим тәмәкесен сүндерде дә Гөлсемгә карата туган уй-фикерләре белән рухланып алгандай итте, аннары торып каршыдагы йортка таба китеп барды... Бу вакыт Гөлсем үз подъездларын җыештырырга керешкән иде. Ул биредә дә бер үк тәртипсезлекләрне күрде. Шул ук тәмәке төпчекләре, шул ук буш шешәләр көтеп алды аны. Әле бер почмакта энәле шприцлар да аунап ята иде. Ул аларга, тотынырга шикләнеп, курка-курка гына үрелде. "Болары наркоманнар эше инде, - диде, ризасызлыгын белдереп. 
- Кешегә үлем китергән шушы зәхмәтне каян, кем уйлап чыгаргандыр?! Шуңа киртә куялмасыннар инде... Бу яшьләрне болай шашындырырга нигә кирәктер? Урман кистертсәләр, таудан таш чыгартсалар белерләр иде кирәген, азынмаслар иде... Аларга ни җитмәгән? Күрәмсең, Хәлим белеп әйтә булыр, кемнәргәдер хәтта кешенең үлеме хисабына корылган бизнестан кергән төшемле акчалар җитмидер инде. Акча, байлык биетә үзләрен. Андый адәмнәргә кая ул кеше сәламәтлеге турында уйлану?! Кара инде подъезд стенасына нинди әшәке, оятсыз сүзләр генә язмаганнар... Тәүфыйксызлар. Гөлсем күңеленә, ак күбәләктәй очып килгәндәй, янә ире килеп керде. Һәм ул аңа карата бер үк сүзләрне тәкрарлады: "Әй, минем Хәерҗаным алтын кеше булган икән. Бик тә тәүфыйклы иде шул. Хәер, үзем дә тәүфыйгымда тордым... Заманына күрә ярлы яшәсәк тә, бик рәхәт гомер кичергәнбез икән..." Ул шулай еш кына Хәерҗаны белән үткән гомерләрен сагына-сагына сөйләнде, яшьлекләренә кайтакайта, истәлекле көннәрен исенә төшерде. Хәтерендә уянган хатирәләреннән, торып-торып, елмаеп та куйды."Бер яраткан онытылмый икән..." - дип, янә дәртләнеп эшенә кереште. Яныннан узып-китеп йөрүчеләр аңа: "Исәнме, Гөлсем апа! Алла ярдәм бирсен сиңа!" - дип, эчкерсезлек белән исәнләшеп тә узалар. Ул аларга да рәхмәт сүзләрен ирештерә. Менә Гөлсем эшен бетергәч, арган санын иркенләп турайткандай итте дә кызы яшәгән фатирга таба атлады. Шулвакыт ул никтер янә Даһи Хәлимне исенә төшерде. Ихтыярсыздан: "Иртәгә дә эскәмиягә килеп утырыр микән ул?" - дип уйлап куйды.

ЧҮПЛЕКТӘ-АЛТЫН...
Даһи Хәлим чүплектә яшәгән чакта электәге танышы Әсгать белән һич уйламаганда очрашты. Алар, заводта эшләгәндә, икесе дә уйлап табучы, ягъни рационализаторлар буларак бер-берсен беләләр иде. Икесе дә, рационализаторлык эшләрен башкарып чыкканда, төрле каршылыкларга да очрадылар, шуңа да карамастан иҗади эшләрен дәвам иттеләр.. Тора-бара, күпмедер вакытлар узгач, аларның хезмәт юллары икесе ике якка аерылды. Әсгать эшкә бүтән заводка китеп барган иде. Әсгатьне эшендә күпләр сәеррәк кеше дип тә кабул иттеләр. Ул, кая гына барып кермәсен, аны ишекләрдән шактый куып-куып та чыгардылар. Янәсе, каян килгән уйлап табучы булсын ул! Йөри шунда... Шуның ише мыскыллы карашлар егетнең күңелен бик рәнҗетте. Гәрчә ул фәкать зарур эшләр өчен янып йөрсә дә. Ул барыбер яраткан шөгылен ташламады, аны дәвам итте, танылган уйлап табучы дәрәҗәсенә иреште. Күп кенә уйлап табу эшләрен Мәскәү тарафдарлары да кабул итте.
...Бервакыт Әсгать әле Хәлим белән бергә эшләгән заводта самолёт моторының бер мөһим деталендә - телескопик втулкада чатнаулар хасил булганын белеп алды. Чатнау детальне термик эшкәртүдән соң күзәтелде. Моның сәбәбен ачыклый алмый тордылар. Инженер-технологлар ары чапты, бире чапты. Һаман да шул деталь тирәсендә кайнаштылар. Бу хәл училищедан бер үк вакытта лекальщик та, электрик та, токарь һөнәрләренә өйрәнеп эшкә килгән Әсгатьнең игътибарын да җәлеп итте.Ул, кызыксынып, читтән генә карап йөрде, күзәтте. Тегеләр участоктан китеп баргач, токарь станогын туктатып, әлеге детальне кулына алып карады, технологиясе белән танышып чыкты, беренче карашка күзгә ташланырлык гаеп таба алмады. Ә беркөнне ул югары ешлыктагы ток (ТВЧ-ток высокочастотный) белән кыздырылган әлеге детальләргә озак карап торды. Шунда детальнең туксан градус ясап кырдырылган почмак очында пешкән кура җиләгедәй җете кызыллыкны - төс аермалыгын күреп алды. Деталь өслегендә ике төрле температура барлыкка килгән бит!.. Җылылык тигез таралмагач, деталь кинәт суынганда нишләп чатнамасын?! Ә деталь почмагын дуга ясап, радиус калдырып кырдырсак ничек булыр? Һәм ул шулай эшләде дә. Брак детальдә тәҗрибә ясап карады. Чатнау булмагач, куанычыннан сикереп тә алды. Әмма фикерләрен әйтергә ашыкмады, янәсе, аның тәкъдимен үзләштереп куюлары да бар. Әлеге эше аның күңелен гел тынгысызлап торды. Һәм ул беркөнне түзмәде, баш инженер бүлмәсенә юл тотты. Ишек төбенә җиткәч, аны кызыл иренле, түшен күркәдәй киерә төшкән сәркатип ханым туктатты.
- Сез кая? Әсгать югалып калмады. 
- Миңа баш инженер кирәк иде, - диде. Чегән егетедәй кара бөдрә чәчле, тәбәнәгрәк буйлы егеткә төбәлгән ханым чыраен сытып көлә төште һәм сорады: 
- Син кайсы цехтан соң? 
- Икенче цехтан, токарь Әхмәтҗанов булам. 
- Йомышыгыз нинди? 
- Эш буенча... 
- Нинди эш? Әсгать җавап бирмәде. Эшлекле кыяфәттә сөйләшкән егеттә үҗәтлек сизгән ханым аның майга буялган, бер төймәсе өзелеп төшкән шакмаклы күлмәген үткер карашы белән ялт кына капшап узды да әйтте: 
- Бездә баш инженерга эш буенча технологлар, нәчәльникләр гына керә. Йомышыгызны мастерыңа әйтә аласың. Әсгать кире чигенергә теләмәде. 
- Минем эшем бракка чыгучы детальләр турында. Ханым бу нинди сәер кеше дигәндәй уйга калды. 
- Баш инженер Мәскәү белән сөйләшә, - диде. 
- Алайса көтәрмен... Егетнең үҗәтлеге бик дәрәҗәле булып утырган сәркатипне буйсындырды һәм урыныннан торгызды. Ул, биек үкчәле туфлиләре белән тек-тек идән такталарын саный-саный, баш инженер бүлмәсенә узды һәм озак та тормый аннан әйләнеп тә чыкты. 
- Бар, керегез... Әсгать ике катлы ишекне ачып керүгә туктап калды. 
- Тыңлыйм сезне, - диде, каш астыннан гына карап, түрдә киң өстәл артында ниндидер сызымнарга башын төрткән күзлекле абзый. 
- Мин икенче цехта эшләнгән брак втулкалар турында сөйләргә кергән идем, - диде Әсгать, бераз уңайсызлык сизеп. 
- Гаеп-кыегын до нуля бетерә алам. Баш инженер, ышаныр-ышанмас, сиздерми генә егетнең кыяфәтенә карап куйды. 
- Сызымнарыгыз бармы? - диде. 
- Бар. 
- Кая? 
- Мин аны БРИЗга (рационализаторлар һәм уйлап табучылар бюросы) тапшырдым. 
- Ул уйга калып шикләнә төште. 
- Тик ул минем тәкъдим булып калсын иде... Аның шушы сүзеннән соң баш инженерның сөмсере коелды, һәм ул, сөйләшүне мәгънәсезгә санап, кырт кисте, башы белән ишек ягына таба ишарәләде. 
- Барыгыз, комачаулап йөрмәгез әле... Аннары Әсгать тәкъдимен завод БРИЗыннан кире барып алды... Көннәрдән бер көнне аның эчен пошырып йөргән тәкъдиме турындагы хат Мәскәүгә (Маленков исеменә, Партия Үзәк комитетына) китте. Бу эшкә Әсгатьне заводның баш бухгалтеры, үзен якын күреп йөргән Клавдия Ивановна этәрде. Ул җавапны бер атна көтте, ике. Тавыш-тын юк. Атна башында аңа мастер йөгереп килде һәм кабарына төшеп әйтте: 
- Әхмәтҗанов! - диде. 
- Нәрсә эшләдең син? Үзәк комитетка нәрсә яздың? Хәзер шуны техсоветта тикшерәчәкләр. Миңа җәза бирергә мөмкиннәр... 
- Сезнең монда ни катнашыгыз бар? 
- Син - минем эшче... - диде мастер, җикеренә төшеп. 
- Табарлар сәбәбен, нәрсә карадың диярләр... Юк, син кайтарып бир тәкъдимеңне... Соңыннан, белгечләрне җыеп, заводның партком секретаре белән зур сөйләшү булгач, Әсгатьне, ниһаять, баш инженер үзе чакыртып алды... Шул көннән башлап бер-бер артлы рационализаторлык тәкъдимнәрен бирде ул. Әсгать, сирәк-мирәк булса да, конструктор Хәлим белән очрашкалады, аны күреп белде, һәм алар очрашканда үзара исәнләшеп йөрделәр...
Ә көннәрдән бер көнне Әсгатьне бәла сагалап торган икән. Эшендә югары ешлыктагы ток белән эшләүче мич янында аны көтмәгәндә ток сукты, һәм ул шулвакыт баскычтан егылып төште... Аннары аның хәтереннән бер-бер артлы балачак мизгелләре йөгереп узды... Әйтерсең алар әти-әниләре белән туган авыллары Күгәрченнән Монголиягә киткән җирләреннән кайтмаганнар... Әсгать монголча укый, җырлап та җибәрә. Мәктәптән кайтуга мәшгуль атлары янына ашкына, алар яныннан һич тә китәсе килми, аларны өзелеп ярата, өсләренә менеп атлана да, ялларын туздырып, дала киңлекләрендә оча. Чабып барган атының түшләреннән әйләнеп чыга. Төрле ат чабышларында беренче килә. Аңа инде кушамат та тагып өлгерәләр. "Рәхмәт, "көдрә чегәнчек", диләр... Баксаң, бу юлы аның җигүле аты кышкы буранда юлын югалткан. Төнге дала. Әллә каян, күзен утлы күмердәй яндырып, бүреләр килеп чыкты, улый башладылар. Нишләргә? Әсгать куркуыннан чананың үрәчә астына шуышты... Ярый әле, колагына үзен буранда эзләп чыккан әтисе тавышы килеп керде... Берсендә ул, өйгә кайткач, әтисе Хәбир белән әнисе Рәмзия сөйләшкәнне ишетте: 
- Хәбир! - диде әнисе. 
- Минем Монголия җирендә бүтән каласым килми. Кайтыйк туган якларга... Ниһаять, алар 
- Казанда. Әсгатьне татар мәктәбенә дә, урыс мәктәбенә дә алмыйлар. Монголча укытучы юк. Ахыр чиктә бер апасы аны урыс мәктәбенә җитәкләп алып керде... Әсгать, заводта егылып, баш җәрәхәте алганнан соң, аннан китте, үзенә җиңелрәк эш карады, телеательега барып урнашты. Телевизор детальләрен өйрәнеп мәш килде. Көннәрдән бер көнне телеателье хуҗасы аңа: 
- Әсгать! - диде. 
- Син тиз генә бер адрес белән барып кайт әле? Кичә анда заявка белән барып кайттылар, бүген телевизор эшләми, дип шалтыраттылар. Китте Әсгать. Тиешле адрес белән барып керде. 
- Телевизорыгызга ни булды? - диде үзеннән шактый зур гәүдәле, яхшы шартларда яшәүче йорт хуҗасына. Тегесе: 
- Нәрсә булганын белмим. Тик ул эшләсен генә... - диде. Әсгать башта затлы өстәл өстенә газета салып куйды. Аннары эш коралларын тезде. Пөхтә эш итте. Телевизорның әле бер, әле икенче җирен боргалады. Берничә минут та узмады, телевизор ялт итеп күрсәтә башлады. Мастерның эшен игътибар белән күзәтеп торган хуҗа, көтмәгәндә үз тәкъдимен ясады: 
- Әйдә, миңа "Оргсинтез"га эшкә киләсеңме? Әсгать бер мәлгә аптырап калды. - "Оргсинтез"! - диде. 
- Сез үзегез кем соң? 
- Завод директоры. Владимир Петрович Лушников. Әсгать тотлыккандай сүзсез калды. 
- Нәрсә, килештекме? - диде директор. 
- Яхшы...- диде ул, икеләнүен җиңеп. Аны "Оргсинтез" заводына югары разрядлы слесарь-лаборант итеп тикшерү-үлчәү приборлары (КИП) цехына алдылар. Аның уйлап табучылык буенча чын иҗади хезмәте менә шушында башланды да инде. Кыенлык тудырган иң "тар" участоклардагы мөһим мәсьәләләрне чишү - үлчәү приборларын камилләштерү, яңаларын уйлап табу эше йөкләнде аңа. "Әхмәтҗановка нәрсә кирәк, булышыгыз", - дип кисәтеп тә куйды директор. Ул баш-аягы белән эшкә чумды. Күрде, озын торбалардан аккан фенолның төрле фазаларда кристаллашу температурасын төгәл күрсәтүче прибор кирәк. Хикмәт шунда: анализларны, гадәттәгечә, пыяла савытларга алып, лабораторияләргә кадәр ташып йөргәндә, аның температурасы күпкә үзгәргән була, дөрес нәтиҗә бирми. Продукциянең сыйфатына суккан бу четерекле нәрсә заводка бик кыйммәткә төшә. Бу эшне каян, ничек итеп башларга белми йөри Әсгать. Усал күзләр хөсетлек белән, җаен чыгарып, директорга да әйтәләр: 
- Әхмәтҗанов завод буенча трай тибә, нигә эшләми ул? Директор җавапны кыска тота: 
- Тимәгез аңа, мин үзем беләм...
Әсгать фенолның ацетон да, бензол да һәм башка күп продуктлар икәнен аңлап эш итте, аның белән шаярырга ярамаганлыгын белде. Аларның кристаллашу структуралары температура үзгәрүгә турыдан-туры бәйле бит. Шуның өчен дә аңа торбалардан аккан фенолның температурасын төгәл һәм тиз үлчи торган прибор - "Тезометр"ны гамәлгә кертергә кирәк... Эш сызымнарга, исәпхисапларга киткәч, йокы качты. Әле теге, әле бу детальне ясатасы бар. Аптырата башлагач, Әхмәтҗанов "дәгъвачы"га әйләнде. Булмаган эшне уйлап табучыга... Шул ук вакытта ул эшләгән лабораториядә чыш-пыш сөйләшүләр дә башланды. Әхмәтҗанов яңа прибор уйлап тапкан. Анализны шунда ук күрсәтә икән. Бу бит безнең лаборантларны эшсез калдырачак... Бернигә карамастан, прибор әкренләп җыела барды. Кемнәрдер аның яныннан тыныч кына уза алмый, приборның кайбер детальләре юкка да чыга. Ә Әсгать ул детальләрне берне генә ясатмады. Приборы да берәү генә түгел, яшереп куелган "дубляж"ы бар. Шулай булмаганда, сынау көне җиткәч, ул завод территориясендәге агачлар арасына чыгарып атылган приборны тапмаса, нишли алыр иде? Әйе, оятка калачак иде. Әсгатьнең электән килгән үҗәтлеге моңа юл куймады. Комиссия килгәндә, прибор, барыбер, үз урынында булды һәм хуплау тапты. Кирәк бит!.. Шуңа да карамастан көндәшләре әлеге приборга инструкция, төрле документларны рәсмиләштерү кәгазьләренә кул куймый тартыштылар, сөенәсе урынга аны күрә алмадылар. Янәсе, идеясе синеке генә түгел аның... Хуплау тапкан "Тезометр" әкренләп һаман да камилләшә төште. Аның турында газеталар да язып чыкты. Ниһаять, прибор Мәскәүдә Халык хуҗалыгы казанышлары күргәзмәсендә химия промышленносте буенча иң яхшы прибор буларак танылды һәм алтын медальгә лаек булды. Шуннан соң аның приборына төрле шәһәрләрдән, хәтта чит илләрдән заявкалар да килә башлады... Көннәрдән бер көнне тынгысыз Әсгать конвейерлардан брак чыккан полиэтиленнарга да битараф калмады. Алар завод территориясендә өем-өем торалар. Аннары аларны машинага төяп каядыр озаттылар да. Моны күзәтеп торган Әсгать гаҗәпләнде: "Алардан, чимал буларак, әллә нәрсәләр эшләргә була бит!.." Шушы уй Әсгатьне полиэтилен төягән машиналар артыннан юл тотарга мәҗбүр итте. Кая алып баралар? Кая булсын, шәһәр читендәге чүплеккә... Ни күзләре белән күрсен, анда бульдозерлар да эшләп тора, чүп ягучылары да бар. Әлеге алып килгән полиэтиленнарга ут төртә башлагач, Әсгать каршы төште: 
- Яндырмагыз! Миңа кирәк ул... Битләре сөремләнеп, ачык җилдә кызарып каралган ике таза ир аңа, бу нинди исәр дигәндәй, карапкарап куйдылар. Берсе, табак битлесе, тупас тавыш белән җикеренде: 
- Кит моннан, юкса үзеңне дә шунда салып күмәрбез... Тыңламагач, Әсгать тагын аларга ялварды: 
- Яндырмагыз, дим! Мин сезгә спирт бирәм... "Спирт" сүзе чыккач, тегеләр тыныбрак калды. Бер-беренә нәрсәдер ишарәләп, якынрак килделәр. 
- Брак полиэтилен бит ул, аның белән ни эшләмәкче буласың? - диде табак битлесе, гаярь батыраеп. 
- Вәт җүләр! Күп ич ул бездә... Әсгать килешмәде, үзенекен тукыды. 
- Хәзергә күп... Йөз ел торса да, аннан теләсә нәрсә эшләп була. Алтын бит ул! Тегеләр, янә бер-беренә каранып, нидер аңлашты. Табак битлесе рәхәтләнеп авызын җәеп көлде. 
- Җүләр син, алтын булса, аны безнең чүплеккә алып килерләр идеме? Кая спиртың? Әсгать куеныннан чыгарган спирт чүплектәгеләр кулына кергәч, тегеләр тагын көлештеләр һәм болай диделәр: 
- Ярар, бик теләсәң, күмәрбез генә... - диде негрдай кояшта карала төшкәне астыртын гына. Чүплек "хуҗа"лары бераз читкәрәк китеп тирә-юньне күзәтте. Баскан урынында тып-тын калган Әсгать үзенчә исәп ясады: "Монда, ачуың килмәгәе, 300 тоннадан артык полиэтилен күмелгән булырга тиеш..." Һәм ул тау-тау өелгән чүплек өсләренә таралган төтенгә чыраен сытты. Бу минутта аңа бөтен Россия чүплектән генә торадыр кебек тоелды... "Күпме байлык, күпме чимал әрәм була?! Беркемгә бернәрсә кирәкми. Бу бит - хуҗасызлык. Чит илнең берәр эшмәкәре шушы хәлне күрсә, чүплек янына заводын корып, ясаган затлы товарларын валютага сата-сата миллиардер булып бетәр иде. Бай илнең халкы, үз байлыгына ия булып, хәерчегә калмый, кадерләп кенә яши алса икән!.." Әсгать күңелсез генә кайту ягына берничә адым атлады, янә тукталды, үз уйларына чумды: "Каршылыклар, каршылыклар! Әйе, алар адым саен. Дәгъвалашсаң - яратмыйлар. Күргәнне әйтми яшәү дә намусыңны кимерә. Инде кайберәүләр аның белән исәпләшми дә башладылар. Андыйлардан кая качарга белмәссең! Хәер, ни мәгънә, үз-үзеңнән дә качып котылып буламыни?.. Югыйсә производствоның кайсы тармагына барып керсәң дә, күзгә әле теге, әле бу җитешсезлек ташлана.
Син аларны тизрәк бетерергә, камилләштерергә тырышасың, юк, игътибар җитми. Эшләнгән эшләреңнең дә күбесе хәрәкәтсез ята... Күпме түбәнчелеккә дә калды ул. Министрга да барып җитте югыйсә. Берсе - икенчесенә, икенчесе өченчесенә җибәрә. Янәсе, ярдәм итәрләр. Нәрсә ишетте: "Миңа синең пластик идәннәрең, рамнарың белән генә шөгыльләнү җитмәгән! Алып чыгып кит моннан плитәләреңне, сасытмасын бүлмәне..." Юкса төзелеш материаллары белән кем шөгыльләнергә тиеш соң? Конкрет эшкә калгач... "Миннән киткәнче, иясенә җиткәнче" килеп чыга. Ил байлыгының нигезе булган акылны эшкә җигәргә теләмибез... "Йөрмә монда! Үзеңне дә чүплеккә салып күмәрбез..." дисеннәр әле. Шулвакыт арттан әлеге сүзләрне әйткән табак битле ирнең тавышы яңгырады: 
- Мужик! Китми тор әле син, кил монда! Артына борылып караган Әсгать: "Болар миңа берәр этлек кылырга булдылармы әллә?" - дип шиккә калды, шулай да, теләр-теләмәс кенә, аларга таба якынайды һәм сорады: 
- Нәрсә телисез? Табак бит, үз-үзеннән канәгатьлек табып, авызын ерды һәм хәйләле генә: 
- Син курыкма... Әйдә, безнең "фазенда"га барып килик, - диде, чүплек тавы итәгенә таба ишарәләп. 
- Анда безнең "хуҗалык"ны, кайда яшәгәнебезне күреп китәрсең. Әсгать, аптырап, сүзсез калды. Сүзгә аларның икенчесе, чегәндәй карала төшкән ач яңаклысы кушылды. 
- Чынлап әйтәбез. 
- Үз сыеңнан да авыз итәрсең, - диде гаярь хуҗа, спиртны селкеп. 
- Мин эчмим бит. 
- Эчмәсәң, без эчкәнне карап торырсың. Спиртың яхшы булса, икенче килгәндә, тагын кыстырып килерсең. Хет безнең кайда яшәгәнне күреп китәрсең. Сиңа ориентир өчен дә кирәк булачак ул. Безнең анда синең ишерәк тагын берәү бар. 
- Табак бит иптәше ягына таба борылды да өстәде: 
- Шулай бит, Самат! Кем әле ул теге? 
- Даһины әйтәсеңме? 
- Әйе. Исеме? 
- Хәлим. 
- Әйе, шул Хәлим белән дә танышырсың. "Хәлим" сүзен ишеткәч, Әсгать сагаеп калды. "Кайсы Хәлим? Әллә болар берәр төрле мәкерлек белән алдашалармы? Әллә ул теге заводта эшләгән конструктор Хәлимме? Түгелдер, мөгаен. Ул монда чүплек оясында адашып ятмас..." Ул шулай дип уйласа да, теләр-теләмәс, йөзләре кояшта каралып беткән әрсез чүплек "хуҗа"лары артыннан берничә адымга артка калып атлады. Биек-биек чүплек тавы сыртларыннан менә-төшә барды. Әйе, монда аның аяк асларына ниләр генә күмелмәгән дә, ниләр генә череп, таркалып, сасып ятмый. Әйтерсең шушы урында Җир шары "битенә" яман "шеш" калкып үсеп чыккан. Шунлыктан Җир-ана, сыкранып, авыр суларга мәҗбүр, кадерсезлеккә төшкән моң-зарын ишетмиләр генә. Шушы сәер тынлык эчендә "җаны" эчтән янып көйри дә көйри. Ул үзенең иңенә баскан теге калкулыгыннан да, бу калкулыгыннан да сулышын кысып чыгарган агулы төтеннәрен һавага очыра... Бу күренешләргә исләре дә китмәгән тау-тау чүплек байлыгына ия булган ике адәми зат баһадирдай алга атлап бара.Үзара сөйләшкән көр тавышлары, кемлекләрен дә ачыклый төшеп, яңгырап-яңгырап китә: 
- Кәримнәрнең безнең участок территориясенә тагын кергәннәре юкмы? - диде табак бит, башын Самат ягына бормый гына. 
- Юк! - диде Самат, кырыс кына һәм кылыч борынын бер якка сыпырып. 
- Үз сабагын алдылар бит инде. Тагын кан косасылары килсә кереп карасыннар!.. Җаваптан канәгать калган табак бит киңчә иң башларын биетеп алды һәм шул көнне чүплектәге "хуҗа"ларның үзара эләгешүен исенә төшергәч, мин-минлеген сиздереп, иң башларын калкытып та алды. Бу сүзләрдән Әсгать, мондагы чүплек биләмәләре дә кемнәрдер тарафыннан бүленгәнлеген аңлап, үзенчә нәтиҗә ясады: "Нишлисең, байлык чире монда да үз нәфесен тыя алмый икән. Кая карама шул ук талаш, шул ук бүлеш... Моның чиге дә күренми. Андыйлардан иманга, акылга килүне ничек көтәсең?! Җавап бер: "Минеке!" һәм бетте-китте. Табак бит җикеренә төшеп сорады:
- Самат! Безнең складта, срогы чыгып, чүплеккә ташланган ипи, булкалар күпме җыелды? 
- Ун ящик чамасы бар, - диде Самат, эчкә баткан күзләрен серле генә ялтыратып. 
- Аларны син теге дуңгызлар симертүче бай Борягинга илтеп тапшыр. 
- Ярар, - диде Самат, килешеп. 
- Ә теге срогы чыгып ташланган колбасаларны, консервларны ни эшләтербез икән? 
- Күпме соң алар? 
- Инде шактый. 
- Монда бездә чүплектә казынганнарны ашату өчен тотарбыз, кайнатып пешергәч зыяны тимәс. Кешене ач тотып булмый бит. Артканын кая куярга кирәген үзең беләсең... 
- Ул иң кирәклесен исенә төшерде. 
- Да, аннары калай, тимер, төзү материалларын берсен дә әрәм-шәрәм итәсе түгел. Особо! Хаҗәте зур, кулланышта булсалар да, төзелешләргә баралар... Тагын ни, Даһины не обежай. Ул - безгә кирәклерәк кеше. Шеф-повар буларак та, төзелеш материалларыннан үзләренә куыш ясауда да, парник коруда да аның кулыннан килә. Башы эшли, үзе пөхтә, төгәл кеше. 
- Аңлашылды. 
- Заводта кем булып эшләгәндер ул? 
- Конструктор бугай. 
- Да-а, - дип сузды табак бит, - монда ничек килеп эләкте икән ул? 
- Беркайда эшләмәгән алкаш хатыныннан качарга булганмы? Җанына тигәндер инде... Шушы урында Әсгатьнең колаклары торды. Әллә, чыннан да, Даһи дигәннәре мин белгән Хәлимме? Аның күңелендә шикләнү арта төште: "Болар "капкыны"на килеп эләгә калсаң, чүплеккә күмелгән полиэтиленнарыңнан да колак кагарсың. "Чүплектәге - безнеке!" диярләр дә... Әле тегене бир, моны китер, дип тә аптыратырлар..." Ниһаять, чүплек тавыннан астарак, үзәнендәрәк олы парник сыман бер "йорт" кояшта ялтырап күренде. Чүплек "хуҗа"лары шунда юл тотты. Күрәмсең, бомжлар да шул тирәгә сыенган. Анда бер кырыйда "буржуйка" торбасыннан төтен күтәрелә, кемдер учак әйләнәсендә бөтерелә. Күрәмсең, ул ашау-эчү хәстәрен күрә. Ә арырак күз ташласаң, ерак та булмаган урман буйлары шәйләнә. "Йорт" янына килеп җитәрәк, Әсгатьнең күзләре учак әйләнәсендә мәш килгән кешегә төбәлгәннән — төбәлде, тагын да якыная төшкәч, ул: "Тукта әле, чыннан да, мин белгән Хәлим түгелме соң бу?" - дип гаҗәпләнде. Юк, ялгышмады, таныды. Шул, конструктор Хәлим ич! Тик ник ул шушындый кадерсез көнгә төшкән? Аның бу хәлгә ышанасы да килмәде килүен... Хәлимне алыштырып куйганнармыни!.. Хәлим дә гаярь генә атлап килгән хуҗаларга ияргән Әсгатьне күреп алгач гаҗәпсенде, кулына тоткан утын агачын салындырып катып калды. Нигә дип аны монда алып киләләр? Әллә берәр гаебен тапканнармы? Әллә... берәр үчлек белән арт сабагын укытырга телиләрме? Аларныкын белмәссең... Көтте. Әсгатьнең хәрәкәтеннән күренгәнчә, ул, ышанычын югалткан кешедәй, басынкы гына башын аскарак ия төшеп атлый. Килеп җитәрәк, ул да Хәлимне таныды, кулындагы утын агачын ташлап, бу нинди хәл дигәндәй, көтүен белде. 
- Хәлим! - диде Әсгать, килеп җитәр-җитмәс, аны күрүенә куанып. Табак бит шунда ук аларның икесенә дә карап алды: 
- Нәрсә, әллә сез танышлармы? - диде. 
- Әйе, - диде Хәлим, тынып калып. 
- Кайчандыр бер заводта эшләгән идек. 
- Кызык... - диде табак бит. 
- Кем уйлаган чүплектә кемнәрдер шушылай очрашырлар дип? Хәлим, нишлисең бит дигәндәй, башын бер якка кагып куйды. Табак бит сүзен дәвам итте: 
- Алайса сезнең бу очрашуны билгеләп үтәргә кирәк, - диде кесәсеннән Әсгать биргән спиртны чыгарып һәм аны, юмартлык күрсәткәндәй, янәшәдәге өстәл өстенә шап итеп утыртты. Аннары Хәлимгә ишарәләде: 
- Бар, стаканнарны алып кил. Утырышкач, Әсгать стаканнарга су кушып салынган спиртны эчүдән баш тартты. Табак бит аңа төбәлеп калды. 
- Син нәрсә? Катгый сорауны аңлаган Әсгать үз сүзендә торды. 
- Миңа ярамый бит, кем дип әйтим, исемегезне дә белеп бетермим әле. 
- Исем ерунда ул, кеше булырга кирәк, - диде ул, төкселәнеп. 
- Беләсең килсә, мин Заһир Табаев булам. Ник эчмисең? 
- Йөрәккә ярамый, - диде Әсгать, егылып башына травма алганын да исеннән чыгармый, гомумән, үзенә спиртлы эчемлекләр эчәргә ярамаганына нык кына инанып өстәде: 
- Йөрәк сырхаулый минем, кан басымы да күтәрелә...
Үгездәй таза Табаев үзенекен тукыды. -Бәлки, син спиртың белән безне теге дөньяга да озатырга уйлыйсыңдыр? Көтелмәгән сораудан Әсгать уңайсызланды. 
- Юк, спирт чиста, мин алдашуны белмим. 
- Ну, кара аны... Спирттан авыз иткәч, теләктәшлек белдереп, үзара аңлашып алдылар. 
- Менә без шушылай чүплек дөньясында яшибез инде, - диде Табаев, Әсгатькә чираттагы соравын әзерләп. 
- Йә, әйт әле, син үзең кайда эшлисең, кем булып? - "Оргсинтез" заводында, лабораториядә, - диде Әсгать. 
- Спиртлы җирдә икән, икенче килгәндә дә безне онытмассың инде... - диде Табаев, ярым шаяртып һәм сорашуын белде: 
- Спирты ярар, эчмәгән нәрсә түгел. Сиңа нәрсәгә кирәк булды ул полиэтиленнар? 
- Алтынга тиң чимал бит ул, аннан нәрсәләр генә эшләп булмый... - диде Әсгать һәм өстәл өстендәге әйберләрне күзәтеп өстәде: 
- Менә шушы капрон стаканнарны, чәнечкеләрне, савыт-сабаларны, гомумән, бик күп нәрсәләрне шул полиэтиленнардан эшләп була бит... Шушы урында кара-кучкыллы Самат кылыч борынын тартып куйды да, Әсгатькә карап, чәнечкеле күзләрен уйнатып алды. 
- Алтынга тиңне чүплеккә чыгарып ташламыйлар, - диде ул, Табаев сүзен хуплый төшеп. 
- Завод җитәкчеләренең башы синеке кадәр генә эшли торгандыр инде. Әсгать үзен кимсетәрәк төшкән бу сүзләргә игътибар итәргә тырышмады. Күзләре Саматның эчкерле карашы белән очрашкач, ниндидер зәхмәт нурлары сизгәндәй башын читкә борды һәм болай диде: 
- Бәлки, ул полиэтиленнарны эшкәртеп тору артык мәшәкать дип санаганнардыр. Бу турыда директор белән сөйләшәм әле мин... Табаев кинәт, буш бочка эчен яңгыраткандай, киң күкрәген киереп көлде. "Каян килгән "деловой" кеше", — дип уйлады да: 
- Җүләрләнмә!.. - диде. 
- Директорның синең белән сөйләшеп торасы килерме соң? 
- Килер, - диде Әсгать, үз-үзенә ышанып. 
- Мин аны начар кеше дип әйтә алмыйм... 
- Дело хозяйский... Безгә барыбер... Табаев сүзен шулай дип бетерде дә, Хәлим белән Әсгатьне икесен генә калдырып, Самат белән икесе, машиналарына утырып, урман ягына китеп бардылар. Шактый аптырауда калган Әсгать сынаулы карашын Хәлимгә төбәде дә: 
- Ничек син монда чүплек "тәмугы"на килеп эләктең? - диде, күптәнге танышын кызгана төшеп. Шул ук вакытта иске ишек, тәрәзә рамнары белән корып ясалган, өсте плёнкалар белән төрелгән "йорт" эчендәге ташландык карават, иске диваннарны күздән кичерде. Хәлим җавап бирергә ашыкмады, үз кыяфәтеннән кыенсына төшебрәк, басынкы холкына хаслык белән эчтән рәнҗү дә кичерде һәм авыр сулап куйды да: 
- Чарасызлыктан, - диде, - яшәргә үз куышың калмагач нишлисең? Болай булыр дип һич тә уйламаган идем... Әсгать янә дә гаҗәпсенә төште. 
- Квартирың бар иде ич синең. 
- Бар иде, хәзер юк. 
- Ничек? 
- Хатында калды... Гәрчә ул фатирны заводта эшләп үзем алган булсам да. 
- Үзеңә тиешле "доля"да хатыныңда калдымы? 
- Мин квартирны аның исеменә яздырган идем шул... 
- Җүләр икәнсең. 
- Җүләр, билгеле. Хәзер аерылышкач... 
- Куып та чыгардымы? 
- Барысы да булды инде. Малай да әнисе ягына авышты... 
- Күптәннән ялгызмы? 
- Шактыйдан Хәзер анда барсаң да кертмиләр. Үзеңә тиң кешене табарга акылың җитмәгәч нишлисең? Әсгать үзалдына авыр көрсенде дә чираттагы соравын бирде:
- Малаең бу хәлләргә ничек карады соң? Хәлим өчен бу авыр сорау иде. Аның ризасызлык кичерүдән яңак мускуллары тартышып алды. 
- Малай беспутный булып чыкты... 
- Ул аның турында бик сөйлисе килмәде, болай дип кенә өстәде: 
- Әнисе Мария белән парлашып эчкәч, гомумән, алардан ни көтәсең?! Айный алмадылар, эшләү юк... 
- Да-а, - дип сузды Әсгать һәм: "Болай булгач, алар квартирны сатып эчәргә, йә булмаса, акча җитми дип бер бүлмәле квартирга да алыштырырга мөмкиннәр", - дип уйлап куйды да сорады: 
- Сез бөтенләй аерылыштыгызмы? - диде. 
- Әйе. Өйдән чыгып киткәч, ул мине үзе судка бирде... Шушы урында Әсгать Хәлимнең "бомж" хәлендә ничек калуын чамалап тынып калды. Хәлим исә, гаилә темасыннан читләшеп, Әсгать тормышы белән кызыксынды. 
- Үзең ни хәлләрдә яшисең? - диде. 
- Кайда эшлисең? 
- Болай ару гына яшибез яшәвен, үзебезчә тырмашабыз инде. Хәзер шул "Оргсинтез" заводында эшләп йөргән көн. Лабораториядә кайнашабыз. Электәгечә, уйлап табучылык эше белән дә шөгыльләнәм... 
- Анысы ярый, кирәкле эш... Алар, шактый гына аралашкач, бер-берсенә телефон номерларын бирештеләр. Очрашып сөйләшергә дә сүз куештылар. Әсгать Хәлимнең болай чүплектә яшәве белән килешмәде һәм аңа тормышка булган максатын югалтмавын, түбән таба тәгәрәмәвен теләде. Аннары өмет, ышаныч уятырга теләп: 
- Сиңа монда калырга ярамый, - диде, янә Хәлим ихатасын күздән кичерде. Баксаң, Хәлим ятак урыннарын матур гына эшләп куйган. Өстәлендә үзе төзәтеп ясаган радиоприёмнигы сөйләп тора. Кирәксә шәме дә, керосин лампасы да бар, кыскасы, нәрсә генә юк. Лампага утлар кабызырга аккумуляторлар да, батареялар да табылган. Әле кояш нурларыннан ток ала торган җиһазны да эшләргә тырышып маташкан. "Өй" эченнән кайтырга дип чыгып баскач, урман ягына карап баскан Хәлим әйтә куйды: 
- Безнең теге урман эчендә күл дә бар. Мин шунда барып балык та тоткалыйм. 
- Рөхсәт итәләрме соң? -диде Әсгать. 
- Миңа болай тигәннәре юк. Ул күл безнең Бараев белән дә идарә итүче бер түрәнеке. Казанда ниндидер шәхси предприятиесе бар, диләр. Үзенә мондагы биләмәләрне сатып алгандыр инде. 
- Акчасы, дус-ишләре булгач сатып та алалар, - диде Әсгать. 
- Акчага сатылмаган нәрсәләр сирәктер ул. Хәлим, анысын белмим дигәндәй, үз фикерен дәвам итте. 
- Шул күл янәшәсендә ул түрәнең затлы мунчасы да кукраеп утыра. Йорты урман эчендәрәк. Бик шәп. Корып та караганнар инде! Шунда кунаклар җыелганда, Бараев аның мунчасын яхшылап әзерләтә. Берсендә мине дә шунда алып барган иде. Кемедер авырыпмы килми калган бугай... Бараев үзе карап торырга шактый кырыс булса да, яхшы яклары да бар аның. Кәефенә дә карый. 
- Мунча кергәнегез бармы соң? - диде Әсгать. Хәлим аның бу соравыннан уңайсызлана төште. Янәсе, син керләнеп йөрмисеңме дигән мәгънәгә ишарә ясалгандай булды. 
- Ул мунчага тегенди-мондый кешене кертмиләр, - диде Хәлим. 
- Күлгә барып коенгалыйм... Юынырга да җаен табабыз инде анысы. Хәлим, нәрсәнедер күз алдына китереп, үзалдына көлемсерәде дә, яңалык ирештергәндәй әйтә куйды: 
- Мунча ягылган көнне ул күл буена затлы-затлы машиналар да килеп туктый. Шунда кыз-сөяркәләр дә күренгәли... 
- Димәк, мунчада эшлекле сөйләшүләр алып барыла... 
- Анысын белмим... Миңа күле булгач, балыгын тоткач, урман һавасын сулагач, аның матур табигатенә карап соклангач шул җитә. Шунда күңелләрне тынычландырып кайтасың. Әсгать, күңеленә икенче бер сорау килүдән, көдрә чәчле башын чайкый төшеп сорады: 
- Ә син монда суыклар башлангач ни эшләрсең? Ярар, җәен алай-болай иттереп түзәрсең дә... Хәлим көттереп җавап бирде. 
- Берәр җае чыгар әле... - диде тыныч кына. 
- Кая да булса барып сыенырга иде. Берәр эш килеп чыкмасмы? Безнең ишене хәзер эшкә дә алмыйлар бит. Әсгать эш мәсьәләсендә Хәлим белән килешми булдыра алмады, хәзер кемгә дә үз кешеләре якынлыгын яхшы аңлады.
- Уйларга кирәк, үзең әйтмешли, берәр җае килеп чыкмасмы? - диде, Хәлимне өметләндерә төшеп. 
- Шалтыратышып торырбыз... Шушы сөйләшүдән соң Әсгать хушлашып китәргә җыенды, машинасына таба юл тотты. Машина кузгалып киткәндә, Хәлим ямансу гына Әсгатькә кул болгап калды. Руль артына утырган Әсгать, бара-бара, Каф тауларыдай калыккан чүп өемнәре ягына карап-карап алды. Башкача мөмкин түгел иде, әйтерсең аның "алтыннары" әнә шул чүплеккә күмелгән. Аныңча, ул хәзинә юкка чыгарга тиеш түгел, түгел!..

ИГЕЛЕК КЫЛГАН
Әсгать белән очрашу Хәлим күңелен шактый күтәреп җибәрде. Әмма аның бу халәте озакка бармады. Бер үк чүплек тавына карап көн күрү әкренләп аның рухын төшерә барды, шул төшенкелек торып-торып кәефен дә кырды. Шулай вакыт-вакыт күңеле ачылып китә алмавы, уза барган тормышы, тонып калган шәмдәй, әкрен-әкрен сүрелә кебек тә тоелды аңа. Кайчандыр шатланашатлана, дәртләнеп эшләп йөргәндәгечә түгел. Хәер, хәзер шатланыр урын да юк кебек, ә нәрсәгә шатланырга? Чүплектә җан асрап кырмыскадай актарынгангамы? Яныңда күңелеңне күтәреп, берберең белән чөкердәшеп сөйләшер, аңлашыр кешең булмагач читен. Берүзең төрлесен уйлый башлагач, җан тынгысызлана... Аннары монда ашыйсы килгәнеңне ашый, киясе килгәнеңне кия алмагач ни мәгънә бар соң, диясе дә килә. Хәлим, әлеге фикерен кире кагып: "Юк, алай түгел!" - дип тә куйды. Ул дөнья хаҗәтен, тормыш мәгънәсен башкачарак күрергә дә тырышты. Ничек кенә булмасын, аңа яшәү кадерлерәк... Башыңа нинди генә сынаулар төшсә дә, барыбер яшисе килә. Менә шушылай исән-сау йөреп торганыңа сөенергә кирәк. Аннары дөнья яктысын, дөнья ямен күрә алган күзләреңә шөкрана кыл. Алай гына да түгел, кошлар тавышын тыңлап хозурлана алуың белән, хәтта адәмнәрнең сөйләшкән тавышяңгырашларын ишетеп кемлеген, холык-фигыльләрен тоя, сиземли белүеңә дә шатлан... Шуның өчен дә сиңа Ходай камил акыл иңдергән. Һәм син, ниһаять, бу дөньяда яшәвең, бүтәннәрне генә түгел, үз-үзеңне аңлавың белән дә бәхетле сана, күңелеңне төшермә. Насыйбы булса, калганы килер әле... Бу тормышта һәркем сират күперләрен үзенчә кичә, тәкъдиренә язганы белән килешми булдыра алмый. Кылган ялгышларыңа беркемне гаепләмә. Хәер, гаепләргә синең хакың да юк. Гаепләп ни эшли аласың? Дөнья шулай көйләнгән ул, синнән, миннән сорамый гына үз көенә бара да бара икән... Хәлим, кәефе кырыла төшеп, шулай төрле уйлар кичерә-кичерә, чүплек өстеннән атлады да атлады. Биредә яши башлагач, аны кайчак төшенкелек тә биләде. Нихәл итәсең, җәмгыять чирләре аңа үзен биредә дә сиздерде. Адәмнәрнең җир-суларга булган карашлары, мөнәсәбәтләре белән ул да килешә алмады. Теләсә ничек чүплеккә чыгарып ташланган төрле-төрле әйберләрләрне күрә-күрә, кешеләрнең битарафлыгыннан ул хәйраннар калды. Чүплектәге тамашалар күп нәрсәләр турында сөйләде, шул ук табигатькә карата яшәп килгән мөнәсәбәтләрне, битарафлыкны ачыклый төште. Бер үк вакытта ул кешеләрдәге бүгенге заман культурасының чагылышы ни дәрәҗәдә икәнлеген дә абайлый алды һәм үзенчә ризасызлык та кичерде... Бара торгач, Хәлимнең игътибарын чүплек эчендәге бер агач башына кунаклаган карганың "Кар да кар!" дигән яман тавышы җәлеп итте һәм ул, каргага карап, туктап калды. Карга, нәрсәнедер кисәтергә теләпме, калын тавышы белән каркылдавын белде. Әйтерсең чүплек патшасы! Ул аңа: "Монда синнән башка да чүплек патшалары җитәрлек, биләмәләрне бүлешә алмый чәкәләшеп тә алалар", - диясе килде. Карга янә яман тавыш чыгарып каркылдады: "Кар-р!" Бу юлы аның тавышы Хәлимнең йөрәгенә тиде. Каян килгән башкисәр диярсең, кара "чапанын" киеп алган да, әллә монда хөкемдарлык итәргә тели инде? Кыяфәтсез, кара рух! Мин кем дигәнче, син башта монда үләксә ашап туенганыңны бел. Хәзер туклыгыңны күрсәтеп, томшыгыңны як-яклап агачка сөртәсеңме? Сөрт, сөрт. Тик каркылдама гына, кара рух! Бар, кит моннан!.. Карга селкенмәде дә тагын каркылдады. Әллә кемнедер каргыйсың инде? Каргышың үзеңә төшсен! Миңа кирәкми... Мондагы чүплектә каргышлар да җитәрлек; дөньялыкта гомер кичергәннәрнең кием-салымнары, рәнҗешхәсрәтләре белән дә ияреп килгән, рухлары шул хакта сөйли. Син каркылдама. Көш, каһәр! Күземнән югал!.. Әллә син, болай үҗәтләнеп, миңа берәр яман хәбәр дә ирештерергә телисеңме? Юк, кирәкми!.. Кит диләр сиңа!.. Хәлим түзмәде, үчләнеп, каргага таяк алып ыргытты. Карга өркемәде, агачта, мин кем дигәндәй, түшен киерә төшеп утыра бирде, як-ягына каранды, күзәтчелек итте. Хәлим ихтыярсыздан шомланып әйтә куйды: "Язмышың синдәй каркылдаган мәнсез "карга"лар кулына калса ни хәлләр итәрсең? - диде дә кулларын каргага җилпеде.
- Көш! - диләр сиңа!". Ул икенче таякны алып ыргытты. Бу юлы карга, үзенә таба очкан таяктан өркеп, чүплек аръягындагы урманга таба, саллы канатларын җилпеп, очып китте.
Хәлим, кузгалып китеп, бераз гына барган иде, алдыннан гына юлын аркылы кисеп, бер күсе чабып узды һәм төнлегенә ялт кереп шылды. Шушы мизгелдә аның, кылт итеп, хәтере яңарды.
...Әйе, менә шушы тирәдә булды ул хәл. Ул көнне машиналар китереп аударган чүпләрне бульдозерлар тигезләп, тәртипкә салганда, чүп арасыннан бер яшь бала мәете килеп чыккан иде. Мәетне күрүгә, аның йөрәге жу итеп куйды, һәм ул бер читтәрәк басып торган кул арадашчысы Әбүшкә дәште: 
- Күр әле син бу тамашаны! - диде, шәрә баладан күзләрен алмый. Әбүш, кара мыегын тырпайтып, Хәлим янына килеп басты. Шәрә калган ир балага карап офтанды: 
- Ни эшләтәбез моны? - диде ул да, кызгану кичереп. Алар икесе дә аптырашта калды. Күрәмсең, кайсыдыр ки фахишәсеме, әллә бераз акылга чамалы манкортымы, баласын таба белсә дә, нигәдер, әллә үстерәсе килми, әллә бүтән сәбәпләр белән ишегалдындагы чүплек савытына чыгарып аткан булган. Әйтерсең уенчык баламыни!.. Аннары ул сабый мәете тимер контейнердан чүп ташу машинасына барып кергән дә инде. Шәһәрдәге чүплек әрҗәләрен кем генә барлап, карап бетерә алсын икән? Нәрсә эләксә, шуны бутап ташый бирәләр... Әбүш каешланган күн фуражкасын, башыннан салып, кулына тотты, кысык күзләрен, ачыграк күрергә теләгәндәй, челт-мелт китерде дә җавап көтеп, Хәлимгә карады. Аптырашта калган Хәлим көттерә төште һәм: 
- Бу хәлне иптәш Бараевка барып әйтми булмас, - диде. Шушы фикер белән килешкәч, алар бала мәетен каргалар килеп чукымасын, йә булмаса аңа күселәр килеп ябышмасын дип, чүпрәккә төреп, өстен ипләп вак-төяк агачлар белән каплап куйдылар да яшәгән "торак"лары янына китеп бардылар. Яшәү участогына килеп җиткәндә, "шеф" Бараев, гадәттәгечә, иртәнге күзәтчелеккә үзенең джип машинасында килеп туктаган иде. Аның янында Самат та, карачкы сымак, астыртын гына янәшәтирәне күзәтеп басып тора. Алар Әбүш белән Хәлимне, төс-кыяфәтләрен, йөреш-кыяфәтләрен күреп нәрсәдер булганлыгын шәйләп алдылар. Беренче булып, тиз кабынып китүчән Бараев сүзгә килде. 
- Нәрсә булды? Ни дип тә әйтергә белми, Әбүш белән Хәлим бертын бер-беренә карашып алдылар. Әбүш каушады, ни дип тә әйтергә белми, кысынкы күзләре уйнап алды да Хәлимгә, әйдә, син әйт дигәндәй, ым какты. 
- Заһир Ямалович! - диде Хәлим, ничек кенә булмасын, хуҗасын олылый белергә кирәклеген искәреп. 
- Анда чүплектән бер яшь бала мәете килеп чыкты. Аны нишләтик икән? Көтелмәгән сораудан Бараев ялт кына Саматка карады. Янәсе, син нәрсә дисең. Ул, Саматның битараф кыяфәтен, күз төпкелләрендә төксе карашын күргәч, җиңел генә үз карарына килде. 
- Күмегез шунда... - диде һәм, бер мәлгә тынып калгач, тавышын күтәрә төшеп дәвам итте. 
- Хәзер әзме ташландык балалар? Һәр очракта милиция чакыртып йөри башласак нәрсә була ул? Безгә монда артык мәшәкать кирәкме? 
- Милициягә дә кирәк түгел чүплектә актарынып йөрү! - диде Самат исе дә китми, үзе җитди кыяфәттә калырга тырышты. 
- Без монда похоронное бюро түгел. Әйе, кемгә кирәк артык мәшәкать? Калсын шунда... Хәлим үз колаклары белән ишеткән сүзләрдән сагаеп, ни әйтергә белми тынып калды һәм басынкы холкын саклап әйтте: 
- Ни дисәң дә адәм баласы бит ул, дөньяга туган... 
- Шуннан? - диде Бараев, кинәт кенә аның сүзен элеп алып. 
- Кемгә кирәк, шул шөгыльләнсен. Безгә приключение эзләү кирәкми. Аңлашылдымы? Эшегездә булыгыз!.. Аннары Хәлим белән Әбүш килгән юлларыннан кире борылдылар. Сабый мәете янына килеп җиткәч, Хәлимнең күңеле отыры борчыла төште. Аның баланы чүплеккә күмеп калдырасы килмәде. Нарасый бала кызганыч иде. Бу бит акылга сыймаслык хәл, кешелексезлек. Иманы, миһербаншәфкате булган адәм заты ничек инде дөньяга яшәргә дип туган баланы чүплеккә чыгарып атарга тиеш? Һәм дә аны мондагыларның "Чүплеккә күмегез шунда!" дип әйтергә телләре барсын әле. Булмаганны. Аны әрсез күселәр, шул ук кара каргалар, йә булмаса иясез этләр карамагына калдырыргамы? И-и дөнья! Каян килә бу адәмнәргә яманлык, җанварлардан да уздырган ерткычлык һәм дә инде бозыклык, мәгънәсезлек. Әллә дөньясы да чүплек сыман буталды инде?! Яши-яши ниләр генә күрмисең дә, ниләр генә ишетмисең... Радиоактив матдәләр белән дә буталган шушы чүплекләрдән, кеше үз "акылы" тудырган мохит аша да чирле җәмгыятьнең янә дә йөз-чалымнарын ачык күрә аласың икән шул...
Каршылыклы уйлары белән бәхәсләшкән Хәлим, чүплек тавын янә Чернобыль фаҗигасенә охшатып чагыштырды да Әбүшкә күтәрелеп дәште: 
- Баланы чүплеккә күммибез, - диде. Һәм алар, сабый мәетен төреп, кирәк-яракларны алдылар да моннан ерак та булмаган мөселман зиратына таба юл тоттылар. Зиратка җиткәч, койма буена тукталып, шунда бер урын сайладылар да кабер казырга керештеләр. Бераздан хәл алырга тукталгач, еш кына чүп ташучы Сөләй машинасында утырып йөрүче, ул кушкан йомышларны да үтәүче Әбүш әйтеп куйды: 
- Туып та өлгермә, үлеп тә кит инде, - диде, сабый мәете өстенә карап. 
- Әйтәсе юк...- диде Хәлим. 
- Бу дөньяда гыйбрәтләр җитәрлек. Шушы урында алар тынып калдылар. Көрәгенә таянган Хәлим, кызыксынып, Әбүштән сорады: 
- Син шәһәрдә кай тирәдә яшәгән идең? 
- Декабристлар урамында, "Дом обуви" тукталышынан ерак та түгел. Безнең посёлок малайларын "болотники" дип тә йөртәләр иде. Аны-моны белешмичә, шунда җүләр сатып кайнаштык инде... 
- Ничек алай? 
- Шулай инде, - диде Әбүш, теләр-теләмәс. 
- Безнең анда төрмәдә дә утырып чыккан бер заятлый гына мужик бар иде. Кличкасы "Кувалда". Шул кичләрен, безнең ише яшь малайларны җыеп, үз тәртипләренә өйрәтә иде. Кайда ничек булырга... Мин шунда тәмәке тартырга да өйрәнеп киттем. Аннары... Әбүш соңгы сүзен әйтергә кыенсынып калды. 
- Нәрсә аннары? - диде Хәлим, кызыксына төшеп. 
- Тәмәкенең икенче төрлесен дә сынап карадык... Хәлим сагаеп шиккә калды. 
- Әллә наркотикмы? - диде. Әбүш "наркотик" сүзен телгә аласы килмәде, болай дип кенә чикләнде: 
- Шуннан китте инде... 
- Ул пауза ясады һәм өстәде: - упкынга тәгәрәү. "Спартак" комбинатында эшләп йөргән әни минем өчен борчыла. Мин бердәнбер малае. Әти икенчегә өйләнде. Мин артык шук, әнине тыңламыйм. Кич чыгып китеп, төнлә генә кайта башладым. Көндез йоклыйм... Хәлим Әбүшкә текәлебрәк карады, "Яшьтән бозылган икән бу", — дип уйлады да, кызып-нитеп китә күрмәсен дип, җайлап кына сорады: 
- Ул яман чирдән ничек котыла алдың соң? Әбүш сорауга, теләр-теләмәс, көттеребрәк җавап бирде. 
- Аннан тиз генә котылып булмый икән, - диде. 
- Дәваланып та карадым. Шул зәхмәт аркасында өч ел утырып та чыктым. Тагын да сорвался... Минем аркада әнием хәсрәтеннән үлеп китте. Башына инсульт бәрде. Реанимациядә өч кенә көн ятты... 
- Ни кызганыч... - диде Хәлим, фаҗигане яхшы аңлап. 
- Кызганыч булмыйча... - диде Әбүш, үкенеп. 
- Бүтән ул "шайтан коткысы"н авызыма да алмыйм дип шактый гына вакытлар йөргән идем, элекке "дуслар" очрашкач, тагын ымсындым, короче, опять сорвался... Ул зараза һаман үзенекен сорый. Акча гына җиткер... Үлем сатып кәсеп итүче җинаятьчеләр сиңа ул "беда"ны башта бушка бирәләр, аннары "давай акча!". Бирмәсәң, таләпләре катгый... Акча булмагач, әнидән калган бер бүлмәле фатирны да сатарга туры килде. Тегеләр заставили, дөресрәге, отбирали... 
- Әбүш авыр сулап куйды. 
- Шуннан соң мин шушы хәлгә калдым да инде... Ике арада урнашкан авыр тынлыкны Хәлим бозды. 
- Хәзер ул "шайтан коткысы"н кулланганың юктыр ич? - диде. 
- Юк, бу афәттән котылсам дип, тәүбәгә дә килдем. Тфү, тфү!.. Әбүшнең офтанып, үз тормышыннан сөйләгән вакыйгаларын тыңлаган Хәлим, уйга калып, үз малае Ленарны исенә төшерде: "Аның белән хәлләр ничек булып бетәр инде, - диде, - бөтенләй юлдан чыкмаса ярый ла. Хәзердән әнисе белән парлап эчә башлагач, ай-һай... Әнисен дә әйтер идем! Хәзердән холыксыз. Исерсә җене котыра, агрессив... Әллә аны да шул "шайтан" котырта микән?
Алла диген, белмәссең. "Повар" әнисе эчә башлагач чыгырыннан-чыкты инде ул малай. Миңа җавап бер булды: син тылкышма! Ирне санлау булмагач, малайга ни? Берсендә ул хәтта, күзләрен акайтып, минем өскә дә килә башлады, сүгенеп тә җибәрде. Янәсе, әнигә сүз әйтмә, аны орышма! Ничек орышмыйсың, ун елдан артык яхшымы, яманмы бергә яшәгән Марияң эчүгә салышсын да. Кайчак ул эшенә дә бара алмый калсын. Шуның өстенә исереп, чит-ятлар белән гулять тә итсен. Моңа ничек түзәргә кирәк?.." Хәлим шушы урында соңлап кына аңлаган әнисе Рәмзиянең гыйбрәтле сүзләрен дә исенә төшерергә мәҗбүр булды. Ул көнне Хәлим, институт тәмамлагач, кызы Марияне әнисенә күрсәтергә алып кайткан иде. Баскыч төбендә әнисе белән икәүдән-икәү утырып калгач, ана сорады: 
- Өйләнергә булдыңмы, улым? - диде. 
- Әйе, әни. 
- Кайда таныштыгыз соң? 
- Иптәш егетемнең туган көнендә. 
- Хәлим үз куанычын сиздерергә ашыкты. 
- Чибәр ул... 
- Үзеңә ошаса, ни дип әйтим... Акылы-фигыле ничектер бит? 
- Ул мине "Халимчик" дип кенә йөри... 
- Әй хыялый... - диде ана, эчтән офтана да төшеп. 
- Ни дип әйтим соң? Алдагысы хәерле булсын. 
- Әйбәт булыр, әни... Әнисе сиздерми генә шикләнә калды. Ул Мария авызыннан тәмәке исе килгәнен дә сизеп алган иде. Моны ул кызның карлыкканрак тавышыннан да чамалый төште. "Тузга язмаганны, япь-яшь килеш тәмәке тартсын инде, -диде, килешә алмый. 
- Безнең гомердә нәселдә булмаган хәл... Әй балакай, бу нәмәстәкәй белән бәхетле була алырсың микән? Җитмәсә, безнең милләт кешесе дә түгел... Әле нәселе ничек бит?.. Беткән идемени авылдагы татар кызлары? Шәһәргә китәләр дә буянган, бизәнгән кызларга кызыгып йөргән булалар. Кызның күзләреннән бер дә миһербан-шәфкать нурлары чәчелеп тормый. Малайны саннар микән? Бик серле кешегә дә охшаган. Белмим инде, белмим нәрсә дип әйтергә дә. Каршы килсәң, аннары хатыннан уңмаганына гомере буе сиңа үпкәләргә дә мөмкин". Ана сорашуын белде. 
- Әле танышканыгызга күптәнме соң? - диде. 
- Ике ай. 
- Әллә беразга йөреп торасыңмы? Ашыкмыйсыңмы, дим? 
- Юк, әни. Без өйләнешергә килештек инде. "Ахмак та инде син, балакай, - дип уйлады әнисе Рәмзия эченнән генә. 
- Әтиеңнең исән чагы булса ул ни әйтер иде икән? Мөгаен, ризалашмас иде..." Шулвакыт аптырашта калган ана әйтә куйды: 
- Алайса үзеңә кара... Хәлим әнисенең шушы сүзеннән соң, куанып, урыныннан торып йөреп үк китте. Ана аның артыннан, йөрәге сиздергәнне үз-үзенә әйтеп куйды: 
- Әрәм гомер... Хәлим бу сүзләрне чак кына ишетеп тә калды. Әмма аларның ни мәгънәдә әйтелгәнен ул чагында төшенеп бетә алмады. Мариясе белән гаилә низагларына килеп төртелгәч кенә, ул мәрхүм әнисенең бу сүзләрен бүген дә кабат искә төшерде. Әбүш, уйларына бирелеп, тынып калган Хәлимгә кинәт кенә: 
- Нәрсә, казып бетерәбезме? - диде һәм көрәгенә тотынды. Алар янә алмаш-тилмәш кабер казырга керештеләр. Ахырдан Хәлим Әбүшкә: 
- Мин зират канторына барып киләм, - диде. 
- Анда кабер ташлары ясаучылар яныннан су, бер-ике комган да алып киләм. Бу сабый мәетен юып, шартын китереп җирлисе иде. Бер-ике сәгатьтән мәетне, ләхет такталарын да иңдереп, җирләп тә куйдылар. Баш очындагы тактага "Билгесез" дип, күмелгән елын, числосын да язып куйдылар... Шушы хәлне хәтереннән кичергән Хәлим әлеге изге гамәленнән разый калып барды да барды. Ул бүген көтмәгәндә Әсгать белән очрашуына сөенеп бетә алмады. Моны Ходай үзе кушкандыр дип уйлады. Әлбәттә, Әсгать белән хәбәрдә торырга кирәк аңа. Бәлки, кая да булса рәтле эшкә урнаша алыр. Аннары, насыйбы чыгып, үзенә тиң тормыш иптәше дә табылмасмы? Кем белә? Өметне өзәргә ярамый... Ул, яшәп яткан "йорт"ына килеп җиткәч, беренче эш итеп, аш-су хәстәренә кереште, "буржуйка" мичен ягып җибәрде... Көн кичкә авышкач, Хәлим, "йорт"ына кереп, ял итәргә караватына килеп ятты. Түбәдән, иске рам тәрәзәләре аша үткән алсу кояш нурлары аның күңелен завыктырып, ямьле туган якларына, шунда үскән яшьлек елларына алып кайтты. Анда Үзәнсу елгасы тирәли Тау өсләре буйлап сузылган урман сымак үскән төрле-төрле агачлар, инеш ярларын бизи-бизи, Мишә елгасы ягына таба сузылган. Ул тау битләрендәге урманлыкларда, каен җиләкләре дә, җир җиләкләре дә алланып кызара. Тагын гөлҗимешләре, миләш, баланнары да тирә-юньне ямьләп бизи. Ул шул тауларга, шул урманлыкларга яланаяклап та чапты, һәммәсенә хозурланып канат ярды. Аннары авылның инеш-тугайларында сикерә-чума су коенды, кармак салып балыклар да тотты. Нинди күңелле чаклар булган!..
Бервакыт аның әтисе Хак каршы яктагы тау башына җил тегермәне дә корып куйды, җилне эшкә җикте... Ул яхшы балта остасы иде шул. Агач эшләренә бик хирыс булды, кулыннан килмәгән эш юк иде. Мин дә аның янында буталам. Төрлесен күреп өйрәнә-өйрәнә, эшләр майтара башладым. Эшкә өйрәнү миңа күп кенә нәрсәләрнең серенә төшенергә дә ярдәм итте. Аннары яшьтән үзләштерелгән тәҗрибә институтка кереп укый башлагач та, хәтта исәп-хисап ясап мәсьәләләр чишкәндә дә ярдәм итте. Һәр төзелеш, хәрәкәтләнгән һәр механизм механика законнарына да нигезләнгән шул. Хәзер дә ул алган белем-сабакларына сөенеп бетә алмыйм. Башкача юк, кулыңнан эш килмәсә ни кылыр идең? Юкка гына: "Һөнәрле үлмәс, һөнәрсез көн күрмәс" дип әйтмәгәннәр инде. Әтигә рәхмәт. Кайчан кайтсаң да аның кулында нинди дә булса инструмент булыр иде. Йә ул капкаларны бизәкләп ясый, өй кыекларын матурлый. "Менә кайтканда-киткәндә күңелләрегезне сөендереп, хозурлап торсын!" - дия иде ул. Берсендә, икәүдән-икәү өстәл артына утыргач, ул, чак кына кыза төшеп, сөйләп китте: "Син белеп тор, - диде. 
- Сугышка киткәндә, миңа унсигез дә тулмаган иде. Мин күргәннәрне беркемгә дә күрергә язмасын!.. Әйе. 
- Ул, "әйе, әйе" дия-дия, фикерләрен бәйләп дәвам итте: 
- Җәяүләп йөзәр чакрым бара идек. Хәзер йөртеп кара берәрсен йөзәр чакрым. Без йөрдек. Әйе, суын да, сазлыгын да кичтек... Мин 95 нче полкта идем, өченче рота. Утыз җиденче дивизияне А. Рокоссовский җитәкләде... Белоруссиянең Великий Лук шәһәрендә дә булдык, узловая станциядә. Аннары безне Беренче Балтийскийдан Икенче Балтийскийга күчерделәр. Шундагы сугышларда яраландым да инде. Бер тәүлек кар өстендә ятарга туры килде. Шунда бер стакан җылы су китереп бирделәр. "Сине алмага килерләр", - дип, сугышчылар алга таба китеп барды. Аннары санбатка чанага салып алып киттеләр... Әйе, биш чакрым кардан тартып бардылар. Тәмәке төреп бирделәр. Анысы ярады. Яралы боттан кан ага да ага. Бер күз күрми. Күзгә дә тимер ярчык килеп эләккән... Әйе, оста пулемётчик идем мин. "Максим" белән эш иттем. Наводчик. Минутына 5000 патронны ата... Әйе, әйтәм бит, без күргәнне кеше күрмәсен. Ул Брянский урманнарында барган сугышларның очына чыга торган түгел. Сазлык. Шунда күпме сугышчылар ятып калды. Бер кабергә сигез йөз кешене шырпы кебек тезәрләр иде. Бишәр, алтышар кабергә йөзәрләп тә күмделәр... Әйе, аларның һәммәсе күз алдында тора, барысы да йөрәккә шырпы кебек кадалган, һаман да истән чыкмыйлар... Әйе, ниләр генә күрмәдек. Уралдан башлап Брянск урманнарына кадәр бик озын юллар уздык. Орёлны алганда, миңа "За боевые заслуги" медале бирделәр. Аннары 1942 елның 23 августында (һәммәсен төгәл хәтерлим!) Смоленск ягына повестка алдык. Әйе, су юкта сидекләргә кадәр эчтек. Коелар бар, аларга агулар салынган. Әз генә аккан чишмә суларын каскаларга җыя идек. Витебск шәһәре янында җыен сазлыклы урыннар. Шунда 1944 елның май аенда күзем яраланды да инде... Аннары мин шул елны районга, Теләчегә кайттым. Дюкин дигән кеше военком. "Безгә завхоз кирәк", - диде ул. Мин ризалаштым. Әйе, ул елларда завхоз булып та эшләдем әле мин. Тик торырга безнең вакыт булмады. Ул вакытта хәзерге кебек трай тибеп йөрмәделәр. Без эшләдек... Аны сугышларда йөрәгенә төшкәннәр тыныч кына калдыра алмады. Ул башыннан узганнарны янә дә, син белеп кал дигәндәй, сөйләргә тырышты: "Әйе, - диде ул, кабат хисләнеп. 
- Миннән ике яшькә олырак иптәш егетем, авылдашым Габдулла Галиев бар иде. Укытучы Нәдерша малае. Аны сугышка 1941 елны ук алдылар, һәм ул сугышның беренче елында ук вафат булды. Миңа фронттан хат та җибәргән иде. Хатын шигъри юллар белән дә язган. Бер-ике юлын әле дә хәтерлим, менә болай: ...Пуля кәрәкәй кебек очып кунар да Мәҗбүр итәр, Ярсып типкән йөрәгеңне тынарга. Аның хатына каршы мин дә бер шигырь язып җибәргән идем, ала алгандырмы юкмы, белмим. 
- Ул үзе язган шигырьне хәтердән укыды: Бер моң яши миндә...
Үзәннәргә җиткәч, үзәннәргә, Уч төбемдә кебек каласың; Бар юлларың, авылым, каршы ала Ачып миңа басу капкасын. Чакыра мине үзәннәргә сеңгән Хис-моңнары изге җаннарның... Кодрәт бирә эшчән затларына Һәр иртәдә аткан таңнарың. Бер моң яши миндә, баш очымда Эленеп калган әллә тургаең... Үзенә дәшә үзәннәрең мине, Җем-җем иткән көмеш тугаең. Җырлар тынмый монда, авылдашлар Шат яшиләр һаман бер көйгә. Якты булсын, балкып торсын, диеп, Бәрәкәт иңсен, диеп, һәр өйгә. Мин шул чакны: "Әтием яшь чагында шигъри җанлы да булган икән", - дияргә мәҗбүр булдым. Ул янә яшьлек дустына кайтып калды, сөйләвен дәвам итте: 
- Габдулла Галиев шигырьләрне күп яза иде. Әле китаплары да сугышка кадәр үк басылып чыккан иде бугай. Яшь килеш әрәм генә булды... Ярый, без сугышта исән калдык, бер күз белән булса да яшибез. Дөнья бер күз белән дә якты күренә... Дөрес, безне, сугыш инвалидлары буларак, онытып бетермәделәр. Сугыш кырында ятып калганнарга, аларның кадерлеләренә, нарасый балаларына гына игътибар җитеп бетмәде. Ил өчен үлгәннәрнең гаебе юк бит, юк... Ризасызлык кичергән әтинең өстәл өстендәге йодрыклары бер йомылып, бер ачылып китте, һәм ул, сөйләгәннәренә йомгак ясагандай, болай диде: "Хәзер иркенчелек, эшләгән кешегә яшәргә була. Әмма бер баеганның гел баесы килә. Син - миңа, мин сиңа китте... Безнең ишеләрнең кадере бетеп бара... Әйе, хәзер техника заманы дигән булып, күпләрнең бил бөгеп эшлиселәре килми. Техниканың үз зыяны җитәрлек югыйсә... Элек безнең авылда ветврач, санитар Саттар абый бар иде. Ул булганда, су буйларында үлгән эт, мәче үләксәләре аунап ятмады. Барысын үләт базына озаттырды. Чүпне дә теләсә кая чыгарып өймәделәр, ягасын яктырды, күмәсен күмдертте. Ә хәзер авылда беркемгә бернәрсә кирәкми диярлек. Аптыраш. Ярар, безнең башлар күрәсен күргән инде. Киләчәк сезгә кала, сез ни эшләрсез..." Хәлим, әтисе сөйләгәннәрне хәтереннән уздыргач, бер карарга килеп: "Кабат сугышлар гына булмасын!.. - диде. Аннары сабый мәетен кешечә җирли алуыннан канәгатьлек хисе кичереп өстәде: 
- Ярый әле, бүген бер саваплы эш эшләдем..."

МИНИСТРГА ЮЛЛАМА
Хәлим юган өс-киемнәрен киптерергә бауга элеп куйды. Ул, чүплектә яшәсә дә, чистарак йөрергә, биредәге шартларның нинди булуына карамастан, кешечәрәк киенергә тырышты, шәһәргә бара калганда да рәтлерәк кыяфәттә күренәсе килде. Ул тиктомалдан Әсгатьне исенә төшерде. Аңардан хәбәр-хәтер ишетелмәгәнгә аптырый төште. "Ул һаман да чүплеккә күмелгән шул "алтыннары" артыннан кайгыртып йөри микән?" - дип уйлады. Кем белгән инде? Исән-сау гына була күрсен... Хәлим тора-торып: "Нигәдер бүген Әбүш тә күренми әле, - диде, - бирегә килешли канистр белән су да алып килермен", -дигән иде, чүп ташу машинасы шофёры Сөләй белән шәһәргә кайтып киткәндә. Аны Сөләй үз дачасында да эшләтә, ахры. Бакчага кирәк-ярагы чыгар дип, мондагы ишекләрне, рамнарны, яраклы төзү материалларын да алып кайтып киткәлиләр. Эш белән кызыксындыргач, нишләсен инде ул, кая барсын? Хәлим, үз мәшәкатьләре белән арлы-бирле йөренгәч, кабат шул чүплек тавына карап калды. Аңа бәйле уйлары, бәйләнчек чебендәй, янә ризасызлык тудырды. "Бирегә экология министрын алып килеп күрсәтәсе иде, - диде ул кинәт кенә.
- Мондагы тамашаларны белә микән ул? Юктыр, мөгаен. Белсә дә... Әллә үзенә хат язып җибәреп карыйсы инде? Мәсәлән, болай диебрәк: "Хөрмәтле министр әфәнде!.. Мин шәһәр читендәге бер чүплектә бомж хәлендә яшәүче (моңа беркемне дә гаепләмим) адәми зат. Электәге инженер-конструктор булам. Сүзем җир өстенә биниһая җәелә барып, биек-биек булып өелгән чүплекләр турында. Мин бу хәлне җәмгыятебез тудырган әхлаксызлык, культурасызлык дип саныйм. Кеше табигате, бәлки, шулай да яратылгандыр: аңа ач күзлелек, комсыз нәфес, алдауга корылган яманлыклары артыннан ияреп йөридер. Пәйгамбәребез Мөхәммәд хәдисләренең берсендә болай дип тә әйтелә: "Адәм баласы дөньяда тору нисбәтендә малга һәм озын гомерле булуга комсызлыгын арттыра барадыр". Яки:
"Адәм баласы тутырган капчыклар арасында корсактан да зарарлы капчык юк..." - диелә. Уйлап баксаң, җир өстендә яткан чүплек тә - җәмгыятебез өчен зарарлы, чир җыючы, чир таратучы "корсак", без сулыйсы һавага үзенең агулы матдәләрен, газларын бүлеп чыгаручы химик "лаборатория" дә. Әйе, һәрбер "корсак" та - үзенә күрә химик лаборатория. Нәрсә дә булса ашап агулансак, кайчак без аны ничек дәваларга да белмибез, ахыр чиктә үлеп тә китәбез. Медицинабыз да бик үк сөенерлек түгел, алга китмәгән... Төрле-төрле әйберләр белән буталган чүплек тавында ниләр генә юк, полиэтилены да, пластик шешәләре, пакетлары һәм дә төрле-төрле агулы матдәләре дә бар. Аларның күбесе череп, таркалып, яна да төшеп төтенли дә. "Мәгез тончыгыгыз, үз бүләгегез" дигәндәй, һавага күтәрелә, тирә-ягыбызга тарала. Бер үк вакытта урынлы-урынсыз төрле ташландыклардан җир-суларыбыз да агулана бара... Минемчә, табигатебезне бозган төрле-төрле газларны сулап, ярамас ризыкларын да ашап, адәм баласы үзенә алдан ук кабер казырга тиеш түгелдер ич инде? Чамалыйм, дөнья - уен. Анда кемдер үз ролен оста башкара. Ул һәрберсеннән өстен, нинди юллар белән булса да, тендор откандай, гел җиңеп чыгасы килә. Аңа да комсызлык чире йоккан була. Күрәмсең, байлык, табыш китергән бүлешләр, алыш-бирешләр, базар шартлары, базар коррупциясе дә шуны таләп итәдер инде. Җәмгытебезнең тамырын корыта барган әнә шул коррупция дигәннәре дә, гәрчә аңа каршы көрәш ачкан булсалар да, димәк, ул юктан гына тумаган. Доходлы бизнес. Ул миллионерларны да, миллиардерларны да күпләп тудырды. Алар, акча тормышның үлчәү берәмлеге дип санап, халык хисабына да баедылар. Менә шушы коточкыч казна убырларының, "кесә оешмасы" түрәләренең акчаларын чүплекләрдәге чүпләрне аралап, ягъни "сортировать" итеп, шулардан "вторичное сырьё" эшләп чыгару өчен махсус производство ачарга тотсалар, ягъни махсус бизнеска юнәлтсәләр, җир өсте шактый чүплектән арыныр, яшәреп күзен ачар иде. Аннары җир сыкранып, иңрәп суламас та иде. Чөнки җир дә - тере организм, аның сулыклары да информация хәтерен бик яхшы саклый, океаннары да дулап-дулап ала белә... Югыйсә моңарчы кешелекне кешечә яшәтә алган жир үз үзенчәлеген, үз структурасын да саклап калырга тиештер дип беләм. Киләчәктә нефть, газ чыгарулар гына безне оҗмахта яшәтә алмас. Акылсызлык фаҗигаләрен көтми (Болай да дөньяда җир байлыклары, җир ресурслары өчен сугышлар бара!), күбрәк акылны да эшкә җигә белеп җиребезне саклап каласы иде. Мин кайчак хыялымда да шар кебек чүплек өсләренә күтәреләм һәм җиргә яман шеш кебек ябышкан чүплек өемнәрен куптарып алып ташлыйсыларым, җирнең йөрәк пульсын, иркен сулышын тыңлыйсым килә... Министр әфәнде! Уйлар - чынбарлык, диләр. Әгәр шулай икән, бәлки, минем бу уйларым Сезгә барып та ирешер, табигатьне саклауга карата корылган фикерләрегезне уятып җибәрер, мөнәсәбәтләрегезне уңай якка үзгәртә төшәр. Шундый теләктә калып, үзегезгә дә сәламәтлекләр теләп, чүплектә яшәүче бомж Хәлим". Ул шулай, сәер кешедәй, тегеләй дә, болай да хыялланып карады, әмма тынычлыгын таба алмады. Аптырагач, "буржуйка"га ут ягып, аш-су пешерергә кирәк булыр дип, агач бүкәндә вак-төяк утыннарны балта белән чапкалый башлады. Шактый гына онытылып, дәртләнеп эшләде. Күпмедер вакыт узгач, балтасын асылындырып туктап калды. Һич көтмәгәндә калкып чыккан уй аны янә гаиләсе хәлләрен исенә төшерде, малае Ленар күз алдына килеп басты. Ул көнне алар арасында тавыш та купты: 
- Нишләп әтиең әйткәннәрне тыңламыйсың син? - диде Хәлим улына. Ленар кырыс кына җавап бирде: 
- Нәрсә эшләргә кирәклеген үзем беләм мин. 
- Юк, болай булмый бит. Сиңа нәрсә белән булса да шөгыльләнергә кирәк. Укырга, берәр һөнәргә өйрәнергә, компьютерда эшләргә өйрәнсәң дә зыян итмәс. 
- Ә мин компьютерда эшли беләм. 
- Күргәнем юк. 
- Без, кич чыккач, уен автоматлары салонына барабыз. Анда Интернетка да чыгып була. Бөтенләй икенче, виртуаль дөнья белән таныша аласың.
- Интернетта казыну берәр реаль һөнәргә өйрәтми бит ул... Күңел алдау. Яшь кешене нәрсәгәдер бәйләп ымсындыру гына. Шул бәйлелек кешенең психикасын да бозарга мөмкин... Ташла төнлә йөрүләреңне, үзеңнән акыллырак иптәшләр табарга тырыш. Зинһар, аракы эчмә, бу яшьтә сиңа ярамый ул. "Ярамый" сүзе аңа ошамады. 
- Ә син каян беләсең? Калганнар җүләр что ли? Эчәләр дә, тәмәке дә тарталар. 
- Баштарак зыянын аңлап бетермиләр, аннары соң була... Ленар аның белән килешәсе килмәде. 
- Әти! Җитәр инде миңа мораль укырга. Я сам знаю... 
- Белгәч, төне буе эт куып йөреп, көндез йокыдан айный алмыйлармы? Бу шәп нәрсә түгел... Мин егерме яшькә җитеп авызыма сыра да капмадым. Ә хәзер нәрсә генә эчмиләр. 
- Хәлим аңа хатыны Мариянең эчүен гыйбрәт итеп күрсәтәсе килде. 
- Әнә әниең дә сәрхушка әйләнеп бара, хатын-кыз булса да. "Сәрхуш" сүзе чыккач, Ленарның җен ачулары чыкты. 
- Не оскорбляй мою мать, я тебя ненавижу... Хәлим ашханадә эшләүче хатыны Мариянең спиртлы эчемлекләр эчкәнен малаена караганда яхшырак белде. Мария эштән соңгарып та кайткалый. "Нигә соңгардың?" - дигәч: "Махсус кунаклар булды, шуңа тоткарландым", - дигән булды. Берсендә ул ашханәгә үзе барып карады. Бакса, хатыны эчеп егылган, өс-башы ачык... Шунда ул барысын да аңлады: хатынының тотнаксызлыгын да, хыянәтен дә... Аны кичерә алмый рәнҗеде. Менә шулвакытта ул кабат әнисе сүзләрен хәтерләде: "Тиешле кешесенә тап булмады. Әрәм гомер..." Ул баштарак олыгая төшкәннәрнең дә аерылышуларына гаҗәпләнә иде югыйсә. Ә хәзер күбесенә инанды... Улыннан да "Я тебя ненавижу" сүзләрен ишетермен дип уйламады. 
- Рәхмәт яхшы сүзеңә, - диде. Ленар, бераз кызулыгын баса төшеп: 
- Әнидән башка нишли алыр идең соң син? - диде. 
- Ул туйдыра әле безне, ашарга-эчәргә эшеннән дә алып кайтып тора. 
- Акыллы сүзеңә тагын бер тапкыр рәхмәт. Тәрбиясез. 
- Тәрбиялә идең... Хәлим, аңламаса аңламас икән, дип улына ачу белән карады да: 
- Бер котайткыч булырсың инде... - диде. Малай аны-моны уйлап тормый янә җикеренде: 
- Авызыңны яп!.. Хәлим моңа гарьләнеп бетә алмады, бар көчен җыеп түзәргә булды. "Хатының белән икең бер фикердә була алмагач, ничекләр тәрбия кыла аласың?" - дип уйларга мәҗбүр булды ул. Димәк, улы Ленарның уен автоматлары салонында ябышып ятулары үз "тәрбиясе"н кыла төшкәнгә охшый... "Тәмуг"ка тәгәри калса, аннан чыга алырын уйлый белә микән ул?.. Хәлим, күңеленә тигән әлеге уйларыннан котылырга теләп, кулында асылынып калган балтасын ныклабрак тотты да, ике арада яшәп килгән низаглы гаилә җепләрен өзәргә, ниһаять, нокта куярга теләгәндәй, балтасын бүкәнгә чапты. Аннары җыенып, бер урман һавасы да сулап кайтырмын, дип күл буена китеп барды.

СИН ДӘ МИНЕКЕ...
Хәлим, урманга барып керүгә, табигать матурлыгына хозурланып, үз уйларына чумды. Ямь, нур биреп торган гүзәллекләр рухын күтәреп җибәрде! Әйтерсең кешеләрдәге матурлык сыйфатлары да шушы табигатькә сокланулардан күчкәндер сыман. Юкса төрле-төрле гүзәл чагыштырулар аларның телләренә кермәс иде. Кояш нурлары барча агачларның йөз-төсен бизәп үзенчә яктырткан. Менә шушындый табигать байлыгына, аның тиңсез хәзинәләренә куанып һәм дә үзеңне бәхетле сизеп яши бел генә икән! Бу матурлыкларны күзләрең күрә генә белсен, сулар һаваң, эчәр суларың җаныңа сихәт кенә биреп торса иде. Без дә бит табигать баласы, аның хәзинәләрен саклый алсак, аның юмартлыгы да хәттин ашкан булыр. Сокландыргыч җиләк-җимешләре, төрле-төрле тәм-томнары телләрдә саклана. Хәтта җыр булып халык күңеленә дә кергән: "Бөрлегәнем бер генәм", "Миләшләрем" һәм башкалар, саный китсәң алар күп. Монда һәр күренеш, сурәт сихри тылсымга ия, күзләргә дә рәхәтлек биреп, мәхәббәт чаткылары уята...
Әнә җәенке өрәңге яфраклары, көз моңсулыгына батып, саргая төшкәннәр, гүя очып китәргә теләгәндәй, кояшка канатларын җәйгәннәр. Ә "башкайларына" яшел "калфак" кигән төз наратлар, нидер көткәндәй, моңга батып тын калганнар. Очларындагы яшел ботаклары арасында әле анда, әле монда кояш нурлары күз кысып качыш уйныймыни. Чү! Көзгедәй чагылган ул нурларда кемнәрнеңдер йөз чалымнары чагылып-чагылып китте. Гаҗәп, таныш йөзләр: тукта әле берсе әнием, икенчесе әтием түгелме соң? Әйе, алар. Берсе артыннан икенчесе ияргән, ачылып-ачылып киткән йөзләре ниндидер шәүлә сымак күктә йөзә. Әллә инде мине күзәтергә дип бирегә килеп чыкканнар? Йөзләре шат, үзләре гомер кичергәндәгечә үзара елмаешалар да. Шулай әле дә сөешеп качыш уйныйлар диярсең. Миңа карап-карап: "Бу бала нигә ялгызы гына йөри", - дип, гаҗәпкә дә калалар сыман... Шушы мәлдә Хәлимнең кинәт хәтере яңарды. Бервакыт аның әтисе белән әнисе, кара-каршы утырып, чәй эчәләр иде. Әти өстәл артыннан кубып китте дә горур гына, эшләгән эшләренә куанакуана сөйли башлады: 
- Беләсеңме, Рәмзия, - диде ул, кулларын җәеп һәм як-ягын күзәтә-күзәтә. 
- Болар барысы да минем үз кулларым белән эшләнгән, әле чуклап, бизәкләп, матур булсын дип. Сарайларын да, келәтләрен мин салган. Әнә теге тау башындагы җил тегермәне дә минеке. Минекеме? Минеке. 
- Синеке, синеке, - диде әни, көлемсерәп, гадәтенчә җай гына, сабырлыгын саклый төшеп. 
- Минеке шул, минеке... - диде әти, горур гына, үз адресына мактау сүзләре дә ишетергә теләп. Әни сүзен әйткәнче янә көлемсерәде һәм тыныч кына: 
- Син дә минеке бит, картым, - диде. Мондый җавапны көтмәгән әти бер мәлгә телсез калгандай булды да кинәт үзе дә көлеп җибәрде. Аннары: 
- Мин дә синеке шул, хөрмәм, синеке! - диде һәм әнине, янына килеп, кочып алды... Ишек бусагасыннан чыгып киткәндә, аның: "Хөрмәм, урынны келәткә җәярсең әле", - дигән сүзләре генә ишетелеп калды... Нарат агачлары очына карый-карый барган Хәлим, әти-әнисенә изге теләкләрен ирештерергә теләп: "Матур гомер кичерделәр, урыннары оҗмахта булсын..." - диде. Хәлим, күл кырыена килеп чыккач, яр буйлап бер әйләнде, ике. Яшьлегенә кире әйләнеп кайткандай, йөгереп-йөгереп тә алды, кулларын селтәнә-селтәнә, физзарядкалар ясагандай итте, үзенә бер рәхәтлек кичерде. Шулвакыт ул барган җиреннән машина кычкырткан тавышка туктап калды. Артына борылып караса, анда Бараев машинасы килеп туктаган. 
- Кая йөрисең син? - диде Бараев аңа. 
- Мин сине эзлим бит. 
- Урманга прогулка ясарга чыккан идем, - диде Хәлим. 
- Ә нәрсә иде, Заһир Ямалович? 
- Әйдә, утыр әле. 
- Ул машинасында үзе генә иде. 
- Син миңа иртәгә кирәк буласың. 
- Нәрсә икән? 
- Әнә тегендә ике катлы фазенданы күрәсеңме? - диде ул, күлнең аргы ягынарак ишарәләп. 
- Анда иртәгә минем шефның мунчасын ягарга булышырга кирәк булачак. Бер иптәш авырып киткәнме, белмим... Короче, мунчаны яхшылап юып, себереп тә чыгарасы була. Ул йортка эшлекле түрәләр җыелачак, сайлаулар турында мөһим сөйләшүләр дә алып барачаклар. 
- Кемнедер депутатлыкка тәкъдим итмәкчеләрме әллә? - диде Хәлим, кычыткан телен тыя алмый. 
- Торып тор син, минем шеф үзен тәкъдим итәргә уйлый. Бергә-бергә киңәшәләр булыр. Хәлим: "Димәк, шефың бай кеше икән, миллионнарын түгәргә кызганмагач..." - дип уйлап алды. Бараев дәвам итте: 
- Килгән кунакларны сыйлап, яхшылап мунча кертеп җибәрми булмый бит инде... 
- Ярар, ярар, - диде Хәлим, килешеп, Бараевның яхшы якларын да онытмый. Берсендә Хәлимгә, чүплектә Әбүш пешергән ашны ашап, ашказаны талулап, шифаханәгә кереп дәваланырга туры килде. Моны Бараев үз танышлары аша эшләде. Ярый әле, исән-сау калды. Кайту юлына чыккач, Хәлим шушы очракны исенә төшерде дә тын гына барган җирдән: 
- Сезгә рәхмәт инде, - диде. 
- Нәрсә өчен? - диде Бараев. 
- Теге вакытта мине больницага салып дәвалаган өчен. 
- Күптән ич инде аңа. 
- Күптән булса да игелекле эш онытылмый ул... 
- Ул беразга тынып торды да сорады: 
- Минем сезгә бер гозерем дә бар.
- Нинди? Әйт. 
- Мин югалган паспортымны, документларымның яңасын алырга телим. Шәһәргә, бәлки районга да кайтырга туры килер. Артыннан йөрмичә булмый. Сез миңа бераз акча бирә алмассызмы? Бурычка булса да... 
- Күпме кирәк? 
- Үзегез чамалагыз инде. Аның мәшәкатьләре җитәрлектер әле. Бараев Хәлимнең хәлен аңлады, кысмырланып тормады, кесәсеннән биш мең акча чыгарып бирде. Хәлим разый калды. Алар үзләренең "торак" пунктына килеп тукталганда, Әбүш тә үз урынында иде. Ул алып кайткан суыннан чәйләр кайнатып йөри иде.

 ХӘВЕФ
 Чү! Бу ни хәл? Мин кая барып чыктым соң? Бу нинди шомлык? Бу урман эчендә мин балык тоткан күл түгел ич, икенче. Аның иге-чиге дә күренми, диңгезгә охшаган. Суы тирән, чиста. Тукта, тукта, бу бит мин армиядә хезмәт иткән иткән җирләр. Әйе, әйе, барысы да таныш... Димәк, мин Байкал күле янына барып чыкканмын... Гаҗәп, ә нигә аны ниндидер сакчылар саклый, янәшә тирәсен чәнечкеле чыбыклар белән дә әйләндереп алганнар... Ә монысы нинди тамаша? Халык та халык, әллә кайлардан җыелганнар. Әйтерсең бөтен Җир шарындагы адәмнәр шушы күл тирәсенә җыелган, һәммәсе күлгә омтыла. Кулларында савыт-сабалар, кемнәрдер газиз балаларын да күтәреп, ияртеп тә килгән. Талчыкканнар, йөзләренә курку иңгән, тилмергән кыяфәттә бер йотым булса да су бирүен гозерлиләр. Әллә җир өстенә берәр яман хәвеф килгәнме? Әллә Ходай ул адәмнәрне Җир шарында сусыз яшәү мөмкин түгеллегенә, сулыкларны пычратмаска кирәклегенә инандырасы килеп, тәүбәгә китерткәнме? Күр әле, күр: монда янәшә-тирәдәге агачларга кош-кортлар да хәлсезләнеп килеп кунаклаган... Талпынган җаннары чарасызлыктан ни эшләргә дә белми. Күлгә таба очып китәрләр иде, юллары бикле, яр буйлары сеткалар белән тотып алынган. Ә күл күгендә оча торган тәлинкәләр ялтырап-ялтырап ала. Бар җирдә каяндыр килгән сәер, кораллы сакчылар. Бу нинди тамаша? Берни аңламаган Хәлим, аптырап, ары чапты, бире чапты. Һәркайда озын-озын чиратлар. Алар кем янына керергә телиләр? Мөгаен, күл хуҗасына су сорап. Ул кем? Кайда утыра, монда аның янына ничек керәләр? Сузылган чиратларга карап бара-бара, Хәлим бер матур гына ак бина янына килеп чыкты. Аны да сакчылар саклый, шунда кешеләрне дә тикшереп кенә кертәләр икән. Ул чиратка алгарак килеп басты һәм, ни хикмәт, "пост" аша тоткарлыксыз узып китә алды. Хәерлегә булсын! Әллә аңа игътибар итмәделәр, әллә ул күренмәс кешегә әйләнгән инде? Ак бина эченә узгач, аптырап гаҗәпкә калган Хәлим бер читкә басты да түргә бакты. Каршысында ак чапаннан, ак сакаллы берәү тәхетендә тыныч кына утырып тора. Ул, акыл ияседәй, төскә җитди, кашлары калку. Әйтерсең күктән төшкән олуг пәйгамбәребез илчесе. Менә ул ярдәмчесенә чираттагы кешене янына кертергә ишарәләп ым какты:
- Керсен! - диде. Ишектән озынчарак, кырык биш яшьләр тирәсендәге бер гаярь генә ир килеп керде. Ул кызыл галстуктан, ялтыравыклы ботинкалар кигән. Буй-сыны төз, спортчыларныкыннан ким түгел. Кыяфәт көр, ни җитте кеше генә түгеллеге әллә каян күренеп тора. 
- Тыңлыйм! - диде хуҗа һәм тынып калды. 
- Галиҗәнап әфәнде! - диде кызыл галстуклы зат, итагать сакларга тырышкандай, сүзләрен турыдан бәреп, башта үзе белән таныштырудан башлады: 
- Мин Бочкарёв Анатолий Васильевич дигән кеше булам. Күп еллар алтын приискларында да, кыйммәтле җәүһәр ташлар чыгару комбинатында да эшләдем. Мохтаҗлык кичермәдем... Сезнең янга да үземнең шәхси самолётымда очып килдем. Хәзер яшәвем Израильдә... Аксакал, аның сүзен бүлдереп: 
- Элек кайда яшәгән идегез? - диде. Россиядә, Себердә тордым. Йортларым анда да, монда да җитешкән. Байлыгым да җитәрлек анысы. Тик менә эчәргә яраклы су кытлыгы килеп чыкты. Гозерем... 
- Аңлашылды, - диде Аксакал, мәгънәле генә ишарә ясап һәм тәхетендә калкына төшеп өстәде: 
- Димәк, сез зур гына бизнесмен да булган икәнсез... Бочкарёв, хуҗа сүзләреннән нәтиҗә ясап, бу нәрсәгәдер ишарә ясый, ахры, дип уйлады да сүзен янә үз байлыгыннан башлады.
- Алтыннарым да күп, әле үзем белән дә алып килдем, - диде ул. -Калдырып та китә алам. Миңа тик күбрәк су, су бирсәгез иде. Сусызлыктан гаиләм чирли, аллергия белән газап чигә... Бизнесмен Бочкарёвның гадәтенчә байлыкка табынып, шактый күтәренке рухта сөйләгән әлеге сүзләре хуҗаның чыраен сыттырды. Күрәмсең, ул адәмнәрнең төс-кыяфәтләреннән генә түгел, тавышларыннан ук холык-фигыльләрен төгәл аера белә. Сынаулы карашын ташлап сорады. 
- Алтын - байлыкмы ул? - диде. 
- Байлык! - диде адәми зат, гаҗәпкә калып. 
- Ничек байлык булмасын?! Без гомер-гомергә алтыннарга, акча-валюталарга табынып яшәдек. Җирдәге илләр, кешеләр белән дә акча идарә итә... Аксакал ризасыз гына көрсенде. 
- Сезнеңчә, илдәге коррупция дигәннәрен дә шул акчага табыну тудырдымы? - диде. Әлеге ишарәле сораудан бизнесмен тукталып, сагаеп уйга калды. Тыныч кына утыра биргән Аксакал кичергән уйлар, гәрчә алар кызыл галстуклы Бочкарёвка барып җитмәсә дә, күңеленнән болай яңгырап узды: "Ул коррупция дигәннәрен дә сезнең ише байлыкка табынган эшмәкәрләр уйлап чыгарды. Күбрәк табыш, керем артыннан куа-куа... Эшчеләрегезгә хезмәт хакы җан асрарлык кына калды. Байлыклар эзләп казылган, актарылган җирләрегез бозылып, чокыр-чакырга әйләнеп калды. Алтын-көмешләрегезне юдырткан чиста сулар кире елгаларга әйләнеп кайтканда пычранды, һәм дә туфрак структурасы бозылды. Табигатьне рәнҗеттек. Хәзер җиребез өстенә хәвеф килгәч, су, су кирәк булды... Әй адәми зат, сиңа ни дип әйтим соң? Югыйсә Ходай сиңа да баш биргән, акыл иңдергән. Зиһенеңне бер якка гына авыштырып, тормыш кануннарын читләп эш иткәч, нәфесеңне тыя алмагач нәрсә буласын белмәдеңме? Коррупция дигәннәре нинди зур империя 
- СССРны да таркатты, моңа кайбер түрәләрегезнең сатылуы да ярдәм итте. Чөнки аларның күбесе, властька килгәч, үзләрен күп мәсьәләләрдә хаклы дип саный башлый. Хаклы булмаганнары акланып калу юлларын да эзли белә, хокук саклау оешмаларындагыларны "туендыру" чарасына да керешә... Коррупция чуалган пәрәвез сымак ул". Тынлыкта телсез калган эшмәкәр, акылына килгәндәй, үзенчә тукыды: 
- Мин суны бушка сорамыйм... - диде. Кәнәфидә утырган күл хуҗасы, Аксакал кашларын биетеп алды. 
- Байкал суы алтынга сатылмый ул... - диде дә тынып калды. Аннары башына килгән уйларын болай дип дәвам итте: 
- Алтын, акчаларны ашап булмый. Байкал суы - иң зур байлыгыбыз, аны хәзер төрле һөҗүмнәрдән саклап калырга кирәк. Аннары кешелекле, изге җаннарны, сабыйларны исән-сау яшәтәсе иде... Су алтынга да сатылмаганын ишеткән Бочкарёв сураеп басып торган җиреннән кырт борылып чыгып китте. Аннары ул алтыннары төялгән самолёты янына юнәлде. Аксакал, бармаклары белән ишарә ясап, янә ярдәмчесенә ым какты. 
- Керсен! - диде. Бүлмәгә рәхим иткән ирнең йөзе, ничектер, сәрхушларныкы сыман кызарып, ысланып калган. Ул таза гына, киң җилкәле, болай үзе гади күренә. Кыяфәте дә эшлекле кешенекенә охшаган. Хуҗа аның йөз-чыраена игътибар итмичә генә сорады: 
- Сез кем? - диде, каршындагы компьютер экраны сымак нәрсәгә карый-карый. Аның колак эчендә дә ниндидер аппараты бар, кемнәр беләндер элемтәдә дә тора, күрәмсең. Әллә ул, әүлия сымак, үзе кабул иткән кешеләрнең уй-фикерләрен шул приборлары аша да ачыклый инде?! 
- Мин Чабатаев булам, - диде хуҗа каршында басып калган кеше, шактый көр тавыш белән. 
- Себер татары, Себердә яшим. Шунда электән күчеп килгән булганбыз. Дөресрәге, авылда яшәгән әтиемне, бер капчык арпа алып кайткан, дип бер кеше сата. Моны авылдашларыннан кемдер ишетеп кала. Һәм ул кичен килеп әтигә әйтә: "Иртәгә сиңа киләләр, бүген үк китеп югал", - ди. Һәм әти шулай эшли дә. Себер якларына китеп югала. Юк кешене каян эзләсеннәр. Үзе юкның күзе юк, диләр бит. Сугышлар беткәч, мин шунда Себердә туганмын. Чабата үреп көн күргән әтием чын фамилиясен үзгәртә, мин дә хәзер аның фамилиясендәгечә Чабатаев булып йөрим. Хәзерге вакытта Себердә урман кистерү эшләре белән шөгыльләнәм, управляющий сымак. Шәмдәй төз, таза-таза наратларны аударып, кирәгенчә турап чит илләргә дә озатабыз. Вагоны вагоны белән. Кушканны үтәми булмый. Нәчәльникләр уенча, янәсе, Себер бай, безнең гомергә җитәрлек, рәхәтләнеп баеп кал, имеш! Җитәрлеген җитәрлектәдер, байлыкны теләсә ничек тарата башлагач, киләчәк буынга нәрсә калыр соң? Агачлары бетә баргач, суларга һавасы да кирәк бит әле аның. Тәхетендә ипләп утырган Аксакал, күрәзәчелек кылгандай, Чабатаев сөйләгәннәргә игътибарын арттыра төште.
- Хуш, хуш! - диде, сөйли бир дигәндәй хуплап. 
- Мин халык бозылганга, кыргыйланганга аптырыйм, - диде Чабатаев, дәвам итеп. 
- Күпләр ял итәргә дип урманнарга чыгалар. Шунда ашыйлар, эчәләр. Кайберләре исереп тилерә, сугыша ук башлый. Карап торсаң, әкәмәт инде. Артларыннан чүпләрен җыештыра белмиләр. Үзләренчә культурный булып кыланган булалар бит әле. Каян килгән шушы тәрбиясезлек? Аңламассың. Аларга диңгез тубыктан. Умырт-җимерт коймасын, юл өстенә куймасын дигәндәй, аларга теләсә ни кылансалар да ярый. Яккан учакларын сүндерми калдыралар. Авызларына капкан сигаретларын да теш арасыннан, телләре белән генә чиерттереп, теләсә кая очырталар. Баксаң, урман яна башлый. Аннары без янган урманны сүндерергә чабабыз... Миңа шул янган урманнар кызганыч, кошкортларга да, шунда яшәүче адәмнәргә да яман. Төтенләп янган урманда суларга һава җитми. Кемгә хаҗәт төтен эчендә пыскып пешүләр? Минем бу йөзләр зерә генә кызармаган. Кемнәрдер уйлавынча, алкашлыктан түгел ул. Аллергия галәмәте дә. Һавалар теләсә ничек газлана бара, аннары халык үзе үк төрле чирләрдән арына алмый интегә. Без бит бу дөньяга противогаз киеп йөрергә тумаган... Аксакал, анысы дөрес дигәндәй, башын кагып куйды. Янә дә, үз-үзенә нәтиҗә ясагандай, фикер кылды: "Юкса Ходай дөньяга килгән адәми затларны интектерергә, бер-берсен утларда яндырырга дип яратмаган. Аларга аңлашып яшәргә аң-зиһен биргән, тик аңлашу гына юк. Инде җир байлыклары өчен комсызланып, үзара сугышлар алып баралар, үзләре үк җирне кадерсезлиләр, аны яраксызга чыгарырга маташалар. Һаман да тәүбәгә генә килә алмыйлар..." 
- Аннары әйткәч әйтим инде, - диде Чабатаев. 
- Хәзер Себер елгалары да пычрана. Җыен шакшыны, нефть калдыкларын да шунда агызалар. Контроль юк. Һәркем үзенчә хуҗа... Нефть дип җирләрне тишкәләп, бораулап бетерделәр. Ышанычлы технологияне һәркем саклый алмый, агып чыккан күпме пычрагы җир өстенә сеңә. Инде, җирне борауларга дип, Төньяк котыпка да барып чыктылар. Анда да төрле ягулыклардан бушаган бочкалар җыештырылмый калган икән, аларны аюлар тәгәрәтеп йөри торгач, кайберләре Себер ярларына кадәр йөзеп килгән. Кая карама чүп. Ә җыештыра белү юк. Болай барса безгә табигать каргышы төшәр. Инде күлләр, чишмәләр корый... Дөрес, мин яшәгән тау итәгендә саф сулы бер чишмә бар, ул да корыса ни хәлләр итәрсең? Мине Сезгә шушы борчу алып килде дә инде. Бердәнбер бай, саф сулы Байкал күле генә калып бара дигәч, пошаманга төштем. Ярдәмегездән ташламасагыз иде... Аксакал каршындагы приборына, шунда пәйда булган картага күз салды да соңгы сүзен әйтте: 
- Ходай тәүбәгә килгән кешеләрне үз ярдәменнән ташламас, - диде. 
- Коръәнгә кайт.Тау читендәге чишмәңне дә сакла!.. Чабатаев чыгып киткәч, Аксакал каршына кырык яшьләр чамасында тулынкы гәүдәле бер ханым килеп керде һәм, як-ягына карана-карана, алга таба узды да, башын ия төшеп, туктап калды. Аксакал ханымга үзе дәште: 
- Тыңлыйм. Сез кем, кайдан? 
- Мин Фатыйма, Кавказдан килдем. Таулар арасындагы бер авылда яшим. 
- Хуш, хуш, - диде Аксакал бер кулы белән таягына таяна төшеп, икенчесе белән өстәлендәге бер төймәгә басып алуы булды, шунда ук каршындагы экранда бер яшел нокта янып ниндидер сурәтләр хасил итте: 
- Балаларың белән килдеңме? Фатыйма, ул минем балалар белән килгәнне каян белде икән, дип, аптырап калды да: 
- Әйе, - диде һәм башын артка таба изәде. 
- Алар өчесе дә анда калды. 
- Өчесе дә өч төрле икән, - диде Аксакал, аларның төс-кыяфәтләреннән аерып, - "Туфрагың" уңдырышлы булып чыккан. 
- Әйе шул, - диде ханым, бераз көлемсери төшеп һәм үз аңлатмасын бирергә ашыкты: 
- Аларның һәрберсе өч ирдән, төрле милләт кешеләреннән. Уңганчы унга бар, дигәннәр бит. 
- Уңдыңмы соң? 
- Юк шул. Берсе артыннан берсе ташладылар да киттеләр. Негрның да яшисе килмәде... Хәзер менә бер кишлакта гомер кичерәм. Балаларым үзара бик аңлашып та бетермиләр. Көйсезләр. Чит иткәндәй, бер-берсен кагалар да. Ниндидер ризасызлык кичерүдән хуҗаның ак сакал очы дерелдәп алды. "Тәүфыйгыңда тормый бик ялгышкансың икән, - дип фараз кылды ул. - "Туфрагым" уңдырышлы дип, анда теләсә нинди орлык чәчмиләр шул. Җир-ана да ни чәчсәң, шуны үстерә, тик аңа да орлыкларны белеп чәчәргә кирәк... Балалар көйсез, имеш... Аларның Ходай тарафыннан иңдерелгән милли рухындагы үзенчәлекләре дә бер-береннән аерыла. Юкса нәсел төшенчәләрен дә саклый белергә кирәк. Бу очракта җенси нәфестән тыела белү хәерлерәк булган булыр иде югыйсә".
- Хуш, - диде Аксакал. 
- Гозерең нидә? 
- Монда һәммәсе дә су сорап килгәннәр инде. Миңа да су кирәк... Аксакал өстәле өстендәге бер төймәгә басты да әйтте: 
- Сезнең Кавказ тауларында чишмәләр корымаган ич әле, - диде. 
- Анда су кытлыгы булырга тиеш түгел. 
- Барын бар да... - диде Фатыйма, аптырый төшеп, - гомер буе файдаланган чишмәбез хәзер бер кешенеке генә булып калды. 
- Ничек? 
- Менә шулай, ул кеше шул җир биләмәсен сатып алды да, хәзер чишмәсе дә минеке, ди. Үзе суын теләсә кая сатып баеп ята, безгә юк. 
- Аңа чишмә урынын сатып алырга кем рөхсәт иткән? Фатыйма сүзен әйткәнче ризасызлык күрсәтеп көрсенде. 
- Абыйсы Думада депутат булып утыргач рөхсәт алган инде ул. "Дума, Дума", - дип кабатлады Аксакал, калын кашларын җыера төшеп. 
- Юкса ул җәмгыятьнең көзгесенә тиң булырга тиеш тә... Депутатлар арасына да төрлесе килеп эләгә, күрәмсең. Андыйларның мәнфәгатьләре - һаман да шул майлы "калҗа"ны кулдан ычкындырмау. Халык өчен бушка да эшләргә алыныгыз, дисәләр, төрлесе төрле якка күселәр кебек качып бетәрләр иде. Юк шул, хәзер бушка клоун да елмаймый". 
- Безгә нишләргә соң? - диде ханым, аптырап. 
- Мин ул балаларымны сусыз киптереп үтерәсем килми. Аксакал таягына таяна төште. 
- Чишмәгезне үзегезгә кире кайтартыгыз. Халыкныкы халыкка булсын! 
- Ничек кайтартырга? 
- Уянсын Кавказ халкы. Ул депутатны кире чакыртып алсыннар... 
- Вәт тамаша, кая барып бәрелергә белмәссең... - диде ханым һәм ризасызлыгыннан кире чыгып китәргә мәҗбүр булды. Бүлмәдә авыр тынлык торып калды. Кергән-чыккан кешеләрне күздән кичереп, һәммәсен кызыксынып тыңлап торган Хәлим "Тагын ниндирәк кеше керер икән?" дип түземсезлек белән көтте. Озак та тормады, ишектә Сабантуй батырыдай олы гына гәүдәле бер ир пәйда булды. Аның яңак мускуллары тартышкан, колаклары тырпая төшкән. Гомер буе физик эш белән шөгыльләнгән авыл агаена охшаган. Менә ул, сизгерлеген күрсәтеп, алга таба узды да тәхетендә утырып торган Аксакалга көр тавыш белән: 
- Әссәламегаләйкем! - диде, башын ия төшеп. 
- Вәгаләйкемәссәлам, - диде хуҗа, разый калып. 
- Йә, сөйләгез? 
- Сөйлим, сөйлим, - диде карт, - монда кадәр килгәнмен икән. "Фәйзуш батыр" дигән кеше булам мин. Заманында күп еллар Сабан туе батыры булгач, мине шулай дип кенә атап йөрттеләр. Шөкер, моңарчы саулыгыма зарланмадым. Хәзер дә бер чама гына йөреп торам. Тик менә без яшәгән районда күлләр корыды, чишмә, инеш сулары бозылды. Нефть чыгаргангамы? Белмәссең. Суларны фильтр-мазар аша уздырып эчкән булабыз инде. Кая барасың? Әмма халык чирли, авыручылар күп. Дөрестән дә шулай. Мин дөресен сөйлим. 
- Сөйлә, сөйлә... - диде Аксакал, хуплагандай. 
- Бик матур гына оныгым бар минем, - диде Фәйзуш батыр, дәвам итеп. 
- Азат исемле. Шуның тыннары буыла башлады, хәзердән үк аллергия белән чиләнә. Миңа: "Хәзер иң чиста, шифалы су Байкал күлендә генә калып бара икән, - диделәр. 
- Бәрәкәтләп, саклап торганда, ул күл суының запасы күп елларга җитәргә мөмкин", - диделәр. Бирсен Ходай!.. Халыкны бераз денгә кертә алган булсалар, безнең сулыклар бозылмаган да булыр иде. Әллә кешеләрдә миһербан-шәфкать бетеп барамы, әллә иман качканмы? Имеш, цивилизация! Анысы да акыл белән эшләнергә тиештер бит аның. Мин дөресен сөйлим. Без, үскәндә, физик эш эшләп үстек. Нужа танытты дөньяны. Бүгенге яшьләргә карасаң, шактые инкубатор чебешләре кебек чахлыйлар, күбесе армия хезмәтенә дә яраксыз. Шуңа да карамастан бер ишеләре транспортта йөргәндә дә телефоннары белән мәш килә, олыны-кечене дә күрми. Өйләрендә компьютерларыннан да аерыла алмыйлар. Сүз катсаң, дәгъва белдерсәң ошатмыйлар, син әшәке булып каласың. Ачулары чыга... Дөрес бит инде. Мин аларга ике куллы пила тоттырып, безнең замандагыча, урман кистерер идем. Кувалда белән утын ярдыртыр идем. Тыңлатып кара, якын да килмиләр. "От работы и кони дохнуть", - дип кенә җибәрәләр. Дөрес, минем киявем алай булмады, тырышты, эшләде. Үзе спортсмен да. Минем кызның кулын сорап килгәч (кызым чибәр, егет тә, пар килгәннәр инде), мин моны беркөнне урман кисешергә алып бардым. Кисә, тырыша, балта да кулыннан төшми. Молодец, түзде. Физик эш чабып йөрү генә түгел, ул мускулларны эшләтә белергә дә кирәк. Кешене эш тәрбияли, ә эшсезлек боза... Сер түгел, күрәбез.
Күп кенә яшьләр, рәтләп укымыйча гына, диплом алып чыга, әтисе-әнисе алып биргән машинада форсит итә, дәрәҗә санап тәмәкесен дә тарта. Япь-яшь кызлары да шулай. Әйтерсең бу дөньяга эшләргә түгел, гулять итәргә генә килгәннәр диярсең. Дөрес бит инде. Ачу килмәслек тә түгел... Озын сүзнең кыскасы, миңа оныгым кызганыч... Аның "Бабай!" дип кочакка килеп атынулары - үзе бер бәхет, үзе бер могҗиза! Менә шул оныкны чын кеше итәсе иде... Хәзер аның авырып китүе мине һуштан яздырды да... Шушы вакытта Аксакалның ярдәмчесе Фәйзуш янына килеп басты да: "Хуҗаны артык ялыктырмагыз, сүзегезне кыскарак сөйләгез!" - дип пышылдады. Фәйзуш килешкәндәй баш какты да, кулындагы төенчеген ипләп тота төшеп, Аксакалга якынайды. 
- Төенчегегездә нәрсә ул? - диде Аксакал, гаҗәпкә калып. 
- Бу сезгә күчтәнәч, - диде Фәйзуш, күтәренке тавыш белән, - бер банка бал. Су өчен булыр, баш на баш дигәндәй... Аксакал кәефсезләнеп чыраен сытты. 
- Монда андый күчтәнәчләр белән уйнашмыйлар бит. 
- Ничек инде? Хәзерге заманда кем күчтәнәчсез йөри, кем бүләкләрдән баш тарта? Әле кайберләре, йомышыңны йомышлаганчы ук, "Нәрсәң бар?" дигәндәй, күзгә чекерәеп карап тора. Имеш, заманасы шундый... Аксакалның карашы җитдиләнде, ул тынычлыгын саклап фараз кылды: "Нәрсә мин монда Ходай биргән табигать суын сатып ятарга тиешме? Вәт тинтәк. Монда Җир шарын сусызлык афәтеннән саклап калырга кирәк. Инде адәмнәр, тәүбәгә килә алмыйча, үз язмышларының корбанына әйләнеп бара, чарасызлыктан Байкал күлен камап алганнар, тилмереп бер йотым су сорап гозерлиләр. Ә син, адәми зат, яман кәсебең белән "взятка" төртеп ятасың. Суны акча, алтыннар да алыштыра алмый... Сусыз яшәп буламы? Юк. Җир шарындагы тереклекне саклар өчен дип килгән инде без монда". Һәм ул әлеге әңгәмәгә нокта куярга теләгәндәй, кулындагы таягын идәнгә төртеп алды. 
- Балың үзеңә булсын, кайткач утырып чәй эчәрсез. Газиз оныгың хакына су да алып китәрсең... Аннары беркатлы Фәйзушны хуҗаның ярдәмчесе озатып чыгарып җибәрде. Күренмәс Хәлимгә боларның барысы да кызык, гыйбрәтле иде. Ул бу бүлмәгә тагын кем керер икән дип янә кызыксынып көтте. Ачылып киткән ишектән елгыр гына кергән бер чибәр хатын-кыз затын күргәч, күзләрен ялт-йолт уйнатып алды. "Сөбханалла!.. - диде. 
- Мондый чибәрләр дә булса булыр икән! Байкал күле сылуы шушыдыр, күрәмсең... Күзләре, күзләрне чагылдырып, очкынланып яна да яна". Менә ул сыгылмалы, нәфис сыннарын ниндидер тылсым белән тибрәтеп-тибрәтеп алды да карашлары белән бүлмә эчен айкап чыкты. Сәхнә артисты сыман, игътибарны үзенә җәлеп иттерде. Янәсе, күрсеннәр аның матурлыгын һәм дә кемнәрнеңдер зиһеннәрен чуалтырлык дәрәҗәдә сәләтле икәнен дә. Ул, кыюлык күрсәтеп, тәхетендә утырган Аксакалга таба якынлашты. Гаҗәпкә кала төшкән Аксакал тамагын кырып куйды да сорады: 
- Сез кем? Ул сүзен шаяртудан башлады. 
- Фәрештә, - диде, - күктән очып төштем. 
- Ул кулларын очкан коштай канатландырып алды. 
- Сезнең янга. Ни гаҗәп, Аксакал йөзендә елмаю пәйда булды. 
- Шаяртасызмы? 
- Шаяртмыйча, бу дөньяда башкача ничек яшәргә кирәк. Яшьлек чәчәк вакыт, үз кадереңне үзең белмәсәң сиңа кем карар? 
- Кадереңне белүчеләр бармы? 
- Бар, бар... 
- Ул хәйләле генә кашларын уйнатып алды. 
- Сезгә ни кирәк? - диде Аксакал, аның йомышын белергә теләп. 
- Миңа сез кирәк... Җавап хуҗаны гаҗәпкә калдырды, ул сакал очларын кагып куйды. Бу күренеш Аксакал ярдәмчесен дә гаҗәпләндерде, һәм ул, сагая төшеп, чәнечкеле күзләрен уйнатып алды, хатын кыланышын ошатып бетерми, иреннәрен кысты. 
- Мин? - диде карт, ханымга сораулы карашын төбәп.
- Әйе, әйе, сез... 
- Ул кулларын алгарак сузды. 
- Минем шушы кулларымның биотоклары кешеләрне яшәртә дә һәм рәхәт тә чиктерә... Мин шулай күп кенә кешеләрне сихәтләндерәм дә... 
- Сез кем булып эшлисез соң? Кайдан килдегез? 
- Мәскәүдән килдем. Минем махсус салоным бар, шунда мин олуг-олуг түрәләргә массаж да ясыйм. Шикләнә калган Аксакал, ике бармагын үзенә таба бөгә төшеп, ярдәмчесен чакырып алды да колагына пышылдады: 
- Бу хатын-кыз монда ничек килеп керде соң? 
- Су чираты белән, галиҗәнаплары. Күкрәгенә күтәргән бер авыру баласы да бар иде кебек. Белмим, кеше баласын күтәреп тормаган булса. Аксакал өстәлендәге кызыл төймәгә басты да хатыннан: 
- Чын исемегез ничек? - дип сорады. 
- Мин Светлана Маратовна булам, - диде чибәр зат. 
- Әмма мине күпләр "Фәрештә", кайберләре "Фәрештәм!" дип кенә йөрттеләр. Мин аларга Ходайдан иңгән энергиямне сарыф иттем, яшәрттем. Телисезме мин сезне бер ун яшькә яшәртәм... 
- Мин карт түгел әле, сакалым гына агарган, - диде хуҗа. 
- Күрәм... 
- Фәрештә, Аксакалга ачык елмая төшеп, башын чайкый-чайкый, алтынсу чәчләрен тибрәтте. 
- Сез кияүдә түгелме? 
- Кияүдә идем... 
- Аерылыштыгызмы? 
- Юк... Әмма мин ялгыз хәзер. Эш болай булды. Ирем нефтьчеләр җәмгыятенең генераль директоры иде. Аны депутатлыкка сайлау вакытында конкурентлары юк иттеләр... Аннары байлыгына да хуҗа булдылар. Аксакалның уйларын кемдер башына чаң суккандай уятып җибәрде: "Бу адәмнәр байлык артыннан куып күпме комсызланырлар икән? Ач күзлелек, нәфес идарә иттерә. Илләр җир байлыклары өчен талаша-талаша сугышалар, Җир планетасы өстенә афәт килерен дә искәрми-нитми, үз-үзләрен дә корбан итәләр..." Уйларыннан арынган Аксакал: 
- Кызганыч... - диде, ханымның хәленә керергә тырышып һәм сорады: 
- Сезгә миннән ни кирәк? Сумы? 
- Юк, су гына түгел... Мине сез кызыксындырасыз. Ишетүемчә, сезне бирегә, Байкал күлен саклап калырга, күктән оча торган тәлинкәләрдә алып килгәннәр, сакчыларыгыз белән. Сез, калганнардан аермалы буларак, үзегез дә җир кешесенә охшаган. Аксакал көлемсерәп ачыла төште. 
- Әйе, мин гади җир кешесе идем. Шушы Байкал күле буенда туып үстем. Көтмәгәндә мине инопланетяннар урлап китте. Җир шарына төрле афәтләр яный башлагач, кабат бирегә төшереп утыртылар. Бәлки, Себер җирләрен һәм дә күп кенә телләрне белгәнгәдер. Бу сүзләрдән соң Фәрештәнең куанычы арта төште, ул кабат кашларын сикертеп елмаеп та алды һәм: 
- Сез миңа ошыйсыз, - диде, - минем күз алдымда яңа бер дөнья ачылып киткән күк булды. Сезгә якынрак килергә, кулларыгыздан тотып карарга ярыймы? Сез дә җир кешесе икән бит. Бәлки, минем энергетикам Сезгә яңадан-яңа көч бирер, яшәртеп җибәрер... Сакчы егет ханымның Аксакалга якынайганын күргәч, шунда ук каршына килеп басты. Якын килергә ярамый дигән мәгънәне аңлатып, кораллы кулларын як-якка җәйде. Аксакал сакчысына, бар китеп тор әле, дигәнне аңлатып башын изәде. Аннары Фәрештәгә әйтте: 
- Әйтәм бит, мин яшь әле, сакалым гына агарган. 
- Ул таягын күккә каратты. 
- Анда, өстә, адәмнәр яшәрә, озак та яшиләр. Көч-куәтем җитәрлек әле минем. Бу сүзләр ханымны өметләндереп елмаерга мәҗбүр итте. 
- Бик шәп! - диде ханым, янә дә бер адым алга атлап. 
- Мин Сезгә ышанам... Шушы урында Аксакалның кәефе кырылып китте, кашлары җыерылды. 
- Ярар, сезгә су кирәкме? - диде ул, талчыга төшүен дә сизеп. Фәрештә, хыялга бирелеп, үзенекен тукыды. 
- Мин шушы Байкал күленә хозурланып яшәргә телим. Суларында чайкалып йөзә-йөзә, кем белән булса да бик озак-озак... Иремнең үз күле дә бар иде, хәзер ул башкалар кулына күчте. Мин барысыннан да мәхрүм калдым. 
- Ханым хәйләкәр күзләрен ниндидер сәерлек белән ялтыратып алды. 
- Беләсезме, хәзер минем барыр җирем юк. Биредә, Байкал күле буенда, каласым килә. 
- Ул, кырын-кырын карап, ярдәмче сакчыга күз салып алды. 
- Бәлки, Сезгә эшегездә ярдәмче кеше кирәктер, мин бухгалтер-учёт эшләрен дә башкара алам.
Шиккә калдыра төшкән бу сүзләр Аксакалның кашларын уйнатып алды. "Әллә бу ханым Байкал күле байлыгына кызыга инде?" - дип уйлады ул һәм, җавабын кыска тотып: 
- Байкал суы, бизнес ясап, алыш-биреш ясар өчен түгел, - диде. Ханым аптырап калмады. 
- Хәзер миңа биредә калырга ярыймы соң? - диде. 
- Уйлап бетерергә кирәк... Бу тиз генә хәл ителергә тиешле эш түгел. Аксакал өстәл тартмасындагы төймәгә басуы булды, сигналны аңлаган ярдәмчесе шунда ук ханым каршына килеп басты. 
- Илчебез ялыкты, хәзергә җитәр, - диде һәм аны ишеккә таба озата китте. Артына борылып караган ханымның: "Тагын килсәм ярыймы?" - дигән сүзләре ишетелеп калды. Сорауга каршы җавап ишетелмәде. Аксакал ярдәмчесенә бер бармагын күрсәтте. Бу аның тагын бер кешене кабул итәргә теләвен искәртте. Хәлим янә, тагын ниндирәк кеше керер икән дип, театр карарга килгән тамашачы сыман көтүен белде. Ишектә танышы Әсгатьне күргәч, үз күзләренә үзе ышанмый, акаеп калды. Нишләп йөри ул монда? Әллә чүплеккә күмелгән "алтыннары"н эзләп килгәнме? Әллә аңа да саф, чиста су кирәкме? Җыйнак гәүдәле, кара-кучкыллыгы белән бераз монголларга тартым Әсгать, каушап, сәерсенеп, Аксакал каршына килеп басты. 
- Кабул кылуыгыз өчен мин сезгә бик рәхмәтлемен, - диде. Тәхетендә утырган Аксакал аның шушы сүзләреннән разый калып баш какты да: 
- Йә, сөйләгез, сез кем? Таныш булыйк, - диде. 
- Әсгать булам мин, - диде ул, 
- Монголиядә туган малай. Аннары әтинең туган шәһәре Казанга кайттык. Мин күптөрле эшләрне башкарырга өйрәндем. Егет кешегә җитмеш төрле һөнәр дә аз, диләр бит. Хәзер, уйлап табучы буларак, завод лабораториясендә эшлим. 
- Яхшы. Шуннан, шуннан? - диде Аксакал. 
- Шуннан шул, безнең районда яшәүче халык завод торбаларыннан чыккан газ, төтеннәр белән күп агулана. Предприятиеләрдә технология өчен кулланган сулар, канализация буенча аккан шакшы сулар, химик матдәләр белән бергә аралашып, җир өстенә чыга, инешләргә, күлләргә агып төшә. Әйтсәң, дәгъва белдерсәң ярамый, син "скандальный" буласың. Безнең завод янында матур гына күл бар иде. Шунда мин балык тотарга да йөри идем. Хәзер анда балыкның әсәре дә калмады. Хәтта бакаларга кадәр үлеп бетте. Инде эчәргә чиста суыбыз калмагач, җан тәслим кылырга чират үзебезгә кала. Беләсезме, минем бу якты дөньядан китәсем килми. Бирегә минем кебекләр күп җыелган. Без бит шушы җирдә матур табигатькә, аның чиста суларын эчеп, саф һаваларын сулап хозурланып яшәргә туган. Бу килештән без кая барабыз? Мине Сезгә, чынлыкта, шушы сораулар алып килде дә инде. 
- Сезнеңчә кая барасыз соң? - диде Аксакал, аны бүлдереп. 
- Миңа калса упкынга... Адәмнәр арасында рухи таркаулык хөкем сөрә. Шунлыктан сугышлар да тынмый. Һәркайсы җирдәге байлыкларны үзләренә генә яулап алырга тели, вата, җимерә, сулыкларны агулый, тере җир структурасын боза. Су хәтере боларның берсен дә онытмый... Ул инде үчен дә ала башлады бугай. Безгә янаган бу афәтләрдән берәр котылу юлы бармы? 
- Тәүбәгә килсәләр... Бәлки, котылырлар да. 
- Тәүбәгә килмиләр бит. Үлгәнен дә белмичә, шашынган нәфесләрен чикли алмыйлар. Кая карама казна убырлары белән дөнья тулган. Азындылар. Бүгенге көннәре белән генә яшәргә гадәтләнгәннәр. Болай дөнья акылдан язмас микән? 
- Дөньяны акылдан яздырмас өчен дә, адәмнәрдәге аң дәрәҗәсен үстерү кирәк, - диде Аксакал, үз нәтиҗәсенә килеп, һәм сорады: 
- Ә нигә сине "скандальный" диләр? 
- Безнең татарда "Туры әйткән туганына да ярамый" дигән әйтем бар. Туры әйткәнне кем яратсын? 
- Ишетеп беләм андый әйтемне. 
- Әллә сез чын татармы? 
- Татар. Күп телләрне беләм. Әсгать, бу хәбәрдән куана төшеп, кыска буен үстерергә теләгәндәй калкынып алды һәм фикерен дәвам итте:
- Безнең заводта полиэтилен, пластик материаллар да җитештерәләр. Бер куллангач, аларны кабат эшкәртмиләр, чүплекләргә ташлый бирәләр. Бер караганда, "алтын"ны чүплеккә күмәбез. Мондый хәлнең шаһиты булганым бар. "Тыгылма!" - диләр. Хатын да мине шулай дип сүгә. "Нәрсә дөньяны үзгәртмәкче буласыңмы әллә?" - ди. Башыңа җитмәсеннәр, дип тә куркыта. Ходайга тапшырган, миллиардларым юк... Шулай да җир өстен төрле әйберләр, пластик пакетлар, полиэтилен капчыклар белән чүпләүне килешә алмыйм. Зуррак бер шәһәрдә генә дә ел саен йөз тоннага якын пластик пакет сарыф ителә. Аларның нибары өчтән бере генә полигоннарга күмәр өчен җыела. Чөнки алар бөтенләй диярлек таркалмый, әйләнә-тирәбезгә, кеше сәламәтлегенә зыян китерә. Кабат эшкәртелмиләр... Янәсе, чүплекне эшкәртү табыш китерми. Ә зыянын исәпкә алучы юк. Радиоактив каберлекләр турында әйтмим дә инде. Син дәшмә, күрмә!.. Әсгать фикерләре чуала төшүдән чигәләрен җыерып алды. Ул "Җир кешесе җиргә хуҗа булырга тиештер бит?" дип сорамакчы иде, аннары төп максатына кайтып болай диде: 
- Баш өсте! Ишетеп белүемчә, сез бик мөһим Байкал күлен саклап калырга, Җир шарын савыктырырга дип изге миссия белән бирегә килгәнсез. Рәхмәт. Зарлансам да, мин дә бит суга дип килгән идем. Астма чире белән газап чигәм. Суыгызны дару урынына гына тотар идем. Аксакал ярдәмчесенә "Бирегез!" дигән мәгънәне аңлатып ым какты һәм, ял итеп аласын искәртеп, бүтән кешеләрне кабул итми торырга боерды. Әсгать чыгып китүгә, Хәлим дә аның артыннан калмаска тырышып юл тотты. Озын-озын чиратларга баскан халык арасыннан бара-бара, ул Әсгатьне күздән үк югалтты. "Әсгать, Әсгать!" - дип кычкырып та карады, һәм ул шулвакыт бастырылып йоклаган җиреннән кычкырган тавышына уянып китте. Торып караса, алдында шул ук чүплек тавы, артыннан комачтай кызарып кояш күтәрелеп килә. Яңа көн туа. Әбүш әле күрше караватта гырлап йоклый. Кичтән чүп ташу машинасында алып кайтырга дип, фанердыр, ишек-мазарларны җыештырып куйган иде. Шул бакча төзелешенә диптер инде. Чүп тавына карап калган Хәлим сыкрану кичерде: "Әй Җир-ана! Бу чүплек тавын, адәмнәрнең гөнаһлы эшләрен җилкәңдә күтәреп тору сине бик сыкрандырадыр, бу газаплардан ничек котылырга белми яшерен күз яшьләреңне түгәсеңдер... Ни кызганыч, ярдәм генә итә алмыйм!.." Хәлим, Бараевның йомышын искә төшергәч, урман эчендәге күл буенда салынган олуг түрә мунчасын ягарга барырга кирәклеген исенә төшерде. Кичтән юып бауга эленгән чиста киемнәрен әзерләп куйды. Мунча якканда, шунда юынып кайту мөмкинлеген дә истән чыгармады ул. Озак та тормый, чәйләр эчкәч, әкрен генә юлга чыкты.

МУНЧАДА ОЧРАШУ
Урман эчендә биек койма белән әйләндереп алынган йортның капкасына килеп җиткәч, Хәлим кыңгырау төймәсенә сагаеп кына басты да көтте. Аны видеокүзлектән күреп алган түрә сакчысы, озак көттерми, капкага килеп тә җитте. Бикне ачканчы, арткы яктан аның тавышы яңгырады:
- Кем? 
- Хәлим булам. Мине бирегә Заһир Ямалович җибәргән иде. Мунча ягарга... Капка артында үзен хуҗа сымак сизгән ирнең көр тавышы кабат яңгырады: 
- Данил! Сиңа килгәннәр, напарнигыңны каршы ал! Капка ачылып китте, Хәлимне сакта торучының һәм Данилның сынаулы карашлары тиз генә капшап алды. Данил дигәнең, чәчләре коела төшеп, маңгае арткарак китә төшкән, ул, фикерен туплагандай, зур гына түгәрәк күзләрен ялт-йолт уйнатып алды да: 
- Әйдә, керегез! - диде. Аннары алар икесе бераз читкәрәк салынган мунча бинасына таба таштан тигезләп салынган сукмак юлдан атладылар. Хәлим хуҗа йортына карап-карап алды. Йортның өске каты шомартылган агач бүрәнәләрдән буралган, яшел калай түбәләре, мин кем дигәндәй, әллә кайдан кукраеп канат җәеп тора. Үзе бер йортка тиң мунча бинасы ишеген ачып кергәч, Данил Хәлимгә кулын сузды. 
- Әйдә, таныш булыйк. Данил. 
- Хәлим. Куллар кысышкач, Данилның ялт-йолт уйнаган күзләре соравын бирергә ашыктыртты. 
- Бараев белән күптәннән танышлармы? - диде ул. Хәлим кинәт кенә ачылып китәргә теләми җавабын кыска тотты.
- Шактыйдан... - диде. 
- Аның "карамагы"на ничек килеп эләктегез соң? 
- Очраклы гына... - диде Хәлим, әлеге сораудан сагая төшеп. Данил, Хәлимнең теләр-теләмәс кенә кайтарган җавапларын ишеткәч, бик төпченеп торасы итмәде, сүзен икенчегә борып алды. 
- Ярар, без хәзер болай итик, - диде ул, - син пока әнә теге утын әрдәнәсе кырыендагы каен пүләннәрен яргалап вакла. Аннары мунча мичен ягып җибәргәч, идәннәрне юып, корытып чыгарырга кирәк булыр. Мин әлегә шашлык, кайбер сый хәстәрен барлый торам. Килештекме? 
- Яхшы, - диде Хәлим карусыз гына һәм үз эшенә кереште. Утыннар яру - аның яраткан эше. Яшьтән үк ул авылда чакта күпме утын әрдәнәләрен өеп-өеп куймады. Каеннарын да, имәннәрен дә ярды, кышлыкка дип, алдагы елларга да җитәрлек итеп әзерләде. Барысын дәртләнеп эшләде, шул күңелле чакларны сагынып искә дә алды. Менә ул иркенрәк сулыш алырга теләгәндәй тукталып калды да үкенү кичерде: "Әти-әни гомер иткән нигезне саклыйсы калган икән..." Имеш, ул укып чыкты, инженер да булды, өйләнде, фатирын да алды. Аңа ата-ана йорты кирәкмәс булды. Янәсе, аның бүтән авылга кайтып торасы юк, инде тормышы көйләнгән... Ә ялгыз калган нигез йорты өйләнеп башка чыккан авылдаш егеткә сатылды... Инде соң хәзер, алдагысын кем белгән... Бүгенге акылым булса, бөтенләй башкача булыр иде. Ике дә уйламыйча, төп йортка кайтып урнашыр идем, чүплектә болай бомж хәлендә йөрмәс идем. Аның шундый үкенү-сыкранулары йөрәген еш-еш тибәргә мәҗбүр итте. Ул, үчләнгән кешедәй, балтасын ике куллап кысып тотты да бар көченә утын пүләненә чапты, каен агачы уртага ярылып атылып китте. Шулвакыт арттан Данил тавышы яңгырады: 
- Хәлим, мунча мичен ягып җибәрсәң дә ярый... Мичтәге каен агачларына ялкын элгәч, Хәлим юып чыгарасы мунча, алачык эчләрен янә бер кат күздән кичерде. "Әйе, монда барысы да җиренә җиткереп эшләнгән, бар хәстәрен алдан күрә белгәннәр, - дип фаразлады. 
- Мунча стеналары хуш исле нарат такталарыннан эчләнгән. Мич тышына да затлы, ялтыравыклы плитәләр ябыштырылган, аларда хәрәкәтләрең көзгедәгечә сүрән генә чагылып-чагылып китә". Тып-тын. Мичтә янган каен тузлары гына дөртләп-дөртләп ала, вакытны ашыктыргандай, ялкыннар төнлек юлыннан эчкә суырыла, җете очкыннар биешеп-биешеп уйнап ала... Тынлык. Ялкын шәүләләре төшеп уйнаган стеналар дәшми. Күрәмсең, мондагы уен-галәмәтләрне күрмәмешкә, яшькыркын кызларның рәхәтләнеп шаркылдап көлүләрен ишетмәскә салынганнардыр, тагын да мәхәббәттән елмаюларын, йолык-йолык уйнаган, һуш-акылың китәрлек ялангач тәннәре хозурында телсез, хушсыз калганнардыр... Бәлки, монда мунча ярыкларына кереп поскан җен-пәриләр дә дәшмәүне, тын чыгармауны шулай кирәк саныйлардыр. Әйе, яшерен мәхәббәтнең сер булып калуы хәерлерәк. Җан тынычлыгыңны саклыйм дисәң, күпне күрмә... Күпне күреп ни отасың? Оттырасың гына. Эт өрә, бүре йөри... "Бүреләргә" үз ирке бирелгән... Бәлки, мин фикерләремдә ялгышамындыр да. Бу мунчага җыелган, дус-ишләр, изгелекләр кылырга теләп, киләсе көннәргә үзләренең зур-зур планнарын да корадыр. Гөнаһысына кермик... Хәлим ихтыярсыздан кичәге төшен күз алдына китерде. Үзен: Мин "Фәрештә" дип таныткан ханымның, күзләрен ут уйнатып, ана мәчедәй сырпаланырга теләгәндәй, тән-сын хәрәкәтләре белән дә күңелне ымсындырырга, шулай, үз максатына ирешергә тырышып, Аксакал каршындагы кыланышларын кабат күз алдыннан кичерде. Әйтерсең ул, чыннан да, мәхәббәткә сусаган, аның тәннәренә кадәр сулкылдап-сулкылдап алуы, күзләрендә ниндидер тылсымлы, сихри очкыннар уйнавы Аксакалга да тәэсир итми калмады кебек... Хәер, нигә әле ул Фәрештәне искә төшерде? Әллә хисләре кабынып китеп, үз мәхәббәтенә тап була алмагангамы? Чынлыкта ул да бу тормышта үз ярын, үзенә насыйбын табарга тиеш ләбаса... Аеруча моның ише фәрештәләрдә артистлык көчлерәк, байлыкка табынган нәфесләре дә хәттин ашкан. Хәер, бу дөньяда нәфесен чикли алучылар сирәктер дә ул. "Минеке генә булсын!" принциплары өстенлек итә. Урман эчендәге шәхси биләмәләр дә, затлы-затлы йортлар да тикмәгә генә биек-биек коймалар белән әйләндереп алынмаган. Чикләр дә чикләр. Кемнәргәдер анда юллар ябык... Булсын, кешенеке сиңа кирәкми, хөсетләнмә дә. Тынычлыгыңны, саулыгыңны сакла!.. Хәзер, кушканны үтәп, мунчаны юып чыгар. Хәлим, мунча эче җылынганчы дип, җиңнәрен сызганып, кызып-кызып идән-стеналарны юарга кереште. Тирләп-пешеп чыкты, сәгать ярым дигәндә эшен төгәлләп, хәл алырга алачыкка чыгып утырды. Шулвакыт аның янына, шашлык күтәреп, Данил килеп керде.
- Пешкәнме, авыз итеп кара? - диде ул. Көтелмәгән тәкъдимнән Хәлим, разый калып, Данилга күтәрелеп карады һәм бертын сүзсез калды. 
- Чынлап әйтәм, - диде Данил, кунакчыллык күрсәтергә тырышып. 
- Рәхмәт! - диде Хәлим, шашлыкка үрелеп. 
- Мин каршы түгел... Шулай үзара сөйләшә торгач, Данил, үз эшеннән канәгатьлек белдереп: 
- Мин монда ияләнеп беттем инде, - диде ул. 
- Пешерәм-төшерәм дигәндәй, кайбер кунакларны ачык чырай белән каршы да алам. Шунсыз булмый. Миңа калса эшнең ояты юк. Кайда да эшләмичә булмый, бүгенге көндә аеруча... 
- Шулай, - диде Хәлим, эшсезлекнең мөшкеллеген аңлап. 
- Хуҗаң үз итсә ярый инде. 
- Минем шефмы? Әйтер идем, ул начар кеше түгел, кешелеклеге бар, эшләгәнне күрә белә. Хәлим сагаеп кына сорады: 
- Шефың кем булып эшли соң? Данилның түгәрәк күзләре, башта ничек әйтергә дигәндәй, ялт-йолт уйнап алды, аннан, пеләшләнә төшкән башын як-якка боргалап: 
- Банкир! - диде, горурлык та кичереп. 
- Аңа бүген олуг-олуг кунаклар җыела. Бергәләп сөйләшергә, киңәшергә планнары бардыр инде. Шушы урында Данил, исенә төшереп, болай дип тә өстәде: 
- Ул үзен янә депутатлыкка тәкъдим итәргә уйлый... 
- Анысы аның эше инде, мөмкинчелеге булгач... - диде Хәлим, бик исе китми һәм сәясәткә тыкшынуны кирәк санамый. 
- Безгә үзебезчә яшәргә мөмкинлекләр генә тудырсыннар. Шулай ич. 
- Әлбәттә. Данил хуҗасын янә мактый төште. 
- Әйтәм бит, зыянлы кеше түгел ул, - диде. 
- Кешеләргә ярдәм дә итә белә. Мин аны шактыйдан беләм инде, банкта охранда эшләп йөргәннән бирле. Хәлим сиздерми генә Данилга карап алды. "Охранда эшләгәч, моның тере, сизгер күзләре зерә генә уйнап тормыйдыр шул, - дип уйлады. 
- Сынаулы карашлары, күзәтүчәнлеге әнә шул профессиональлегеннән килгәндер инде". Данил сүзен дәвам итте. 
- Мин монда инде өч ел кайнашам, - диде ул. 
- Эше җитәрлек, чәчәкләргә дә су сиптерәм... Аннары мин җәен күп итеп мунча себеркеләре дә әзерлим. Мондагы урманда каенлыклар да бар. 
- Ул үзүзенә көлемсерәп куйды. 
- Теләгәндә, мунча себеркесе сатып та баеп була икән. Авылдагы әти нигезен шул себеркеләр саткан акчага яңарттым. 
- Нигезне ташламавың яраган. Хәзер күпләр авылга кайту ягын карый. Үзең кайсы яктан соң? 
- Балык Бистәсе районының Күгәрчен авылыннан. 
- Шәһәрдән ерак та түгел икән. 
- Машинада ярты сәгатьлек юл. Үзең кайсы районнан? 
- Без Саба ягы... Данил, Хәлимнең кыяфәтенә карап: "Үзе акыллы, булган ир кеше кебек тә, ничек мондый хәлгә калды икән?" - дип уйлады да кызыксынган соравын бирде: 
- Ничек син болай мөшкеллеккә төштең? Чүплектә яшәү сине бизәми бит, - диде. Хәлим тынып калды. 
- Чүплектә яшәмәскә иде дә, - диде ул, көттереп, - менә яңа паспорт, документлар артыннан йөрисе бар әле. 
- Нәрсә документларыңны югалттыңмыни? 
- Үзем түгел, хатын җуйды. 
- Хатының кайда? 
- Казанда яши. 
- Бергә тормыйсызмы? 
- Юк шул... Бергә яшәрлек булмады... Данил "Да-а" дип сузды да артыгын төпченмәскә булды. Аннары шашлыгын ашый башлады. Хәлим үзе белән алып килгән чиста киемнәр төенчегенә карап-карап алды да Данилдан: 
- Миңа монда душта коенып чыгарга ярыймы? - дип сорады. 
- Ярый, ярый, - диде Данил. 
- Ихтыярың.
Бераздан җылы душ астында коенган Хәлимнең кәефе күтәрелеп китте. Ул иртәгә чиста киемнәре белән шәһәргә барырга, документлары артыннан йөрергә тиешлеген планлаштырды. Бәлки, берәр җайлы эш тә килеп чыгар? Электәге танышы Әсгать булышмасмы? Ул нихәл икән? Үзе, никтер, һаман да шалтыратмый. Хәлим душтан күтәренке рухта юынып чыккач, Данилга рәхмәтләрен белдерде. Аннары алар төш алдыннан саубуллашып аерылыштылар.

ХЫЯЛЫЙ...
Әсгать теге көнне чүплек тавына бушатылган полиэтиленнарның урынын билгеләп кайткач, кичен чәй эчеп утырганда, хатыны Кәримә аңардан:
- Нигә әле син кәефсез? - дип сорады. 
- Эшеңдә берәр нәрсә булмагандыр ич? 
- Юк, болай... - диде Әсгать, теләр-теләмәс кенә. Көдрә чәчле башын боргалап алды да өстәде: 
- Мин бүген шәһәр читендәге чүплеккә барган идем. Шунда... 
- Анда сиңа нәрсә калган? - диде Кәримә, аның сүзен бүлеп. 
- Безнең заводта чүп-чарга чыгарган күпме полиэтиленнарны, "КамАЗ" машиналарына төяп, шәһәр читендәге чүплек тавына илтеп бушаттылар. Мин шунда артларыннан күзәтә барган идем... Кәримә янә ризасызлыгын белдерде. 
- Бушатсалар, анда сиңа нием калган? 
- Ул чимал алтынга тиң бит. Бракка чыккан полиэтиленнарны кабат эшкәртеп, алардан ниләр генә эшләп булмый: төрле пакетлар, пластик савыт-сабалар, төзелеш материаллары... 
- Аның сөмсереме коела төште. 
- Әйбернең кадерен белмиләр. Ачуы кабара төшкән Кәримә гаҗәпләнеп башын чайкады, һәм аның колак алкалары да, гүя Әсгатькә кисәтү ясарга теләгәндәй, биеп-биеп алды. 
- Син үз кадереңне бел, - диде ул, - хыялый булма, саулыгыңны сакла... Үз эшеңне бел дә йөр, тәкъдимнәрең булса язып керт. Кем чүплеккә барып йөри инде? Булмаганны... Тынып уйга калган Әсгать шулчак чүплектә низаг чыкканын да яшермәде. 
- Анда чүплектә әздән генә конфликт булмый калды әле, - диде. Кәримә, сагая калып, шунда ук сорады: 
- Нинди конфликт? Кемнәр белән? Әсгать, уңайсызланып, сынын турайта төште. Үзенә текәлгән хатыны карашыннан читенлек тә сизде. 
- Шунда, - дип дәвам итте ул, - бушатылган полиэтиленнарның урынын билгеләп йөргәндә, ике ир килеп чыкты. Берсе киң җилкәле таза гына, икенчесе чандыррак, йөзе кара көйгән, усал карашлы. Болар чүплек "хуҗа"лары булып чыкты. Кемнәрдер тарафыннан ул чүплек дигәннәренә кадәр бүленгән икән. Кәримәнең сабырлыгы төкәнде. 
- Шуннан нәрсә булды? - диде ул. 
- Тегеләр миңа: "Нишләп йөрисең монда?" - дип бәйләнделәр. Ник килгәнемне әйткән идем, тазасы, кабартма битлесе, башта авызын җәеп, кычкырып көлде. Аннары миңа җикеренде: "Мужик! Йөрмә монда, ди. Үзеңне дә полиэтиленнарың белән чүплеккә күмеп куярбыз", - ди. Бу сүзләрдән соң Кәримә, болай да саулыкка туенмаган ире өчен борчылып, тавышын күтәрә үк төште: 
- Менә йөр һич кирәкмәгәнгә, - диде ул һәм пауза ясап өстәде: 
- Әҗәл эзләп... Ни булганын, кайда икәнеңне дә белә алмабыз. Кәримә ире сөйләгәннәрен, аның үсмер чагында, Монголиядә яшәгәндә, кышын далада ач бүреләрдән куркып йөкле чана астына кереп качканлыгын, эзләргә чыккан әтисе аркасында гына көчкә исән калганлыгын исенә төшерде дә янә шелтәләде: 
- Чүплектәге ике аяклы "бүреләр" алар икенче, - диде. 
- Сиңа нәрсә җитмәгән? Мине ялгыз калдырасың киләме? Әсгать хатыны орышканда тынып тыңлап торды. Аннары кыен халәтеннән чыгарга теләпме, аклангандай әйтте: 
- Ярый әле, мин аларга спирт биреп котылдым, - диде. 
- Спирт кенә коткарыр, бар... - диде Кәримә, иренең сәер фанатиклыгына гаҗәпләнә төшеп. 
- Бик хаҗәт идең, саруларын кайнатып йөрсәң, чүплеккә күмеп тә куярлар. Эзлә аннары... Хатыны кисәтүләреннән бераз тынып торгач, Әсгать үз яңалыгын ирештерергә ашыкты.
- Беләсеңме, мин шул чүплектә кемне очраттым? 
- Кемне инде? 
- Моторлар төзү заводында бергә эшләгән конструктор Хәлимне. 
- Каян килеп чыккан ул анда? Синең кебек полиэтиленнарны эзләпме? 
- Юк. Ул анда үзенә парник сыман "йорт" корып, яшәп ята. Кәримә ышаныр-ышанмас сорады: 
- Ничек? Үзе инженер-конструктор, үзе чүплектә яшиме? Булмаганны. Нием калган аңа анда? 
- Кәримә үз сорауларына җавап эзләгәндәй итте дә янә икенчесен бирде: 
- Хәлимең бомжга әйләнмәгәндер бит? Әсгать алтын куллы Хәлимгә "бомж" ярлыгын тагасы килмәсә дә, чынлыкта шулаерак икәнлегенә инанып, гаилә зилзиләләреннән соң мөшкел хәлгә калуын, чүплек "хуҗа"лары тирәсендә кайнашып яшәвен кызгана төште һәм хатыны соравына болай дип җавап бирде: 
- Урамда калгач нишләсен? Бомжга да әйләнерсең... 
- Аның хатыны булгандыр ич? - диде Кәримә, кашларын җыера төшеп. 
- Бар, - диде Әсгать. 
- Күрәмсең тыныша алмаганнар... Үзенекен үзе беләдер инде. Без аның белән телефон номерларын алыштык. Аны эшкә урнаштырып булмасмы? Хуҗага кереп чыгам әле. Ул - башлы кеше, чүплектә яшәп әрәм булуы бар... Кәримә үз-үзенә нәтиҗә ясый төште: "Бераз гына үзе турында кайгырта, җитди була беләме инде бу? - диде, ире турында уйлап. 
- Кеше көен көйләп бетереп буламыни ул!" Аннары ул сүзен икенчегә борды. 
- Беләсеңме, Әсгать, - диде, - соңгы вакытта безнең әти, эшен алыштырганнан бирле, шул "Наратлык" санаториена директор итеп билгеләнгәч, ничектер, күңелсезләнебрәк, уйга батып йөри башлады. Син, кызыксынып, әтиеңнең эшләгән җиренә барып килсәң дә зыян итмәс иде. Пенсиягә чыгар вакыты җиткәндә, нигә кирәк булгандыр аңа җитәкчелек эше? Вакыт табып янына барып кил әле... 
- Кирәк, кирәк, - диде Әсгать, хатыны фикерләре белән килешеп, һәм ул әтисе Хәбирне һич онытырга ярамаганлыгын колагына киртләп куйды. Аннары Әсгать, бүлмәсенә узып, өстәл өстендә яткан сызымнары, яңа тәкъдимнәре эшенә кереште.

ДИРЕКТОР ДӘГЪВАСЫ
Әсгатьнең әтисе Хәбир "Наратлык" санаторие директорлыгына ике куллап ризалашты. Аның күп еллар газ оешмасы җәмгыятендә шофёр булып та эшләве, шунда оешма түрәсен машинада йөртүе, җитәкчесе белән якыннан килешеп, үзара аңлашып эшләве аңа уртак тел табарга ярдәм итте. Бер үк вакытта Хәбирнең дәрәҗәсе дә үскәннән-үсә барды. Төрле оешмалар арасында җир биләмәләрен, андагы корылмаларны бүлешүләр дәвам итә, ягъни милекләрне үзләштерә, хосусыйлаштыра торгач, яңа мөмкинлекләр газ оешмасы җитәкчесе Риф Хаевич үз иткән шофёрын янә бер баскычка үстереп, аны шунда санаторий директоры итеп билгеләде. Көчемдә чагында нигә эшләп карамаска, дип ризалашты Хәбир. Тәбәнәгрәк буйлы Хәбир, рәсми кәгазьләрне, документларны кулына алып, икенче көнне үк "Наратлык" санаториена рәхим итте, аның янәшә-тирәләрен үз күзләре белән барлап, күзәтеп чыкты. Урыны менә дигән, нарат урманы эчендә, янәшәдә генә искиткеч матур күле дә бар. Теләсәң рәхәтләнеп су коена, балык тота аласың. Биредә ял итүчеләргә дә иркенлек. Арырак, кемнәрнеңдер затлы-затлы дача йортлары да калкып чыккан. Димәк, монда да йоклап ятмыйлар, һәркем үзе өчен тырыша, тырмаша, гел дә мулдан, яхшырак яшәргә тели. Урман эчләрендә күңелгә якын сихри хозурлык. Чиста һава, үзе тыныч. Чыршы-нарат башларындагы яшел ылысларны аралап, ялтырап-ялтырап сузылган кояш нурлары, күңелләрне ача төшеп, яшәргә дәрт, көч өсти. Ходай биргән гомереңә куанып, кадерләрен белеп, эшләп яшә дә яшә генә! Шундый дәрт белән, күтәренке рухта, инде көдрә чәчләре шактый көмешләнә төшкән Хәбир санаторий директоры бүлмәсе ишеген кыю гына атлап узды.
- Исәнмесез! - диде ул, керә-керешкә, түрдә өстәл артында утырган калку гәүдәле, киңчә яңаклы, әле үз урынында эшләп торган директорга кулын сузып. 
- Хәбир Әхмәтҗанов булам. 
- Яхшы, - диде директор, көрәктәй кулын сузып һәм торып басты. 
- Мин Газиз Раифович булам, беләсез булыр, бирегә белми генә килмәгәнсездер инде. 
- Беләм, беләм, - диде Хәбир, янәшәдәге урындыкка утырып һәм сүзен нинди максат белән килүеннән башлады: 
- Эш болай тора бит Газиз Раифович, минем бирегә килүем юкка гына түгел.
Бәлки чамалыйсыздадыр. 
- Юк, әлегә чамаламыйм... - диде Газиз, җавап көтеп. 
- Мине биредәге "Наратлык" санаториена директор итеп җибәрделәр. 
- Минем урынгамы? - диде Газиз, гаҗәпкә калып. 
- Алай икән... Көтмәгән идем. 
- Бу санаторий хәзер үз биләмәләре белән газ җәмгыяте оешмасы карамагына күчте. 
- Хәбир папкасыннан рәсми кәгазьләрен чыгарды. 
- Менә документлары, куллар куелган, шеф Риф Хаевич имзасы белән дә имзаланган. Директор Газизнең киңчә яңаклары җәелә төшеп, аны сагайтып калдырды. Ул кулына алган кәгазьләргә җентекләп күз салды. Хикмәт нәрсәдә икәнен аңлагач, рухын төшерми генә сорады: 
- Шуннан? -диде 
- Шуннан шул, минем тәкъдим болай: санаторий директоры урынбасары булып каласызмы? Бергәбергә эшләп китәрбез... Әлеге сорау Газизнең калын кашларын чөеп-чөеп алды. Ул, күп еллар җитәкчелектә эшләгән тәҗрибәсеннән чыгып, кемнең нәрсәгә сәләтлелеген, йөз-кыяфәтеннән дә чамалый, сиземли белә. Каршында буе үзеннән шактый кайтыш, көдрә чәчле Хәбиргә, син нәрсә дигәндәй, карап-карап алды. Үзен түбәнсетү сизеп гарьләнә дә төште. Аннан, көттереп, болай диде: 
- Минем "зам" булып эшләгән юк бит... Хәбир аның сүзен уенга алды. 
- Шаяртмагыз инде, - диде, көлемсерәп. 
- Мин дөресен әйтәм, - диде Газиз, җитдилеген саклап. 
- Ничәмә-ничә еллар директор булып эшләгән кеше ничек "зам" эшен башкара алмасын? Булмаганны... Газиз Хәбирне ошатып бетерә алмады, ул үз фикерендә калды. 
- Чынлап шулай... - диде. 
- Уйлагыз әле сез, уйлагыз... Хәбир соңгы сүзен шулай дип әйтте дә, объектларны барлап, күзәтеп чыгарга кирәклеген уйлап, бүлмәдән чыгып китте. Көтелмәгән хәлдән соң өстәл артында утырып калган Газиз уйга калды: "Бу түрәләрне дә әйтер идем, маена чыдаша алмый, чыгырларыннан да чыгалар, - дип фаразлады ул. 
- Кыланып та карыйлар инде. Тегесен дә үзләштер, монысын да. Башкача ярамый! Имеш, көчленеке замана. Байларны һаман акча шашындыра. Психологияләре шуңа корылган. Үзләренә ни кылансалар да ярый дип уйлыйлар... Булды бит инде булды, мәкерлелек белән булса да, кемнәргәдер объектларны юнь бәягә сатып алулар, хосусыйлаштырулар. Янәсе, яшел юл ачылганда, үз кирәгеңне эшләп кал, булганны таратып булса да. Күпме гөрләп эшләп торган социаль объектларның инде тузан сарган ватык-җимерек тәрәзәләре "авызларын" ачып моңаеп калды. Дөрес, кайберләренә хуҗалар да тиз табыла торды... Шушы күлнең аръягындагы пионер лагере да эшләүдән туктасын инде. Аңа кем хуҗа булыр?.. Ә мин, беркатлы ишәк сыман, һаман да булсынга эшләп йөрдем. Шушындагы күлнең "зәңгәр күзен" күккә каратып яктырттым: пычрактан, ләмнән арындырдым, чистарттым. Яр буйларын ныгыттым. Кешеләр күлгә соклана-соклана кинәнделәр, рәхәтләнеп су коеналар, ял итә-итә, балык та тоталар. Болар барысы да - табигать биргән байлык, сәламәтлек чыганагы югыйсә... Миннән соң нәрсә булып бетәр?" Газиз, бирегә санаторий директоры булып килгәнче, моннан ерак та булмаган "Татметалл" оешмасында, авыл хуҗалыгының районара запас частьлар базасында да эшләгән иде. Ул, шул көннәрне дә искә алып: "Кыен булса да рәхәт чаклар бар иде... - дип уйлады. 
- Моңарчы тырышып, булдырган хезмәт җимешләреңне хәзер үзеңнән кендек буе гына булган шушы Хәбир дигән адәми затка калдырып кит инде. Хурланырсың да. Ничек итеп аның ярдәмчесе булып эшләп йөрергә кирәк? Син тырыш, ә ул әзергә бәзергә килсен дә, мин булдырам дип, канат ярсын, гомер-гомергә яраклашкан хуҗасы Риф Хаевичка тәлинкә тота бирсен". Газиз, уйлана торгач, янә дә Хәбир белән аңлашып, үзара килешеп эшли алмаслыгын сизде, бер кистереп әйткән җавабыннан кире кайтмаска булды. Әйе, аның эшләре дә баштарак җиңел генә бармады. Директор бүлмәсе ишеген кагып та, какмыйча да керүчеләр күп булды. Кемнәрдер ял итәргә путёвка сорады, кемнәргәдер аерым бүлмә, махсус шартлар кирәк иде. Ул аларның гозер-үтенечләрен булдыра алганча үтәде дә. Аңа читтән башка максатлар белән дә килүчеләр булды. Хәтта "Жилка" төркеме дип даны чыккан бандит малайлар да бирегә сугылдылар, үз кирәкләрен, мәкерле максатларын алга сөрделәр. Ул, алар белән сөйләшкәндә дә, үз ныклыгын саклады, үз сүзен сүз итә белде. Алар белән әчеле булмый, бәйләнешкә керми генә, территориядәге тәртипләрне саклап кала алды.
Аннары тагын соңрак янә кыек эшләрен башкаручы бер төркем егетләр аның кабинетына көтмәгәндә килеп керде. Өчәүләп. Газиз, телефон трубкасын алып, сакта торган милиционерга шалтыратырга мәҗбүр булды. Ул аны: "Син минем бүлмәгә кемнәрне кертәсең!" - дип орышты. Ә аларның милициягә дә йогынтысы зур икән. Тегеләр: "И менты наши люди", - дип, үзара бер-беренә карашып елмаештылар. Кыяфәтләре гади, сөендерә торган түгел иде. Берсенең башы пәке белән төптән кыркылган, калган икесе дә кыска чәчлеләр. Ялтыравык баш майкадан гына, түшендә, беләгендә татуировкалап ясалган рәсемнәр. Күрәмсең, шактый утырып та чыккан. Шома күренә, йөзендә кыюлык. Калган икесе дә аңа игътибарын юнәлткән. Димәк, башлыклары булырга тиеш... Егетләрнең үз-үзләрен тотышыннан туган тәэсирләр Газизне, ничектер, сагайта калды. Ул: "Болар тикмәгә генә килмәгәннәр инде", - дип уйлады. Аннары, кыюлана төшеп: 
- Егетләр, ни йомыш? - диде. 
- Шеф! - диде ялтыравык баш, киңчә иң башларын уйнатып. 
- Кешеләрчә, ачыктан-ачык сөйләшик әле. Бездән зыян күрмәссез. Безнең менә шушы урман эчендә, тыныч урында бергәләп яшисе, үз эшләребезне дә башкарасы килә. Ышанып әйтәбез, сезгә тынычлык булыр, хулиганнар да борчымас... 
- Әйе, - дип сүз катты кайчандыр бер беләгенең кан тамыры киселгәне, әлеге иптәше сүзләрен җөпләргә тырышып. Кыркылган баш аңа шунда ук күтәрелеп карады да: "Кувалда!" - диде, аңа кысылмаска ишарә ясап. Башлыкның ишарәсе белән өченчесе дә, киртләч колаклысы да, күзләрен уйната-уйната килеште. Кыркылган баш сүзен дәвам итте: 
- Ышаныгыз: монда Сезгә идеальный тәртип булачак, җыен шантрапа килеп, теләсә ни кыланып та йөрмәячәк, күлне дә пычратмаячаклар. Газизнең сабырлыгы төкәнде. "Әллә болар миннән акча вымогать итеп яшәргә телиләр инде?" - дип уйлап алды ул һәм: 
- Сезгә миннән ни кирәк? - диде. 
- Шеф! - диде ялтыравыклы баш, пауза ясап, сүзләренә мәгънә салырга тырышып дәвам итте: 
- Безгә үз кешеләребез белән утырып сөйләшергә, киңәшергә, шунда үз проблемаларыбызны да хәл итәргә бер тыныч урын, кыскасы, бина кирәк. Гаҗәпкә калган Газиз керфекләрен каккалап алды. 
- Миндә артык бина юк бит, - диде ул, ризасызлык белдереп һәм "юк" дигән мәгънәгә ишарә ясап, киңчә инбашларын да калкытып алды. Егетләр директорның бу ризасызлыгын тыныч кына кабул иттеләр дә тынып калдылар. Кыркылган башның беләк мускуллары уйнап алды, сытыла төшкән чырае янә ачыла төште. Ул бу юлы директорга исем-фамилиясе белән мөрәҗәгать итте. 
- Газиз Раифович! - диде. 
- Безгә бу территория бик таныш. Без шушы тирәлектә үскән егетләр. Кайда нәрсә барын да, кемнең кем икәнен дә беләбез. Сезнең санаторий бинасыннан читтәрәк, урман эченә таба кечерәк кенә бер бина бар, кирәксә, мунчасы да янәшәдә генә. Безгә шул бинаны биреп торыгыз. Киртек колак какча яңакларын уйнатып алды. 
- Уңайлы, тыныч урын... - диде, сүз катып. 
- Фок, - диде кыркылган баш тегенең дә кличкасы белән атап авызын каплады. Ике арада киеренке тынлык урнашты. Газиз үзенә текәлгән чәнечкеле карашлардан уңайсызлык та сизде. Ул, суларга һава җитмәгәндәй, галстугын бушата төште. Ничектер икеләнеп тә калды һәм үзе дә сизмәстән әйтеп салды: 
- Вакытлычамы? - диде. Шушы мәлдә "братлар" төркеме, ниһаять, Газизнең йомшара төшкәнен бик тиз сизеп алдылар. Кыркылган баш югалып калмады. 
- Вакытлыча икән, вакытлыча, - диде, - аннары күз күрер... 
- Һәм ул, килештекме дигәндәй, Газизгә кулын сузды, Газиз карышмады. Куллар кысышкач, Киртек колак үз фикерен ирештерергә ашыкты. 
- Газиз Раифович! Моннан соң Сез безнең Пахан булырсыз, - диде, ярым шаярта төшеп. Һәм алар, Пахан сүзеннән канәгать калып, гөрләшеп көлештеләр. Газиз бу сүзнең кемгә атап әйтелгән мәгънәсен аңласа да, белмәмешкә салынып:
- Ярар, алай ук мыскыл итмәгез инде мине, - диде. 
- Бу мыскыллау түгел, олылау, дәрәҗә! - дип күтәреп алды беләк тамыры киселгән Кувалда, нык, таза кулын өскә күтәреп. Ике арадагы киеренкелек кими төшкәч, ачыктан-ачык сөйләшүләр башкачарак юнәлеш алды... Соңыннан әлеге төркем үзләренә рөхсәт ителгән бина биләмәсен өч көн дигәндә өч метрлы калай койма белән әйләндереп тә алды. Мунчаны да рәткә салдылар. Санаторийда ял итүчеләр күзенә ташланмас өчен, урман эченнән үзләренә аерым юл да салдылар. Әлбәттә, тәртип тә, күлнең чисталыгын да сакладылар. Вакытлыча дип урнашсалар да, тыныч кына яши бирделәр, Газизнең үзенә терәк тә була белделәр. Әлбәттә, койма эчендә яшәүче төркемнең үз тормышы кайнады. Мунчалы яшерен бинага, вакытвакыт чибәр сөяркәләр дә рәхим итте. Алар, үзләренең яшәү мөмкинлекләрен тудыру өчен, төрлетөрле ысуллар да уйлап таптылар. Предприятие җитәкчеләренә дә чыктылар, хәтта бер-берсен вакытлыча "эшкә" урнаштыру мәсьәләләрен дә чишә алдылар... Аларга Паханга тиңләнгән Газиз үз кеше булып китте. "Бер караганда алар да кеше бит, тормышларын үзләренчә корып яшәргә тырышалар, - дип уйлады ул. 
- Мондый көнгә төшүләренә алар үзләре генә дә гаепле түгел югыйсә". Ул эчтән шулай ризалашырга булды. Бу төркем белән бәйләнешкә керәсе килмәде. Шушы хәлләрне күңеленнән кичергән Газиз: "Яңа директор бу төркем әһелләрен ни эшләтер инде?" - дип, үз-үзеннән сорап куйды. Шулвакыт, инде кабинетыннан җыенып чыгып китәм дигәндә генә, янәдән Хәбир әйләнеп керде һәм ул, буыла төшеп, Газизгә ризасызлыгын белдерде: 
- Газиз Раифович! - диде. 
- Теге читтәге яшел койма белән әйләндереп алынган корпуста нинди кешеләр яшәп ята анда? Җавап көтелмәде. Хәбир фикерен әйтеп бетерергә ашыкты. 
- Алар ял итүчеләр түгел бит. Моны ничек аңларга була? Монда аларның эзләре дә булмасын... 
- Анысын үзең хәл итеп бетерерсең инде, - диде Газиз һәм, миңа хәзер монда нәрсә калган дип, бүлмәдән чыгып китте. "Санаторий биләмәсендә ниләр генә кыланып ятмаганнар икән?" - дип шиккә калган Хәбир янә шул яшел койма эчендәге корпуска юнәлде. Аның бу визиты әлеге төркемгә ошамады. Таләпчәнлек күрсәткән директор Хәбир аларга соңгы сүзен болай дип бетерде: 
- Уматывайте отсюда, хуже будет...

ФАҖИГА
Шимбә көнне Әсгать, хатыны киңәшләрен дә искә алып, әтисе янына, "Наратлык" санаториена җыенды. "Эшләре ничек, җайланамы? Күз-колак булганың зыян итмәс..." - дип уйлады ул. Алар үзләре, сирәк-мирәк булса да, телефоннан хәбәрләшеп торалар иде. Соңгы вакытта гына ничектер очрашып сөйләшә алмадылар. Әсгать, юлга чыкканчы, әтисе Хәбиргә кесә телефоныннан шалтыратып карады. Телефон җавап бирмәде. Бу хәл аны шөбһәләндерә төште һәм ул урман эчендәге "Наратлык" санаториена ашыкты. Уйларын эшкә җикте: "Югыйсә ул әтисенең хәлләре белән ешрак кызыксынып торырга тиеш тә... Һаман да шул вакыт җитми дибез, дөнья куабыз. Исән чагында бер-береңне аңлау, ниләр кичереп яшәвеңне белү бик кирәк тә бит. Аны әтисе Монголиядә чакта бүреләр һөҗүменнән дә коткарып калды. Боларны ничек онытырга мөмкин? Механика заводында эшләгәндә, югары ешлыктагы электр миче янында токтан егылып, баш җәрәхәтеннән авырып киткәч тә әтисе, аны савыктырыр өчен, ничекләр генә тырышмады. Бердәнбер малае өчен җан атып яшәде ул. Өйләнгәч, аларга фатир алырга да булышты. Дөрес, бу очракта газ оешмасы җитәкчесе Риф Хаевичка бик рәхмәт. Аның зур дәрәҗәсе барысын уңай хәл итте дә куйды... Әсгать бу очракта әтисе хакында бернәрсә белән генә килешеп бетә алмады. Нигә ул санаторий директоры булырга ризалык биргән? Кирәкмәс иде. Тыныч кына эшләп йөргәндә, тот та күч җитәкчелеккә! Кешеләр белән эшләү җиңел түгел ул. Аеруча хәзер. Күбесенең эшкә җигелеп эшлисе килми. Әзергә бәзерне һәм тәмлерәкне ярата төшәләр... Аның эшендә дә кайберәүләр синең уйлап тапкан тәкъдимнәреңә сөенә алмый, киресенчә, эшеңне күрергә тырышмыйлар, хәтта хөсетләнәләр. Юкса син дә тырыш, булдыр. Кем тыя? Отходка чыккан полиэтиленнарны кабат эшкәртү өчен, заводта икенче линия төзи башлагач та, янә кыңгыр караучылар табылды. "Скандальный" кушаматыннан соң икенчесен дә уйлап таптылар. "Әнә Кыңгыраулы кеше килә" дия башладылар. Ни генә дисәләр дә, ул аларга игътибар итмәде. Уйлар сөреше фанатикларныкы кебек өстенлек алды, аны шушы юлдан тайпылдырмады.
Әсгать башына нинди генә уйлар кереп чыкса да, аны урман юлы отыры әтисе янына ашыктырды. Баһадирдай төз калкып, күк пәрдәсен каплый төшеп, тын калган озын наратлар, яшел чыршылар, безгә нинди кеше килеп чыккан дигәндәй, аның янә дә үсәргә теләгәндәй калкынып-калкынып атлаган гәүдәсен күзәтә бардылар. Кая дип ашыга ул? Кем янына? Яшел ылысларны аралый төшеп сузылган кояш нурлары Әсгать йөзен фотога төшерергә теләгәндәй яктыртып-яктыртып алды. Биредәге гаҗәеп саф һава аның сулышларын иркенәйтә төшсә дә, эчке тынгысызлыгы "Әти ни хәлдә икән? Нигә телефоны җавап бирми?" дигән сораулар бугазын бугандай итте, җанын отыры борчый төште. Бу хакта өстән "күрәзәчелек" иткән телсез агачлар да аңа бернинди җавап, киңәш бирә алмадылар. Юл, ниһаять, аны ачык аланлыкка алып чыкты. Әнә санаторий бинасы да агачлар арасыннан ялтырап күренде. Ул туп-туры шул бинага таба атлады. Килеп җитеп, капкадан керүгә, аны ишек төбендәге сакчы милиционер туктатты. 
- Сез кая? Әсгать бераз каушап калды. 
- Миңа санаторий директоры Хәбир Әхмәтҗанов кирәк иде, - диде ул. 
- Ул биредә юк, - диде чак кына мыек та үстереп җибәргән яшь милиционер. 
- Бүген ял көне бит. Сез аңа кем буласыз? 
- Мин - аның малае. Кичә булдымы ул? 
- Булгандыр. Минем сменам иртән генә башланды. 
- Ул уйлап-уйлап торды да исенә төшереп өстәде: 
- Минем сменщик аны кичә күргән, күл буена китеп барганын, кулында кармагы да бар иде, ди. Шуннан соң Әсгать күл буена ашыкты. Бара торгач, күл өсте дә ялтырап күренде. Урыны-урыны белән тирбәлгән вак-вак дулкыннардан күлнең дә гүя чырае сытылган диярсең. Ара-тирә яр кырыйларында үскән агачлар зәңгәр күл төбенә таба сураеп үскәннәр. Әсгать аларга игътибар итми, як-ягына ялт-йолт карануын белде, кызулый төшеп, яр буйлап күлне әйләнеп чыгасы итте. Үзе әтисе хакында: "Юк, ул бу вакытта балык тотып утырырга тиеш түгел", - дип уйлады. Күренми калмасын дип, текәрәк яр читенә якынрак та килеп карады. Аннары янә ашыкты, чабып-чабып та китте. Һәм ул барган җиреннән кинәт туктап калды. Чү! Тукта! Теге яр читендә берәү ялгыз агач янында кармак салып утыра. Ул аңа текәлебрәк карады. Кем ул? Әтисенә охшаган да, юк та кебек. Көрән свитердан, нәкъ әтисенеке кебек. Әйе, ул үзе, әтисе ич! Аны күргәч, Әсгать эченнән сөенеп тә куйды. Аңа таба чаба башлады. Кулларын болгый-болгый аваз салды: "Әти, әти!.." Ә ул аны ишетми дә. Әллә колаклары тонганмы? Юк, юк. Алай булырга тиеш түгел, түгел. Ул аңа кабат катырак итеп кычкырды: "Әти-и!.." Кинәт бугазына төер тыгылды, йөрәге жу итеп китте. Ул, аны-моны карамый, әтисенә таба чапты да чапты. Ә ул һаман селкенми дә, кармагын кулына тоткан килеш утырып тора. Бу ни хәл? Әсгатьнең йөрәге менә чыгам, менә чыгам дип кага башлады. Шөбһәләнүеннән чигәләре кысылды. Шулай да ул әтисенә таба ашыкты, якынайгач, яр буена сикерде. Бер-ике адым калгач, янә дәшеп карады: "Әти! Әти, дим!" Юк, Хәбир ишетми, һәм ул селкенми дә. Әсгать әтисенә якын ук килде, алдына чыгып карады һәм авызына тыгылган чүпрәкне күргәч имәнеп, башы әйләнеп чайкалып китте. 
- Ни булды сиңа, әти? - диде ул, иңрәп һәм әтисе авызына тыгылган чүпрәкне алыйм дип аның тәненә кулы белән кагылган иде, ул инде суынган, катып калган. Әсгать аяк очларына ятып, ике куллап ярсый-ярсый, җирне төйде дә төйде. Җирсеп елады: "Кемнәр, кемнәр үтерде сине, әти? Кемнәр ерткычларча мәсхәрәләде?" Әсгать, бераз өнгә килгәч, әтисенә карап-карап торды да аны әйләнеп чыкты. Янәшә-тирәсенә кан аккан, киемнәре дә канга буялган. Аннары ул үз-үзеннән сорап куйды: "Ә ул ничек болай туры утырып тора? Авып китмәгән?" Ул кан аккан тирәгә янә игътибар итте һәм, ни күзләре белән күрсен, әтисен ерткычларча, каһәрләп, казыкка утыртып куйганнар... Ул: "Кабахәтләр!.." - дип үкседе дә үкседе. Аннары кесәсеннән телефонын чыгарып, хатыны Кәримәгә шалтыратты. Бермәл сүзен әйтә алмый, йотлыгып калды. Телефонда Кәримә тавышы яңгырады: 
- Тыңлыйм, Әсгать, тыңлыйм... Ник дәшмисең?.. Көттереп, сыкранып чыккан Әсгать тавышы яңгырады: 
- Әтине үтергәннәр... Санаторий күле буенда. Син хәзер милициягә хәбәр ит. Үзең дә кил монда...

АЧЫЛМАГАН ҖИНАЯТЬ
Җинаять кылынган урынга милиция хезмәткәрләре соңармыйча килеп җитте. Шул ук көнне Хәбир үлеме буенча җинаять эше дә кузгатылды. Җинаятьчеләрнең эзе суынганчы дип, район милиция бүлеге тикшерүчеләре, прокуратура хезмәткәрләре белән берлектә оператив эшкә дә керештеләр. Һәр очракны, күрсәтмәләрне кәгазьгә теркәделәр, аерым материалларны экспертизага да җибәрделәр...
Әсгатьтә үтерүчеләрне бик тиз табарга тиешләр дигән өмет уянды. Һәрхәлдә, ул моңа ышанды, өметен өзмәде. Көннәр артыннан көн узды. Һаман да җинаять эшенең очына чыга алмагач, бу хәл болай да җан тетрәнүләре кичергән Әсгатьне янә дә борчуга салды. Механика заводында егылып башын имгәткәннән соң калган авыруы, көчәя төшеп, аның сәламәтлеген нык какшатты. Шуңа да карамастан ул һич тынычлана алмады, үтерүчеләрне таптырасы килеп, милиция хезмәткәрләре янына да барып керде. Аларның: "Эзлибез, абзый, эзлибез. Очына чыгарга тиешбез..." - дигән сүзләрен ишеткәч, бераз тынычлана төшеп, кире өенә кайтып китте. Хәтта ул үзе шул санаторийга барып, анда эшләүче очраклы кешеләрдән бу хәлне күрүчеләр, ишетеп белүчеләр юкмы дип сорашып та йөрде. Җинаятьнең очы-кырые күренмәде дә күренмәде. Беркөнне ул янә әлеге санаторийга, күл буена җыенды. Янәсе, нәрсәне дә булса үзе ачыклый алыр? Бу уен сизеп алган хатыны Кәримә аны шып туктатты да: 
- Әсгать! Утыр әле! - диде, иренең авырып китүеннән курка төшеп һәм аның үзе белән дә берәр хәл килеп чыкмагае дип шикләнде. 
- Син тикшерүче түгел, законнарны да белеп бетермисең. Хәзерге криминалның үз законнары бар, алар инде властька да үрмәләп кергән һәм хакыйкатьне дә бик оста яшерә, кирәк кешеләрен үз файдаларына эшләтә дә беләләр... Без бит ул җинаятьчеләр артында кемнәр торганын белмибез. Алар аны, нинди максаттан чыгып, нинди үчлек белән үтергәннәр бит? Үчлекләрен белсәк тә, кемнәр эше икәнен чамаласак та, дәлилләрсез исбатлый алмыйбыз... Алар үз кулларындагы дәлилләрне теләсә ничек бутый да алалар. Чөнки кушканны үтиләр... Син сабыр ит, тынычлан. Тегендә сугылып, монда сугылып йөрми тор, саулыгыңны сакла. Мин синең өчен дә борчылам... Җаны әрнегән Әсгать хатыны сүзләре белән тиз генә килешергә теләмәде, үзенекен тукыды. 
- Үлгән артыннан үлеп булмый, дип әйтәсең киләме? - диде. 
- Ул кабахәтләр минем әтиемне юк итсеннәр дә... Кәримә сабырлыгын җыеп, тынып калды. Фикерләрен туплый төшеп дәвам итте: 
- Тынычлан, Әсгать, тынычлан. - диде ул. 
- Ходай кушып, ул җинаятьчеләр фаш ителер. Хәзер беркая бармыйсың да, йөрмисең дә... Кәримә сүзсез калган иренә кызганып карады: "Бетеренде, авырып китеп аяктан егылса, мин ялгызым ни эшләрмен? - дип үкенде. 
- Ичмасам, картайган көннәребездә терәк, бер юаныч өчен балаларыбыз да булмады". Әсгать утырган урыныннан купмый уйлана калды. Хатыны сүзләре белән килешә төшсә дә, януларыкөюләре, бер ялкынсынган нервылары аны тиз генә тынычландыра алмады. Аннары ул урамда йөрергә чыгып китте... Беркөнне уйларына бирелгән Әсгать, аны-моны карамый, урам аркылы чыкканда, ялгышып кызыл утка килеп керде, шунда ук аны машина бәреп екты. Ул, хастаханәгә барып җиткәнче, юлда вафат булды. Кемнәрдер бу хәлне җинаятьчеләр тарафыннан махсус эшләнгән дип тә фараз кылды, ә кемнәрдер бу үкенечле үлемне күрәчәк дип юрады. Кайсы дөрес, моңа төгәл җавап бирүче булмады. Ни генә булмасын, вакытлар узуга карамастан, Хәбир "эше" буенча җинаятьчеләр ачыкланмый калды. Бу вакыт санаторий биләмәсендә үзләренә "оя" корып яшәгән "авторитетлар" төркеме каядыр китеп барганнар иде инде.

КӨТЕЛМӘГӘН ХӘБӘР
Калага килеп чыккач, юкка чыккан паспорт, документлары артыннан кайгыртып йөргән Хәлим, эшкә урнашу мәсьәләсен уйлап, танышы Әсгатьне исенә төшерде дә, кесә телефонын чыгарып, аңа шалтыратасы итте. Номерын җыйгач, аргы телефонда хатын-кыз тавышын ишетеп гаҗәпкә калды.
- Алло! Сезгә кем кирәк? 
- Миңа Әсгать кирәк иде, - диде Хәлим. Беразга тынып калган хатын-кыз тавышы янә яңгырады. 
- Сез кем буласыз? 
- Хәлим. Без Әсгать белән танышлар идек. Ул миңа шалтыратырга кушкан иде. Ә сез кем буласыз соң?
- Әсгатьнең хатыны. 
- Гафу итегез, аның белән сөйләшергә мөмкинме? Аргы телефондагы тавыш тынып калды. Аннары гына Кәримәнең әкрен генә җирсеп, сыкрап чыккан тавышы ишетелде: 
- Әсгать үлде бит... 
- Ничек? 
- Аны машина бәрде... 
- Шунда ук өзелгән телефон "пип-пип" килде. Көтелмәгән хәбәрдән аптырап калган Хәлим, аяклары тартышкандай, бермәл атлап китә алмый торды. "Ни кызганыч!.." - диде ул, Әсгатьнең вакытсыз үлемен авыр кичереп. Тик Хәлим аның тормышында булган хәлләрдән бихәбәр иде. Бүген чүплек тавына кайтырга ашыкмаган Хәлим, як-ягына карамый, урам буйлап барды да барды.

ЯШӘСЕН ИДЕ АВЫЛ...
Хәлим, хатыны юкка чыгарган паспорт, документларын яңадан алу хәстәрен уйлап, район үзәгенә кайтырга булды. Ул юл уңаенда башта туган авылы Үзәнлегә кереп чыгасы итте. Аңа анда авыл Советыннан бер белешмә кәгазен алырга кирәк иде. Ул кайтып, авыл Советыннан кирәкле белешмәне кулына алгач, хәзер кая барырга дигәндәй, урам уртасында басып калды, аннары үзе яшәгән йорт-нигез урыннарын да күреп китәсе килеп, авылны урталай бүлеп торган озын гына Пызул урамына таба юл тотты. Монда аңа һәммәсе якын, таныш та. Туган авылы аны ниндидер күзгә күренмәс җепләр белән тартып тора, кайткан саен, рухын күтәреп, күңелләрен канатландырып та җибәрә, төрле-төрле хатирәләр дә уята. Авыл үзенчә беркөе генә яшәвен дәвам итә. Ара-тирә яңа йортлар, яңа каралтылар калкып чыккан. Эшкә булган, кулыннан килгәннәр, иртәгесе көннәрен кайгыртып, тырыша бирәләр. Авылда эшкә кытлык тугач, кемнәрдер шабашкага йөреп акча юнәтә, кемнәрдер үзенә кулай эш эзләп читкә чыга, шәһәр тирәсенә барып эшли. Башкача ни хәл итәсең, колхозлар таралгач, техника заманында юньле эшне кемгә генә җиткерә аласың? Шунысы куанычлы: барыбер дә аларның күбесе туган авылын, туган җирләрен оныта алмый, ата-ана гомер кичергән нигез-йортларын ташлап китми, шунда куанып яши, хезмәт итә бирә. Хәлим нигезләре җиргә иңеп, капкалары кыйгаеп салына төшкән йортларга күз салгач, анда яшәүчеләргә карата кызгану хисе дә кичерде. Ул йортларда аеруча карт-корылар, ялгызлар яши. Алар көн тууга, еш кына, сагышлы күзләрен тәрәзәләргә төбәп, читтә яшәүче улларын йә кызларын кайтып килмәсләрме дип көтәдер, кайсыберсе ерактагы туганнарының да хәлләрен беләсе, йә булмаса күреп каласы иде дип тә уйлыйдыр. Олыгайгач, бу дөнья хәлләрен, иртәгә ниләр буласын кем генә белеп бетергән соң?.. Юкса тәрәзәләргә баккан сагышлы күзләр, укый белсәң, күп нәрсәләр турында да сөйли. Аннары алар сагынулар кичерә-кичерә, башларыннан узганнарны уйлый-уйлый, төрле хатирәләргә дә биреләләр, кичләрен капка төпләрендәге эскәмияләргә дә чыгып утыралар, узган-барганны, киткән-кайтканны күзәтеп тә калалар. Ни гаҗәп: инде капка төпләрендәге кайбер эскәмияләр, үз хуҗасын көткәндәй, моңаеп та калган. Әнә безнең очтагы Мәүла абый эскәмиясе дә инде шактыйдан буш. Ул еш кына шунда утырып ял итәргә ярата иде. Сугыштан бер аягын калдырып кайткач, култык таякларына таянып чыгар иде дә, сугышта күргәннәрен дә бәйнә-бәйнә сөйләр иде. Әрнү-януларын эченә сеңдереп, сабыр гына, исән калуына шөкрана кылып сөенер иде дә. Аның ачык йөзе, ихластан калын иреннәре белән елмаеп алулары инде хәтердә генә торып калган... Бүген күп кенә капка төпләренә, ат арбаларын кысрыклап, төрле-төрле машиналар килеп туктаган. Күренгәнчә, инде күпләр заманча яшәргә тырышып тырмаша. Ул машиналар урамнардан узганда, артларыннан тузаннар күтәрелеп кала. Элек тузаннар бу урамнардан көтүләр кайтып кергәндә генә күтәрелә иде. Баксаң, хәзер көтүләр дә чыкмый. Хәлим әле яхшы хәтерли: аны әнисе, көтү чиратына чыгарга дип, иртәнге йокысыннан да уята, башка көннәрне дә малларын көтүдән каршы алырга куша иде. Янәсе, сыерлары уҗымга кермәсен, кайтмый калып тегендә-монда сугылып йөрмәсен... Чөнки аларның да бердәнбер яшәү чыганаклары әнә шул терлек асрап көн күрү иде. Хәзер авылда көтүләр юк та юк, инде үзенә зур хөрмәт яулаган авыл көтүчесе Гариф абый да дөнья куйган... Күп кенә тормыш зилзиләрен кичергән авыл өстенә бүген ниндидер моңсулык та иңгән. Ул, колхозлар таралгач, электәгечә гөрләп, җанланып китә алмавына аптырый, еллар буена үзенә карата хөкем сөргән битарафлыктан рәнҗи дә кебек. Эшкәртелми калган җирләре, каркаслары шәрәләнеп, җимерек хәлгә килгән колхоз фермалары өчен дә, шул фермаларда эшләүче савымчыларның эшсез калып, авылны ташлап читкә китәргә мәҗбүр булуларына да сыкрана булыр...
Хәлим, урам буйлап бара-бара, инеш буена, үзе туып үскән нигезе янына килеп җиткәч туктап калды. Әтисенең үз куллары белән корган каралтыларны, җиләк-җимеш бакчаларын күзәтте. Чуклап, бизәкләп ясаган өй кыегына карагач, гүя әтисе әле дә биек баскычына басып, шунда нидер эшләп ятадыр кебек тоелды. Карандашын колак артына кыстырган... Ә ак яулыгын япкан әнисе суган бакчасына яшел суган кыяклары өзәргә чыккан да, кыштыр-мыштыр килеп, түтәлләр арасыннан атлый... Яр буенда үскән тал агачлары, инеш суларына иңнәрен сала төшеп, үз хуҗаларын сагынгандай, сукөзгегә багып, моңсулык кичерә. Әллә алар да тау башында әтисе корган җил тегермәнен кемнәрдер сүтеп атканга килешә алмый, суларга иелә төшеп, кайгыларын чит-ят күзләрдән яшерергә телиләрме? Яр буенда басып торган Хәлим, шактый гына хатирәләрне күңеленнән кичергәч, килгән юлыннан кире борылып, Югары очка таба юл тотты. Кабат Мәүла абыйлар турысына килеп җиткәч, каршы йортның капка төбендәге эскәмиягә чыгып утырган карчыкка игътибар итте һәм янына килеп исәнләште. 
- Исәнмесез! - диде, таныш әбинең исемен дә хәтерләргә тырышып, аннан исенә төшергәч өстәде: 
- Шәргыя апай. 
- Аллага шөкер, - диде Шәргыя апа, Хәлимнең кем икәнлеген төсмерләргә тырышып. 
- Бу кем соң? 
- Мин Хәлим булам, Хак малае. 
- Теге Түбән очның балта остасымы? 
- Әйе. Инеш буенда торган идек. 
- Беләм, беләм. Әтиеңне дә, әниеңне дә яхшы хәтерлим. Үзең ни эшләр бетереп йөрисең? 
- Менә авылга кайткан идем йомыш белән. 
- Казаннанмы? 
- Әйе. 
- Булмаса, утырып ял ит бераз, аяк өсте басып торма, - диде Шәргыя апа, эскәмия кырыена ишарәләп. Хәлим аның сүзен санга сукмый булдыра алмады, янәшәсенә килеп утырды да сорады: 
- Үзең ни хәлләрдә яшәп ятасың соң? 
- Аллага шөкер, беркөе. Кыштыр-мыштыр йөрсәм дә яшим әле. 
- Яшәргә язсын, Шәргыя апа. 
- Сиксән җидене тутырдым инде. 
- Ул сөякчел, тамырлары кабарып калган ябык кулларын тез башларына тидереп-тидереп алды. 
- Буыннар сызлый, тартыша, йөрергә ирек бирми. 
- Нишлисең бит, картайгач авырулар чыга инде ул, - диде Хәлим, аның хәленә керергә тырышып. 
- Авыр эшләр дә күп эләкте сезнең чор кешеләренә. Шәргыя апа шушы сүзне генә көткәндәй эләктереп алды. 
- И-и балакаем, безгә авыр эшләр эләкмәгән кая, - диде ул. 
- Унөч яшьтән эшли башладым мин. Колхозда эшләмәгән эш калмады. Ирләр рәтенә басып изелдек инде, күтәрәсен күтәрдек, төшерәсен төшердек. Сугыш елларында ачлык кичердек, күп хәсрәтләр татыдык... "Таякка" эшләгәнгә ипи бирмәделәр. "Таякка" эшләгән еллар пенсия стажына да кермәде, акчасы тимәгәч... Мыскыл иттеләр инде, гарьләнеп үләрсең стажың була торып кешечә пенсия дә ала алмагач... Ул башына япкан ак яулыгын рәтләп, арткарак шудырып алды, аннары битендәге җыерчыкларын язарга теләгәндәй, йөзен сыпырып-сыпырып куйды, янә үткәннәргә кайтып сүзен дәвам итте. 
- Ул чакларны сөйләсәң исең-акылың китәр, - диде. 
- Адәм башлары ниләр генә күрмәде, нинди генә газаплар кичермәде... Менә уң як күршебездәге Гаян абыйны ишетеп беләсең дә булыр. 
- Беләм, беләм... - диде Хәлим, башын изәп. 
- Шуны бер уч арыш өчен, биш баласын калдырып, сөргенгә сөрделәр... 
- Андый хәлләр ул чорларда күп булган шул... 
- Күп булды, күп, - дип дәвам итте Шәргыя апа, дулкынлануын баса алмый. 
- Урамыбыз чатында гына Нугай абый бар иде. Ул, хәленнән килгәнчә, бик тырышып эшләде. Булсын дип. Бик оста кеше иде. Йортын да җиткерде. Берзаман аның ызбасын алып, авыл Советы бинасы ясап куйдылар. Боларның гаиләсе чит кешеләрдә, мунчаларда кунып-нитеп, газаплар чигеп яши башлады. Аптырагач, шушы гарьлекләргә түзми, Нугай абый үзедерме, Мәскәүгә Ворошилов исеменә хат җибәрәләр. Мәскәүдән, өен кайтарып бирергә дип, җавап хаты килә. Шуннан соң нишлиләр?
Мәскәүгә хат язган өчен Нугай абыйдан райондагылар да үч ала башлады. Берни эшли алмыйсың, аларга хокук бирелгән. Моны, икенче бер сәбәп табып, "вражский элемент" дип, ялган яла тагып, барыбер Себер сөрделәр. Ул шуннан кайта алмады, мескенкәем. Авыл Советы рәисе Дәмин аны якламады... 
- Ничек якласын, аңа әзер авыл Советы бинасы кирәк булган бит... - диде Хәлим, эшнең нәрсәдә икәненә бераз төшенеп. 
- Әй, ул Дәмин авыл Советы рәисе булып эшләгәндә, күп кешеләрнең канын эчте инде, газаплар чиктерде. Кыяфәтсез карга! Хәлим шушы урында, ихтыярсыздан, хуҗа сымак шәһәр чүплеге өстендә калкып калган ялгыз агач башындагы теге карганы күз алдына китерде дә "Мин кем?" дип әтәчләнгән Дәминне шул карга белән чагыштырды һәм: 
- Ул Дәмин кеше каргышлары төшүдән дә курыкмаган икән, - диде. 
- Төште, үзенә төште, - диде Шәргыя апа, ябык йөзендә очлаеп кала төшкән борынын кемгәдер төзәгәндәй. 
- Картайган көнендә үзе дә рәхәт күрмәде. Йортына бер хатын-кыз әсәре кереп карамады. Ахыр чиктә ялгызлыкта яшәп, ишегалларында, абзарларда кунып, үз пычрагына батып үлде... Хәлим, килешеп: "Үзе сайлап алган кадерсез гомер..." - дип уйлап куйды. Шәргыя апасы тагын ни әйтер икән дип көтте. 
- Миндә сөйләсәң андый гыйбрәтләр күп инде ул, - диде Шәргыя апа, дәвам итеп. 
- Баштан кичергәннәр барысы да хәтергә уелып калган, сөйләсәң, йөрәккә тия. Беләсеңме, ул чорда кешене бер кисәк сабын өчен дә биш елга өтермәгә утырттылар... 
- Хәзер андый нәрсәләр юк кебек инде, - диде Хәлим, үз фикерен белдерәсе килеп. Шәргыя апа аның белән килешмәгәндәй "һе" дип куйды да: 
- Хәзерме? - диде. 
- Кеше үтереп тә биш ел бирмиләр... Чөнки яклашалар. Күбесен акча, дәрәҗә, дус-ишлек коткара... 
- Төрлесе бардыр инде, - диде Хәлим, андый гаделсезлекләргә игътибар итәсе килми һәм, районга китәсе барын искәргәч, кесәсенә тыгылды, аннан вак акчаларын, чыгарып, Шәргыя апасына сузды. 
- Менә сезгә хәер бирим әле, әтием-әнием исеменә бер дога кылырсыз... 
- Рәхмәт, рәхмәт. Бүген үк укырмын... Аннары Хәлим, Шәргыя апага исәнлек-саулык теләп, юлын дәвам итте. Хәлим район үзәгенә баручы машинаны озак көтмәде, аны ындыр табагы янында хуҗалыклардан сөт җыючы Хисам машинасы утыртып алып китте. Исәнме-саумыдан соң алар бертын сүзсез генә бардылар. Хәлим күркәм агачларга төренеп тын гына калган зират ягына каерылып-каерылып карады, шунда дәфен кылынган әти-әниләрен исенә төшерде, эченнән белгән догаларын укыды. Зират турысын узгач, Хәлим электә инеш буенда төзелгән, бүген исә җимерек хәлдә таралып яткан ферма биналарына күз салды. Әле дә хәтерли: ул фермаларны авыр елларда зур тырышлык белән колхоз рәисе Кыям абый төзеткән иде. Аның "Большевик" колхозы терлекчелек продуктлары җитештерү буенча районда беренче хуҗалыклардан саналды. Хәтта бердәнбер миллионер колхоз да булды, терлекләрнең баш саны меңәрләп исәпләнде. Ул чагында яшь сугыш ветераны, бүген исә туксан яшен тутырган рәис, колхозлар таралып, хуҗалыгы шушы хәлгә төшәр дип һич тә күз алдына китермәгәндер, билгеле. Бүген исә еш кына килеп-китеп алышынып торган хуҗалык башлыкларына, ягъни күбрәк үз мәнфәгатьләрен генә кайгырта төшкән булып, тумаган "инвестор"га терлекчелек тә, башкасы да кызыксындырмавын күреп, ул да сыкрана булыр, болай да эшләп була икән дип шаклар катадыр... Хәлим авылдашы Хисамга карап-карап алды да сорады: 
- Авылның яңа хуҗасы ничегрәк соң? - диде. 
- Эшләре барамы? 
- Барганын, бармаганын белә торган түгел әле, - диде ул, үзе юан, таза беләкләрен руленә бастырыктай салып, машинасын уңга да, сулга да боргалады. 
- Хуҗа үзе авылда бик күренми дә ул, күбрәк Казандагы оешмасында кайнаша булыр. Авылга намазга йөри торган бер абзыйны китереп куйды. Анысы эшләп торган кешеләрне алыштырган булды, читтән дә алып килде. Хезмәт хакы түли алмыйлар. Пай җирләре өчен дип, бераз печәнен, ашлыгын биргән булалар. Анысы да күз буяр өчен генә. Аның белән генә бик ерак китеп булмый... 
- Шулай, - дип килеште Хәлим. 
- Мал-туар асрамасаң, авылда кыен... 
- Әйе шул, - диде Хисам. 
- Менә мин, аптырагач, хуҗалыклардан сөт җыярга алындым.
- Сыер асраучылар шактыймы? 
- Бар, бар, җитәрлек. Аларга сөттән азмы-күпме акча да килә. Тырышканы үзенә итлеккә дип тә, сатарга дип тә бозау үстерәләр. Нишләсен, башкача худ юк... Хисам, үз уйларына бикләнеп бара торгач, сүзен янә дәвам итте: 
- Менә син, Хәлим абый, яңа хуҗаны ниндиерәк кеше дип сорыйсың. Алар синең белән, минем белән аралашмыйлар да. Монысы - авылның өченче хуҗасы. Үзен Казанда зур оешма җитәкчесе дип тә әйтәләр. Акчасыз кеше мондый эшкә алына да алмый инде ул. Беренче хуҗалары килгәч тә, шулай итәбез, болай итәбез дип йөрделәр, йөрделәр дә колхоз милкен тегендә-монда тараттылар. Әле әзер, яраклы фермаларны сүтеп, күрше районның бер авылына илтеп салдылар. Булган терлекләрен дә шунда алып киттеләр. Хәлим гаҗәпләнде: 
- Ничек? Алай да буламыни ул? - диде. 
- Бу "инвестор" дигән хуҗа күрше район җирләрен дә үзенә алган икән. Имеш, берләштереп эш итә. Безнең савымчылар шул авылга барып сыер саварга тиеш булып чыкты... Ахырдан ул хуҗалыкны талады, талады да икенче хуҗага тапшырып китеп барды. Ә хөкүмәт боларга җир хисабыннан акча да бирә. Фактта эшләгән, эшләмәгән эшкә контроль булмагач, күз буярга сәбәпләр табыла. Аннары каядыр кыяклау ягын карыйлар. Нәтиҗәдә гөрләп эшләп торган безнең хуҗалык шушындый көнгә калды да инде. Техника мастерскойларында тынлык, токарьлары, фрезерчылары, слесарьлары бар иде. Хәзер җүнле кадрлары да калмады, акча түләнмәгәч, белгечләр шәһәр тирәсенә китеп барды... Хисам зарын тыңлап, Хәлим уйга бирелде: "Элек, СССР таралганчы, кадрлар мәсьәләсе беренче проблема булып тора иде. Белгечләрне эшкә һәрьяктан тикшереп кенә алдылар. Биографиясе криминал, җинаять эшләре белән бәйле түгелме? Хәзер ул нәрсә бетте... Училищелар да кулга игәү, ачкыч тотып эшләргә теләүче кешеләр дә сирәгәйде. Элек институтлардан производство белгечләрен менә дигән итеп укытып чыгардылар. Заводлар кирәкле техниканы чит илгәме йә кемгә дә булса бәйсез рәвештә җитештерә алды. Гагаринны космоска да очырды... Хәзер производство шактый артка калды. Нефть, газ сатып кына, акча бәрабәренә чит ил техникасын алып яшәү үзен аклап бетермәде, яңа технологияләрне камилләштерә бару кирәклеген, ниһаять, кризис дигән нәрсә ачык төшендерде... Авыл хуҗалыгын күтәрү зарурлыгы, халыкны азык-төлек белән тәэмин итү проблемасы да көн кадагына килеп басты. Бу этәреш ил экономиясен күтәрүдә зур йогынты ясар дип өметләнергә генә кала". Уйларыннан арынган Хәлим, шушы урында Хисамны тынычландырасы итеп: 
- Хәзер, авыл хуҗалыгын торгызу өчен, зур планнар корыла, бу җәһәттән хөкүмәт күп кенә акчалар да бүлеп бирергә вәгъдә итә, - диде. Иртән кырынмаган Хисам кап-кара төк баскан ияк очларын сыпырып алды һәм көлемсерәп куйды. 
- Бирсен Ходай! Аннан ни зыян? Ул акчаларның күбесе безгә килеп җиткәнче туймас коррупционерлар кесәсендә утырып калмаса ярый ла... - диде. 
- Калмас, нык контроль булса... Хисам янә көлемсери төште. 
- Тикшереп, контроль ясаучыларның да авызы бар бит, - диде, илдәге тәртипләрне күзаллый төшеп. 
- Алар да хәзер шомарганнар, җаен табып тикшерүченең дә авызын каплый беләләр. 
- Гел каплый алмассың, бер якаңнан тотып селки башласалар... 
- Белмим инде, вәгъдә иткән булалар да, ахыры нәрсә булып бетәр. Яшәсен иде авыл!.. Машина район үзәгенә кереп, май заводы ягына борылгач, Хәлим, шофёр Хисамга рәхмәтләрен әйтеп, кабинадан чыкты да, документлары хәстәрен кайгыртып, эчке эшләр бүлегенә таба китеп барды.

СИН КАЙДА ХӘЗЕР?
Кичкә таба Гөлсем үзен, арып талчыккандай, кәефсез сизде. Аның җанын ниндидер аңлашылмас тынгысызлык биләде. Ул: "Ялгызлык читен икән..." - дип куйды. Мондый авыр халәтне ире Хәерҗан вафатыннан соң айлар, еллар уза барган саен ныграк кичерде. Кайчак ул, үзен эзәрлекләгән күңелсез уйларыннан котылып торыр өчен, баш-аягы белән эшкә дә чумды, алай итеп карады, болай итеп карады. Юк-юкта, уйлар дигәнең аның үзеннән "рөхсәт" сорамый гына, теләсә кайсы вакытта калкып чыкты да җанын йә тегеләй, йә болай уйнатты. Никтер аны тынычлыкта калдырырга теләмәде, әле, киңәш иткәндәй искәреп, болай дип тә уйларга мәҗбүр итте: "Сиңа гел болай үз-үзеңә бикләнеп ялгыз яшәү авырга туры килер. Һәркемнең гомере бер генә, ул кабатланмый... Адәмнәр бу дөньяга бик кыска вакытка, кунакка гына килгән кебек. Үзеңә язган гомерне, тормыш ямен татып, шатланып, рухланып яшәр өчен, сиңа киләчәктә барыбер дә, үзеңне аңлардай, серләреңне ышанып сөйләрдәй бер иптәш таба алсаң хәерлерәк булыр. Аннары шик-шөбһәләр тудырган кайбер уйларыңнан да арыныр идең. Әле син яшь, үз көчеңдә... Синең өчен илле яшь күп түгел ул! Гел генә киявең, кызың янында, аларга ярарга тырышып, бала карап тора алмассың. Электәге гореф-гадәтләр, әхлак дигән төшенчәләр онытыла барганда, яшь гаиләләр дә чыгымлап-чыгымлап ала. Тормышның төрле чагы була: алар да сиңа гел елмаеп кына тора алмаслар. Кем белә, акаеп караган көннәре дә булырга мөмкин... "Тфү, тфү!.." дисәң дә, дөрес, андый көннәргә калырга язмасын! Шөкер, кыз белән кияү болай тату торалар. Әйе, күз генә тимәсен. Айнур оныгың матур гына үсеп килә, сөбханалла! Бик сөйкемле, күз генә тимәсен. Ул да - сиңа бер юаныч. "Балаңның баласы балдан татлы була" дип тикмәгә генә әйтмәгәннәр шул. Ул инде хәзер балалар бакчасына да йөри башлады..." Гөлсемнең, шулай уйларга бирелеп, утырган җиреннән кузгалып китәсе килмәде. Күңелендә туган авылы Аланны сагыну хисләре калыкты. Күз алдына гомер кичергән Мишә суы буйлары, Сабантуйлары гөрләп узган чәчәкле болыннары, балыклы күлләре килеп басты. Һәм ул, яшьлегенә әйләнеп кайткандай, авыл сукмакларыннан йөгереп узгандай итте, яшьлек хатирәләренә бирелүдән канатланган рухы җилпенеп-җилпенеп алды...
Аннары ул киләсе ялга авылына кайтып килергә карар кылды. Анда бакчага утырткан бәрәңгеләрен аласы барын да уйлады. Кызын, әле командировкадагы кияве кайтканын көтеп торасы килмәде. Аларның үз мәшәкатьләре дә җитәрлек икәнен яхшы аңлады. Авылда саф һавасын сулап, бер җилләнеп, рәхәтләнеп эшләвең ни тора! Йорт-җиреңә дә күз-колак буласың. Аны, яшерен-батырын түгел, каладагы җыештыру эшләре дә туйдыра башлады. Әллә шул эш кәефен кырды, күңелен төшенкелеккә бирелдерде. Юк, эш яратмаганлыктан, ялкаулыктан түгел, шәһәрдә яшәүче күпләрнең тәртипсезлеге, тәрбиясезлеге, чүпләрен теләсә кая ташлап китүләре белән килешә алмады. Мәгънәсезлек эчен пошырды. Һәм ул гарьләнә дә төште, үзен аларның колы сымак та сизде. Өстәвенә яшьләрнең кыргыйлыгы, теләсә кайда тәмәке тартып, эчеп, ни кыланганнарын белми, хихайлап йөрүләре, подъезд стеналарына затсыз сүзләр язып, кеше хезмәтен хөрмәт итә белмәүләре аны тагын да түбәнсетте. Авылыңа кайтып, мәктәп идәннәрен юуың мең өлеш артык дигән фикергә килде ул. Югыйсә кызы да, кияве дә аңа җыештыручы эшендә эшләп йөрмәскә кушты, ә ул авырыксынмады, өй эшләреннән тыш та селкенеп аласы килде. Тора-бара авылын, үз нигезен, бакчаларын сагынуы артканнан-артты. Эче пошып утырган Гөлсем, әлеге уйларыннан арынырга теләпме, телевизорны барып кабызды. Анда дөнья хәлләре, көндәлек хәбәрләр, аеруча Украина җирлегендә барган сугышлар турында сөйлиләр иде. Кая карама атыш та үтереш... Луганск, Донецк өлкәләрендәге шәһәр, авылларны туптан атып җимерәләр, яндыралар. Ни кызганыч, бер гаепсез кешеләрне, карт-карчыкларны, гөнаһсыз балаларны да үтерәләр, кешеләрне подвалларга куып кертәләр, йә булмаса чарасызлыктан каядыр качып китәргә мәҗбүр итәләр. Тыныч кына яшәгәндә, кемнәргә нәрсә җитми?! Бу тамашага кешеләрнең җан ачуларыннан саркып чыккан күз яшьләре сыкрандырта, күкрәк читлекләреннән, сулышларын кысып, өзек-өзек чыккан сүзләре йөрәкләрне рәнҗетә. Әнә бер ханым җимерек, янып торган йортына карап елый да елый: "Я всю жизнь работала за эту квартиру, сейчас где я буду жить?" - ди. Ә кемдер ире, кадерле баласы үлүдән кара кайгыга баткан... Кемнәрдер бу хәсрәтләргә исе китми, кыргыйларча вата-җимерә бирә. Ә кемнәргәдер җир, байлык җитми, күрәмсең. Алар үзләре, читтән генә, кемнәрнеңдер күңелләренә коткы салып, үз файдасына җинаять эшләрен эшли бирә, сугышка өнди... Шушы тамашаларны ачынып караган Гөлсем: "Бу нинди мәгънәсез сугыш?" - дияргә мәҗбүр булды һәм ихтыярсыздан урам эскәмиясендә бергә утырып сөйләшкән Хәлим сүзләрен исенә төшерде: "Комсыз түрәләргә байлык, власть җитми... Аларның башкаларда эше юк, "Минеке генә булсын!.." Күрәмсең, ул белеп әйткәндер, тормышка булган карашлары да чынга охшаган... Гөлсем, йөрәк бозганчы дигәндәй, телевизорны барып сүндерде дә кичке аш-су хәстәренә кереште. Ул, ашларын пешергәч, ипигә дип кибеткә җыенды. Ишегалдына чыккач, бергә утырып ял иткән эскәмиягә күзе төшү белән, янә Хәлимне исенә төшерде. "Ул иртәгә дә бу эскәмиягә килеп утырыр микән?" - дип уйлап куйды. Хәлим кайсы ягы беләндер аның Хәерҗанын хәтерләтә иде. Ул үзе карап торырга да тел-теш тидерерлек түгел. Буй-сыны, чибәрлеге бар. Болай акыллы, намуслы да күренә... Күрәмсең, тәртипле гаиләдә тәрбия алган. Нигәдер тормышы гына көйсез килеп чыккан, Мариясе белән килешә алмаганнар... Шундый ир урамда калсын, чарасызлыгыннан чүплектә яшәргә мәҗбүр булсын инде... Менә сиңа Даһи Хәлим! Кайда син хәзер? Кайсы почмакка посып ниләр кичерәсең?
Шуның ише сораулар Гөлсемне юл буе кибеткә кадәр озата барды.

КҮРКӘМ СОКЛАНУ
Иртә. Тып-тын. Офыктан күтәрелгән кояш нурлары шәһәр йортларын, урамнарда үсеп утырган агачларны көзге төсләргә манып балкыткан. Ишегалдындагы бер эскәмиягә утырган ике зат, ир белән ханым, ачылып китеп, үзара сөйләшә бирәләр. Аларның берсе
- Хәлим, икенчесе 
- Гөлсем. Гөлсем урам себеркесен эскәмия читенә сөягән. Гаҗәп хәл: алар янә биредә очрашканнар. Иң куанычлысы шул: бүген икесенең дә йөзләре шат, күңелләрендә күтәренкелек хөкем сөрә. 
- Син бүген бәйрәмчәрәк киенгән әле, - диде Гөлсем, Хәлимнең тышкы кыяфәтенә күз салып. 
- Тырыштым инде, - диде Хәлим, ярым шаяртып, шул ук вакытта уенын-чынын бергә кушып. 
- Гөлсем тикле Гөлсем янына очрашырга кил дә... Аннары ничек була инде ул? Гөлсем сөйкемле йөзен балкытып алды да, Хәлимне ярты сүзеннән аңлап: 
- Болайлар иттереп зурлавың өчен рәхмәт инде, - диде, - сүзләрең ихластан булса... — Ихластан, Гөлсем, ихластан, - диде Хәлим һәм ул, сүзләрен чын күңелдән әйтелгәнлеген ышандырырга теләгәндәй, эскәмия читендәге Гөлсем кулына кулын тидереп-тидереп алды. Моңа Гөлсем тартынмады, гадәти хәл дип кенә кабул итте. Хәлим исә, форсаттан файдаланып, болай дип тә өстәп куйды: 
- Кулыгыз кайнар икән... Гөлсем аптырап калмады, көлемсерәп җавап бирде. 
- Кайнар булмыйча... - диде, эчке горурлык та сизеп. 
- Йөрәгем яшь ич әле минем... Хәлим ихтыярсыздан аның йөзенә төбәлеп карап алды һәм, җаваптан канәгать калып: 
- Сез үзегез дә яшь, билләһи, - диде. 
- Әле йөзегездәге яшьлек төсләрегез һич тә уңмаган... 
- Хәлим бераз уңайсызлык сизеп өстәде: 
- Мин генә картаеп барам бугай, яшәртүчеләр булмагач... Гөлсем беразга тынып калды, җитдиләнә төшкәндәй, серле карашын Хәлимгә таба юнәлтте. 
- Моңарчы беркемне дә тапмадыгызмыни? - диде. 
- Юк шул, юк... Аннары мин теләсә кем белән очраша да алмыйм. 
- Ник алай? 
- Күңелгә охшаганы булмагач... 
- Ул уйлана калды. 
- Сез бүтән... Сезнең белән менә шушылай сөйләшеп утыруларың да ни тора! Гөлсем елмайды гына, ул Хәлимнең үзенә карата якынлык сизүен яхшы тойды, шул ук вакытта аның карашларында Хәерҗаны чалымнарын да күргәндәй булды. Ул аның тормышка булган карашлары, фикер сөрешләре белән дә килеште һәм аңа карата хөрмәте, якынлыгы арта төште. Аннары Гөлсем кызыксындырган соравын бирде: 
- Эшкә урнаша алмадыңмы әле? - диде. Хәлим сорауга кыенсыну кичерә төшеп, көттереп җавап бирде. 
- Әлегә юк шул... Бер танышым эшкә урнаштырырга вәгъдә иткән иде дә, - диде, уйлап табучы Әсгатьне күз алдында тотып, - аны машина бәргән... 
- Үзе исән калганмы соң? Хәлим башын аска ия төште. 
- Юк шул... - диде. 
- Аллам сакласын, хәзер машиналар да күбәйде. Коточкыч инде. Урамны аркылы чыгарга да куркып торасың. 
- Кем белән ничек буласын алдан белеп булмый... Әсгать фаҗигасен искә төшерүдән, аны кызгану хисе кичергән Хәлим тора-торып әйтә куйды: 
- Мин югалган документларымны яңадан торгыздым бит, - диде. 
- Хәзер миндә яңа паспорт. Пропискага гына керәсе калды. 
- Аннары? 
- Аннары кая да булса эшкә керергә инде. Берәр общежитиега да урнашып булмасмы. 
- Ходай җүн бирсен инде, - диде Гөлсем, Хәлимнең кадерсезлектә гомер кичергәнен аңлап, һәм аны кызгана да төшеп өстәде: 
- Хәзер кайда кунып-нитеп йөрисең соң? 
- Минем бер танышым төзелештә каравыл тора, шунда аларның вагон-йортында бергә сыешабыз инде. Ул да эш мәсьәләсендә прораб белән сөйләшеп карармын дигән иде. Гөлсем шушы урында аның белән килешергә теләмәде.
- Син, Хәлим, кеше сүзенә бик ышанма, - диде. 
- Кыюланып үзең бар, үзең йөр, тиешле кеше белән ачыктан-ачык сөйләшергә тырыш. Насыйп итсә, берсендә булмаса икенчесендә булыр. Син кемнән ким. Югары белемле инженер була торып күктән төшкәнне көтеп ятарга ярамый. Дөрес бит инде? Хәлим тыныч кына җавап бирде. 
- Бу очракта сез хаклы, - диде, Гөлсем сүзләреннән разый калып, юашлык кешене бизәмәгәнен үзе дә белә һәм ул, кыен халәтеннән чыгарга теләп, мондый тәкъдим кертте: 
- Әйдә, булмаса, якындагы бер кафега кереп чәйләп чыгыйк әле. Гөлсем көтелмәгән бу тәкъдимнән икеләнеп калды. Аннары, кеше сүзен санламасаң ару да түгел инде дип, аның рухын һич төшерергә теләмичә ризалашты. 
- Әйдә соң, - диде. 
- Кайсы кафега? 
- Менә монда, каршыдагы йорт башында "Җар птица" дигән кафе бар, шунда керергә була. 
- Алайса, мин тиз генә өйгә кереп чыгыйм әле. Син монда көтеп тор... 
- Ярар, ярар. Өйләренә кереп киткән Гөлсемне күтәренке хисләр биләде. Ул тиз-тиз генә өс-башларын алыштырды. Көзге яныннан узышлый йөз-кыяфәтләрен күзәтте. Әйе, аның бу зәңгәр күзләрендәге җете төсләр кем игътибарын гына җәлеп итмәс! Ул үз-үзенә сокланудан, карашларын уйнатып, елмаеп алырга да онытмады, аксыл йөзе балкып-балкып нур сирпеде. Әйтерсең ул бүген беренче тапкыр егет белән очрашырга бара. Ә нигә бармаска? Чакырган җиргә бар, диләр. Бер аралашып, күңелләреңне бушатып кайтуларың үзе ни тора! Җитмәсә, Хәлим тәртипле, тәрбияле гаиләдә үскән кешегә охшаган... Ул: "Барам әле, барам..." - дип кабатлый төште. Гөлсем подъезд ишегеннән чыгуга, эскәмиядә утырып торган Хәлим, урыныннан кубып, аның каршына таба атлады. Ул, киенеп-ясанып, кызлар рәвешенә кергән Гөлсемгә сокланып карады: Шәп, шәп! Миннән йөз генә чөермәсен иде ул... Аннары алар каршыдагы йортның аргы башындагы кафега юл тоттылар. Иртәнге якта кафеда чәйләргә теләүче кешеләр юк диярлек иде. Ризыклар мулдан, ниндиен телисең: өчпочмакмы, бәлешме, пироглар дисеңме. 
- Нәрсә алабыз? - дип сорады Хәлим Гөлсемнән. 
- Үзең нәрсә телисең, миңа шул ярый, - диде Гөлсем. Хәлим сатучы ханымнан ике чынаяк кофе һәм ике бәлеш сорады. Исәп-хисап тотарга дип кесәсенә тыгылган иде, Гөлсем, аның акчасы җитмәсә дип уйлап, кесәсеннән портмонесын чыгарды. Хәлим аңа: 
- Кирәк түгел, мин үзем... - диде, аның әле чүплек хуҗасы Бараевтан алган акчалары бетеп җитмәгән иде. Түгәрәк өстәл артында икәүдән-икәү сөйләшә торгач, Хәлим Гөлсемнән сорап куйды: 
- Әйдә, иртәгә дә очрашыйк әле, - диде. Гөлсем уйлана калды. 
- Иртәгә? 
- Әйе, шимбә көнне дә... Гөлсем "юк" дигәндәй башын какты. 
- Иртәгә булмый, - диде. 
- Мин шимбә, ял көненә авылга кайтып киләм. Бераз утырткан бәрәңгеләрне дә аласы бар. Хәлим шушы уңайдан югалып каласы килмәде, Гөлсемгә болай дип белдерде: 
- Әйдә, авылыгызга бергәләп кайтабыз, шунда бәрәңгеләрегезне дә алырбыз. Көтелмәгән бу тәкъдим Гөлсемне, ничектер, икеләндереп, уйланып калырга мәҗбүр итте: "Килешерме? Авылыңа беркем белмәгән ир белән тот та кайтып кер. Кешеләр нәрсә уйламас? Мөнәсәбәтләрен белдереп төрле гайбәт сөйли башласалар ни хәл итәрсең?.." Ул шулай дип фикер кылса да, турыдан бәреп, Хәлим тәкъдимен кире кагарга да базмады. 
- Белмим шул, - диде. 
- Килешеп бетәр микән?.. Хәлим Гөлсемнең нилектән кыенсынуын төс-кыяфәтеннән үк аңлады. 
- Бу тормышта гел кеше сүзенә генә карап йөрсәң дә начар ул, - диде. 
- Мине кем ул дип сорасалар әйтерсең: Казандагы бер якын танышыбыз диярсең. Хәер, хәзер кемдә кемнең ни эше бар? Бәрәңге алышырга, тегесен-монысын эшләргә дигәндә мин әзер, чын авыл мужигыннан ким түгел... Гөлсемнең һаман да икеләнүе бетеп җитмәде. Ул ни дип тә җавап бирергә аптырап торды. Хәлимнең исә Гөлсем янында күбрәк, аның белән бергәрәк буласы килде. Шул теләк аны сүзгә китерде: 
- Гөлсем, бер дә борчылма, - диде ул түбәнчелек белән, - чынлап әйтәм, барысы да әйбәт, сезнеңчә генә булачак. Шунда авылыгызны да күреп килербез...
Шушы урында Гөлсемнең күңеле икеләнүләрен таратырга теләгәндәй уйнап алды: "Бер караганда нәрсә булган, әллә аңа авылына кеше белән кайтырга ярамаганмы? Югыйсә, әйе, кемдә кемнең эше бар?" Ул, ничек кенә уйласа да, шушы хәлендә Хәлимнең теләген кире кагарга базмады. 
- Алай бик теләсәң, әйдә соң... - дип әйтеп ташлады. Хәлим әлеге сүзләрдән соң куанычыннан утырган җирендә калкынып-калкынып алды. Шунда ук Гөлсемгә бер кәгазь кисәгенә кесә телефоны номерын да язып бирде. 
- Миңа теләсә кайсы вакытта шалтырата аласыз, - диде, аннары ачыклап сорады: 
- Иртәгә сәгать ничәләрдә кузгалабыз? 
- Иртәнге җиделәрдә булыр инде, - диде Гөлсем. 
- Алайса, мин сезне теге эскәмиядә утырып көтеп алырмын. Ярыймы? Гөлсем килешеп башын кагып куйды. Һәм алар кузгалып кафедан урамга чыктылар... Иртән ишегалдындагы эскәмиягә килеп утырганда, Хәлимнең күңеле күтәренке иде инде. Канатланган хисләре аны әйтерсең ниндидер икенче, матур тормышка әйди. Шуңа да куанычшатлыклары йөзенә дә бәреп чыккан иде. Ни гаҗәп: иртән авылга кайтырга әзерләнгән Гөлсем уенда Хәлим, ул аңа кайсыдыр яклары белән Хәерҗанын да хәтерләтә, аңлашу тудыра, биздерми, әллә ничек кенә үзенә тартып та тора, күңелендә уянган шул хис-тойгылар аны дәртләндереп тә җибәрә... Гөлсем озак көттермәде, өйләреннән сумкасын күтәреп чыгып та җитте. Хәлим аның каршына килеп басуга, сумканы үз кулына алды, һәм алар парлап алга таба юл тоттылар. Иртәнге кояш нурлары аларның ачык, куанычлы йөзләрен тагын да яктыртырга теләп, уйнап-уйнап алды. Бер-беренә якын килеп янәшә атлаган Хәлим белән Гөлсем артыннан ишегалдындагы өрәңге агачлары, аларга хәерле юл теләгәндәй, тын гына сокланып озатып калдылар... 2013-2014
Гозер
Һәр кабердә олы бер дөнья ята...
Һёте
Тургай зиратыннан читтәрәк кабер сыман бер кишәрлек җир аның күз алдында үзеннән-үзе өскә калка башлады. Өстәге кәзле җир тамырлары тартылып өзелә барган саен, тамыр араларыннан комлы балчык шыбыр-шыбыр коелды. Бу сәер күренеш Расихны гаҗәпләндергәннән гаҗәпләндерде, сагайта төшеп, дикъкатен отыры җәлеп итте. Әйтерсең кемнедер тереләй күмгәннәр дә, ул исә, тырмашып, кабереннән чыгарга азаплана. Кем белә: әллә аның гомере вакытсыз өзелгән, әллә ул фани дөнья белән иртәрәк хушлашкан, хәзер Ходай биргән гомеренең калган өлешен яшәп бетерергә телиме? Ә бәлки, аның гомерен кемнәрдер явыз ният белән гөнаһсызга кыйгандыр, хәзер ул үзенең җәлладыннан ничек үч алырга белми газапланадыр. Юкса аны үтерүчеләр кайчан да булса гадел хөкемгә тартылырга тиеш иде ләбаса... Ә бәлки, ул үзеннән соң дөньяга аваз салган улы тавышын ишетеп "уянып" киткәндер, аны күрәсе килеп, йөрәгендә янартаудай кабынган хисләре аны җир өстенә калкыта булыр. Тетрәнгән җаны барысы өчен дә баш күтәрәдер. Әнә шул җан тетрәнү тибрәлешләре гүя өзгәләнгән чирәм тамырларына күчкән дә гүя тамыр араларыннан шыбыр-шыбыр балчыкларны коя... Әллә шул адәми зат, фани дөньяга кире кайтып, үз кадерлеләренә әйтер сүзен, васыятен җиткерергә телиме? Әллә ул, дөньялыкта яшәгәндә, үзенең хаклы булуын исбатларга, дәгъваларына, борчыган сорауларына җавап ишетәсе киләме? Аптырашта калган Расихның күңелендә хисләр алышынды, бер уй икенчесенә барып тоташты. "Чү! Тукта!" дияргә мәҗбүр булды ул. Бәлки, кабердән чыгарга азапланган кеше әтиседер. Аның әтисен, ул әле әнисе карынында чакта ук, 1942 елны Тургай районы милиционерлары вәхшиләрчә җәзалап үтергән, зиратка да күмдермәгәннәр аны, кая җирләгәннәре дә, бик озак билгесез... Әтием, һичшиксез, минем тууымны, дөньяга күз ачуымны бик көткәндер. Кем генә булачак дәвамчысын көтеп алмый? Аның да мине күрәсе, яратып, сөеп-сөеп кочаклыйсылары килгәндер. Тәпи йөри башлавымны күрергә, үсә төшкәч, акыллы киңәшләрен бирергә хыяллангандыр... И әти, әти! Исән булсаң, миндә икенче канатлар талпыныр иде, бала чагым кимсенми-нитми, күңеллерәк үтәр, дөньям тагын да ямьлерәк булыр иде. Алай гынамы, мин синең күзләреңә озын-озак багар идем, иңнәреңә башымны салып, бик яратып сөяр идем. Аннары, әкиятләреңне тыңлыйтыңлый, күкләргә ашар идем, җырлы-моңлы тавышыңны күңелемә сеңдергән булыр идем...
Әй әти, әти! Син дә бу тормышны үлеп яраткансың, табигатьнең барча гүзәллекләренә соклана белгәнсеңдер. Күпләр кебек, мәхәббәт хисләрендә януларың мине дә, миннән алдарак туган абыем Рәхимне дә, Ходай изгелеге белән дөньяга бар иткәнсез... Күрәмсең: бар булган уй-хисләрең, янусыкрауларың - һәммәсе күкрәк читлегенә сыеша алмагандыр. Әллә бу җир астыннан син калкынасыңмы? Әйе, син мин туасы 1942 елны НКВД золымыннан котыла алмаган, йөрәк өзгеч әрнүләрең, ачы яраларың, сызлануларың барысы бер "казанда" кайнаган, нәфрәтең ярдан ташыган. Расих, өнсез калып, әлеге сәер күренешне - әкрен-әкрен җир калкуын тын калып көтте. Ниһаять, кабер өстендә әүвәл, адәми баш сыман ак шәүлә пәйда булды һәм ул, тулы гәүдәсенә үсеп, өрәктәй торып басты, як-ягына каранды. Аннары безнең Үзәнле авылы ягына борылды да ары табан тиз-тиз атлап китте. Бераз бара төшкәч туктап калды, сызгырып җибәрде. Сызгырган тавышка каяндыр ак бәкәлле бер каратут ат, җилдәй җилкенеп, аның каршына килеп басты, янына тезләнде. Һәм ул көттерми ат өстенә сикереп менде дә: "Әйдә, Нуркай", - дип аваз салды. Ат шунда ук Үзәнлегә таба элдерде. Расих шушы минутта, үз тавышына охшаш тавыш ишеткәндәй, йокысыннан сискәнеп уянды, караватына торып утырды. "Әллә, чыннан да, ул кеше минем әтием булдымы?" - дип уйлады. Эченнән ниләрдер укына-укына, "Хәерле төшләр булсын!" дип битләрен сыпырды. Торып, инеш ягына караган тәрәзәгә килде. Каршы якны - инеш аръягындагы таулыкларны, урман буйларын күзәтте. Бу вакыт офыктан күтәрелгән кояш нурлары, яр буенда үскән тал ботакларын аралап, тәрәзәдән стенада эленеп торган әтисе Ильясның фотосурәтенә төшкән иде. Расих шул сурәт янына килде. Бакса, әтисе дә ак бәкәлле каратут атның башын кочаклап төшкән, үзе ниндидер горурлык кичереп канәгать елмайган. Кабарынкы кара кашлары чигәләренә дугаланып сызылган. Фотосурәттәге Ильяс гүя үз кадерлесе, сөекле хатыны Газизәсенә "Бу мин!" дигәндәй, ачык елмайган. Бу рәсемгә ул 1938 елны Казанның Печән базарына баргач төшкән булган. Аның шуннан бирле сакланган бердәнбер рәсеме ул. Расих урындыкка килеп утырды, кулларын тез башларына куеп уйга калды. Һаман да әлеге сәер төш тәэсиреннән арына алмый аптырады: "Нигә әти төшкә гел атка атланып керә? Әллә еш кына шушы рәсемгә карап уйлангангамы?" Әйе, ни кызганыч, улы, ягъни мин туганны күрергә насыйп булмаган аңа... Шулай да аның турындагы уйларым өзлексез дәвам итә, әнием, абыем Рәхим сөйләгәннәр, ишетеп белгәннәрем - барчасы, язылмаган язмыш сәхифәләре буларак, хәтер дәфтәремдә саклана. Мин аларны түкмичәчми ак кәгазьгә төшерергә тырышам. Һәм барысын: эчке кичерешләрен, ни өчен газаплануларын, тетрәнүләрен белергә телим, ул яшәгән чорга һәм бүгенге көннәргә дә кайтып калам. Ике арада хәрәкәт кылган җаным төрле-төрле халәт кичерә, катлаулы сорауларга җавап эзли, кайчакны ул тиешле җавапларны таба алмый интегеп бимазалана да... Расих янә бүгенге төшен хәерлегә юрады да, бер карарга килеп, урыныннан купты. Авыл мулласы Сәлим картка барып әтисе Ильяс рухына атап дога кылырга, хәер биреп кайтырга булды. Ул, Сәлим картларга баргач, озак тоткарланмады. Өенә кайткач та, нигәдер җанына тынычлык таба алмады, һаман да әтисенә бәйле уйлары күңеленнән чыкмады. Аптырагач, ул, болай булмас бу дип, район үзәгенә 
- Тургайга барасы итте. Авыл зираты ягындагы юлга чыкты, шунда районга баручы бер машинага кул күтәрде. 
- Ул, машина Тургай заправкасына җитәрәк, ерак та булмаган зират турында төшеп калды. "Төш вакытында мин базар кибетләре янында булырмын, кайтышлый калдырып китмә инде, энем", - дип, авыл шофёрына кат-кат әйтте. Аның, район үзәгенә барган саен, нигәдер гел зират турысында төшеп калганын кайбер авылдашлары аңлый иде инде. Тик ул сорашып кызыксынучыларга үз йомышын турыдан әйтми, базарга, кибетләргә килдем дип кенә аңлата, гәрчә төп эше әтисе кабере янына килеп дога кылу булса да. Расих заправкадан ерак булмаган, үзара янәшә генә урнашкан урыс, татар зиратлары коймалары буйлап атлады. Тәреле каберләргә, анда тын гына үсеп утырган агачларга карый-карый барды. Каберлекләр өстендә үскән агачлар ниндидер аңлашылмас моңсулыкка чумган. Зират эчендә бакыйлыкка күчкәннәрнең рухы хөкем сөрә. Һәммәсе, ни булырын көткәндәй, фани дөньяга да колак салалар сыман. Расихның кулы тәсбих төймәләрен берәмләп санады. Аның нигәдер койманың эчке ягына үтәргә аягы тартмады, ниндидер аңлашылмас көч тыеп торды. Зиратның аргы башына җиткәч, ул туктап калды. Мишә елгасы ягына чыккан болындай ачык кырны күзәтте. Кинәт тыны кысылгандай итте, иңенә баскан авыр уйларыннан арынырга теләгәндәй, турая төшеп, рухын күтәрергә тырышты.
Әйтерсең зиратта үскән агачлар арасыннан ниндидер күзләр аны күзәтеп тора, шул карашлар туктатып калдырган да: "Син тагын әтиең кабере янына килдеңме?" - диләр сыман. Расих "әйе" дигәндәй башын какты да янә кузгалды, зираттан читтәрәк, кыр уртасындагы ялгыз калкып торган бер ташка таба атлады. Якынайган саен таш, зурая барып, ачыграк күренде. Ул аны бирегә, үсеп җиткәч, моннан егерме еллар элек, әтисенең кайда күмелгәнен ачыклагач кына, Үзәнле авылының Таш Кичү елгасыннан алып, атлы арбага салып үзе китергән иде. Төнлә кеше-кара күрмәгәндә генә. Башкача ярамый иде. Сталин өрәгеннән калган курку, яшәп килгән "ярамыйлар" аны да өркетте. Әтисе исеменә төшкән яман күләгә аңардан да ерак китмәде, үзе туган 1942 елдан бирле күңелендә шомлы, пошаманлы борчулар тудырып торды. Әнисен дә, хәтта туган-тумачаларын да төрле нахаклар һич юкка җәзалады. Әнә шул НКВД золымыннан калган куркыту, җәбер, янаулар шаукымы күңелдә бетмәс юшкындай утырып калды. Ахыр чиктә аның әнисе дә, әбисе дә эзәрлекләнгән, унике яшьлек абыйсы Рәхимгә дә җәберләүләр эләккән. Боларның һәммәсе аның да җанын эчтән кимерә килде. Хәтта Расих бу кабер ташына әтисенең тулы исемен язарга да курыкты, "Ильяс Корбангали улы" дип язасы урынга, "И. К. 1901-1942" дип кенә ташка чукыды. Бу кадәресен ул соңрак, үзе өчен генә билгеләде. Әтисенә бик җиңел генә "Дезертир" ярлыгы да тагылган иде. Күрәмсең, шуның өчен дә аны зиратка күмәргә рөхсәт итмәгәннәр. Расих бу юлы да, гадәтенчә, ташлы кабер янына килеп тезләнде һәм, әтисе Ильяс рухына багышлап, догалар укыды. Аннан кыйблага баккан сакаллы йөзен сыпыра-сыпыра торып басты. Ихтыярсыздан әтисе каберен табуда ярдәм иткән Мария Ивановнаны исенә төшерде һәм аңа күңеленнән янә рәхмәтләрен юллады. Аны язмыш Мария Ивановна белән район хастаханәсендә авырып ятканда очраштырган иде. Хастаханәгә Расих сукыр эчәгесенә операция ясатырга кергән, ә шактый өлкән яштәге Мария Ивановна йөрәге авыртудан, кан басымыннан дәвалана иде. Алар шулай көтмәгәндә, хастаханәнең ишегалдына чыгып, эскәмиядә утырып торганда үзара сөйләшеп киттеләр. 
- Син, сынок, кайдан үзең? - диде Мария Ивановна, татарчалап. 
- Үзәнле авылыннан, - диде Расих. 
- Син анда кем малае? Расих аның кызыксынуына ни дип әйтергә белми аптырап калды. 
- Әллә сез безнең авыл кешеләрен беләсезме? - диде. 
- Беләм, - диде Мария Ивановна, 
- Мин заманында районның хәрби комиссариатында эшләгән идем, шуңа... 
- Ул Үзәнле авылының берничә кешесен атады. 
- Ә синең исемең ничек соң? 
- Расих. 
- Әтиеңнеке? Расих аның исемен уңайсызланып кына әйтте. 
- Ильяс. 
- Ул кем улы? 
- Корбангали. 
- Таныш исем... 
- Мария Ивановна исенә төшерергә тырышты. 
- Шул Корбангали булса, ул үзе гражданнар сугышында да катнашты бугай. Әтиең ничәнче елда туган? - 1901 елда. 
- Хәзер исәнме? 
- Юк...
- Расих ачыла төште. 
- Аны 1942 елны шушы Тургай районында җирләгәннәр. Каберенең кайда икәнлеге дә билгесез. Мария Ивановнаның кинәт хәтере яңарды, шунда ук егетнең әтисе Ильяс вакыйгасын исенә төшерде. Инде зур булып үскән Расихка карады, күңеленнән аны кызгану хисе кичерде. Йөзенә карап-карап алды да болай диде: 
- Әтиең теге качкынлыкта гаепләнгән Ильясмы? Расих башын аска ияргә мәҗбүр булды. 
- Әйе, шул... 
- Мин әтиегез вакыйгасын яхшы хәтерлим, - дип башлады сүзен Мария Ивановна сак кына. 
- Хәер, аның хәбәре бөтен районга таралган иде. Аны 1942 елны, качып йөргәндә тотылгач, сентябрь ахырларындамы, октябрь башларындамы, район милиция начальнигы Волковның сугыш чукмарлары җәзалап үтергәч, районга ат койрыгына өстерәтеп алып кайтканнар иде...
Аяныч вәхшилек ике арада авыр тынлык урнаштырды. Расихның сулышы кысылгандай итте, берни дип тә әйтә алмый торды. Узган шул хатирәләрне исенә төшерүдән авыру ханым йөрәген тотып куйды. Аннары Расих үзен борчыган бердәнбер соравын бирергә мәҗбүр булды: 
- Әтине Тургайның урыс зиратынамы, әллә татарныкына күмделәрме? 
- Юк, аны бер зиратка да күммәделәр. 
- Мария түти авыр көрсенде. 
- Зираттан читтәрәк бер чокыр казып, шунда күмделәр... Мин үзем зираттан ерак тормыйм, шул мәрхүмне нишләтерләр икән дип, кызыксынып, читтән генә карарга барган идем. Соңыннан, берничә көн узгач, кем кадерлесе булды икән бу дип, шунда янә килеп карадым. Ходай шулай кушкандыр инде. Кабергә билге салып, ике кызыл кирпеч утыртып куйдым. Кемдер эзләп килә калса дип инде. Килүчеләр күренмәде, үзләрен гаепләрләр дип тә курыкканнардыр инде. Ул елларда аеруча законсызлык хөкем сөрде. Хәер, андый гаделсезлекләр хәзер дә юк түгел. Властьтагы кеше үзен һәрчак хаклы дип санарга тырыша, аклана да белә... Расих кызыксынып сорарга ашыкты. 
- Сез миңа бүгенге көндә әтием каберен күрсәтә алмассызмы? 
- Әлбәттә, алам... Егетнең йөзенә куаныч йөгерде. 
- Күрсәтсәгез, мин сезгә бик рәхмәтле булыр идем... Алар, хастаханәдән терелеп чыккач, кабат-кабат очраштылар. Шуннан бирле Расих Мария Ивановнаны туганнарча якын күрде... Егерме елдан соң гына табылган кабер янында авыр хисләр кичерде ул. Элегрәк, зират тирәләреннән узган-барганда, әтисенең фаҗигале язмышы искә төшкән саен, бәгырен телгәли иде. Инде хәзер, үзе картлык гомерен кичерсә дә, әтисе язмышына бәйле хатирәләре җанына тынгы бирми, кара күләгәдәй артыннан калмый, уйларга, сагышларга сала. Вакыт-вакыт күп җан газаплары кичергән әтисенә күңеленнән әллә ниләр ирештерәсе килә, әтисе рухын янында сизеп яши. Ул балачактагыча аңа әйтер сүзләрен болай дип тә ирештерергә тели: "Әти бәгырем! Дөньяга тудырган бу гөнаһсыз балаңны гафу ит... Миңа тормыш бүләк иткәнең өчен мең рәхмәт сиңа, гәрчә туганда җиһанга аваз салганымны ишетмәсәң дә. Үпкәләмим: үскән чакта таянычым, төрле бәла-казалардан йолып алучым, яклаучым була алмасаң да. Әйе, синең миңа бик кирәк чакларың күп булды. Аеруча үскән чакта, авылда бериш малайлар арасында әтисезлектән кыерсытылганда, кимсенүләргә дучар булганда, чын-чынлап исемең белән горурланып, үз-үземне яклый алмаганда... Үтә кыен иде миңа исемеңне таплаган яман карашлар белән очрашканда һәм дә ачлы-туклы үсеп рәнҗетелгәндә. Иртәме-соңмы тормыш сынаулары үтелде. Барысы да булды. Синсез миңа озак вакытлар бу дөнья күңелсез дә, караңгы да тоелды: чөнки улыңа "качкын, бандит малае" дигән тамга белән дә йөрергә туры килде. Төрле фәлән-төгәннәрне, гайбәт сүзләрне дә күп ишеттем. Яман сүзләрне күңелем яраларына тоз салганда дәшми түзеп калулар бик авыр иде миңа. Бугазга терәлгән төенне йота һәм йокыларга китә алмый газапланулар да булды. Андый вакытларда: "Нигә бу дөнья шулай гаделсез?!" - дип оран сала идем. Минем шушы халәтемне, барысы өчен дә нужаланып, газаплар, хәсрәтләр кичергән әнием дә күрде, сизде һәм эчтән сулып елады да елады. Ничек кенә авыр булмасын, ул миннән күз яшьләрен яшерде, түзде, һәрчак мине юатырга тырышты, баласының күңеле китек булуын теләмәде, һәрчак барысын да эшләргә тырышты. Кайчакларда чарасызлыктан, сулкыйсулкый, күз яшьләрен мендәренә капланып түкте. Ә мин яшь идем әле, күп нәрсәләрне белми, аңламый идем. "Ни өчен шулай да, ни өчен болай?" дигән сораулар борчыды. Бик күп нәрсәләр минем акылыма барып җитмәде, фәкать аптырый гына идем. Аннары мин үземне талпынып оча алмаган сыңар канатлы коштай сиздем. Дөньяга күзләремне ачар, акыллы киңәшләреңне тыңлар өчен, миңа син дә кирәк идең. Нишлисең, абына-сөртенә, алга таба тырмашкан улыңа тормыш сабакларын үзе өйрәтте. Башыңа төшкәч, башмакчы буласың икән шул... Берсендә шулай үзебезнең инеш ярында утырып торам, иптәш малайлар су коена, мин суга керергә куркам. Тиктомалдан алар килделәр дә мине күтәреп суга ыргыттылар. Янәсе, бар, йөзәргә өйрән! Минем суга батасым килми, чәбәләнә-чәбәләнә, калка-чума тәки йөзеп киттем... Үсә төшкәч, мин синең турыда бик озак уйландым, күп нәрсәләрне ишетеп белдем. Син бик тырыш, эшчән булгансың, әти. Кешеләрдән калышмый көн күрергә тырышкансың, гаиләңне ач-ялангач итмәс өчен, дөнья кугансың. Ат җиккәнсең, аеруча ат җанлы булгансың, болыннардагы калын-калын печәннәрне каерып-каерып чапкансың. Аларны киптереп, Казанның Печән базарына илтеп саткансың. Каладан кайтышлый, авылдашларыңның гозерен үтәп, аларга төрле кием-салым, күлмәклеккә ситсы-мазар, чәй, шикәр алып кайтып биргәнсең. Бу утыз тугызынчы, кырыгынчы еллар булган. Авыр еллар. Өскә кияргә кием-салым җитешмәгән, кешеләрнең ялангач та йөрисе килмәгән. Аларның Сабантуйларына матур күлмәкләр киеп чыгасы килгән. Син шул авылдашларыңа, күлмәкләр тектерү өчен, каладан ситсы да алып кайтып биргәнсең. Һәм сине шуның өчен "спекулянт" дип гаепләгәннәр... Ул вакытта син, бәлки, кемнеңдер йомышын йомышлап, күңелен күреп бетермәгәнсең, участковой милиционергамы яки бүтәнгәме ярап бетмәгәнсең? Әмма шунысы хак: сине кемдер чаккан. Аннары сине 1940 елның мартында, "спекулянт" тамгасы тагып, җиде елга хөкем иткәннәр һәм Украинадагы төрмәләрнең берсенә озатканнар...
Һәм озак та үтми, Бөек Ватан сугышы башланып киткән... Көннәрдән бер көнне, төрмә газаплары кичереп ятканда, фашист самолётлары сезнең төрмәне бомбага тота башлый. Тоткыннар һәммәсе кая керергә тишек тапмыйлар, мәхшәр башлана, төрлесе төрле якка чабыша, ничек тә исән-имин калырга телиләр. Исән калган тоткыннарның кире төрмә читлегенә барып керәселәре килми, кайсы кая юл тотарга мәҗбүр була. Кайсыберләре иреккә кача. Син дә, үз кадерлеләреңне бер генә тапкыр булса да күреп калыйм дип, туган авылың Үзәнлегә юл тотасың... Бу сәфәрең, Ходай кушып, минем дөньяга тууыма да сәбәпче булган икән... Хәзер, синең гомереңне дәвам итеп яшәүче буларак, мин бар. Миндә син яшисең, әти... Расих, авыр таш күтәргәндәй, кабер яныннан кузгала алмый торды. Һаман да уйлары чуалды. Бүген төшенә кергән ак бәкәлле кара кучкыллы ат янә күз алдына килеп басты. Җилдәй җилдерткән ат өстендә Ильяс Үзәнлегә таба китеп бара. Шулчак Расих, кабат аның тавышын ишетергә теләгәндәй, тын гына кабер яныннан атлап узды.
* * *
...Ул көнне Ильяс иртәдән Казанга Печән базарына җыенды. Башта бердәнбер карап торган "Нуркай" исемле атын хәстәрләде, алдына печән салды, суын эчерде. Аннары атның башкаенннан сыйпый-сыйпый сөйләнде: "Әгәр син булмасаң, мин бу тормыш йөген ничек тартыр идем? Синнән башка ни кылырмын, гаиләмне ачлыктан, ялангачлыктан ничек йолып калырмын?.." Әйтерсең Ильяска атсыз яшәү дәүләтсез яшәүгә тиң... Ике тәгәрмәчле "уф алла" арбасын тартып та бик ерак китә алмады ул. "Уф алла" ач тамакның сулышын кысты. Ни генә эшләмә, атлы тормыш - ашлы тормыш икәнен белде, күп нәрсәгә өйрәнде ул. Таңнан торып җирен сукалады, утынын кисте, печәннәрен чапты. Ниләр генә эшләмәде ул? Шыбыр тирләргә батты. Эшкә үзе белән унбер яшьлек малае Рәхимне дә ияртте. Улының эш сөючән, тыңлаучан булуын теләде. Ни кызганыч, Рәхимнән соң туган Әхәт исемле малае бик тә иртә тифтан вафат булды... Ильяс авыр уйларыннан сулкылдап куйды. Утызынчы еллардагы ачлык та теңкәсенә тиде аның. "Коммунар"лар якты киләчәккә өнди, үзләре актык икмәгеңне талый. Качырсаң, буржуйга санап, сөргенгә озата. Ялганнан чынны аера алмыйсың... Атыңны, сыерыңны биреп, колхозга кер, кермәсәң - янә каһәрлән, гаепсездән "гаепле" бул. Сиңа "спекулянт" ярлыгын тиз чәпиләр... Гаделсез дөнья!.. Кешеләрдәге ерткычлык, хөсетлек хисе яши бирә. Йә, син атсыз да калгач нишләргә тиеш?.. Колхозда "таяк"ка эшләп, ачтан үләргәме? Менә шуңдый каршылыклы уйлар кичергән Ильяс колхозга керергә ашыкмады, күңеле карышты. Гәрчә ул үзен, алдагысын Алла белгән, дип тынычландырырга тырышса да, һич кенә дә тынычлык таба алмады. Өстәмә салынган заёмнар аның да ашаганын костырыр дәрәҗәгә җитте. Недоимкаң түләнмәгән дип, ишек шакулар да җанын сискәндерде, эчтән кимерде. Болай да ач утырган балалар күзенә караулар күңелне сыкратты. Сөтен, маен, итен, күкәйләрен каян алып түлисең? Ә ялкаулыктан, хөрәсәнлектән җиңел кәсеп тапкан, шомарган агентларның синдә эше юк, алар "давай"ны гына белә, янәсе, өстән кушалар. "Тиеш!" дип, үзләрен хаклы саныйлар. Үтә! Беттекитте... Түләмәсәң, катгый чара: хөкем итәргә!.. Моның өчен ялагай, имансыз, үз чамасын да аңламаган, кыйбласыз "активист"ларның бер ялганы, бер шикаяте җитә кала... "Тройка", "двойка" машинасы рәттән "эшкәртеп" эшләп тора. Сорап тормадылар - хөкем иттеләр бит, иттеләр... Әле кемне?! Гражданнар сугышын үткән, Чанышев отрядында "басмачыларга" каршы көрәшеп йөргән, намазлыгыннан да аерылмаган әтисен 
- Корбангалине дә, соңгы чиктә "Большевиклар идеологиясенә каршы килә" дип, Себергә сөрделәр. Ул шунда, мәрхүм, гомерлеккә ятып калды... Тагын, тагын кемнәрне генә бер уч башак өчен салкын Себер урманнарына олактырмадылар... НКВД хезмәткәрләренең хокукы үзендә, алар ничек теләсә, шулай эшләде, эшли бирделәр. Син хаклы булсаң да хаксыз, син Советларга каршы "элемент"... Янәсе, алар уяулык күрсәтә, һәм дә без булдырабыз, без партия күрсәтмәләрен үтәргә һәрвакыт әзер!..
Ильяс әлеге күңел кичерешләреннән соң шундый нәтиҗәгә килде: "Ходай кушып, НКВД элмәгенә эләкмәсәң иде. Эләктеңме - бетте, аннан тиз генә ычкынырмын димә. Аннары, "Хуш, авылым" көен көйли-көйли, авылың, кадерлеләрең белән хушлашырга кала... Аллам сакласын!" Калада төрле кешеләр белән аралашкан, Печән базарына барып-кайтып йөргән Ильяс тормыштагы реаль чынбарлыкны нык сизенә, үзенең кара акылы белән шактый ук чамалый алды. Аның да тормышка карата үз карашы, эчке тоемлавы бар. Ул илдә барган төрле буталчык вакыйгаларга бик мөкиббән китми генә үз эшен эшли бирде. Аеруча аны намус белән хезмәт иткән әтисе Корбангали язмышы тетрәндерде. Шушы хәл, әтисе белән һич исәпләшми, аны соңгы чиктә җан газапларына дучар итүләре, имансызлык, илдә яшәп килгән системага карата бик үк ышаныч тудыра алмады. Ул үзе кечкенәдән ата киңәшләренә нык колак салды, аның тәҗрибәсеннән чыгып та эш итте, холкы формалашуга да аның йогынтысы тигәндер дип санады. Шуның ише төрле икеләнүләре Ильясны да, аерым хуҗалык буларак, колхозга керүдән тыеп торды, һәм ул һәр эштә сак булырга, уйлап эш итәргә тырышты. Ничек кенә булса да яшәргә, тормышын алып барырга кирәк тапты. Җәен чапкан печәннәрен калага 
- Печән базарына илтеп сатарга, шуннан үзенә кирәк-яракларны - чәенме, шикәренме, сабынмы, галошмы, күлмәклек ситсымы - барысын алып кайтты, үзенчә эшләп көн күрергә омтылды. Юл йөргән Ильяска күрше-күлән дә еш кына йомыш белән рәхим итте. Аларның берсенә бер нәрсә, икенчесенә икенче нәрсә кирәк булды. Йә чәй-шикәрен сорыйлар, йә күлмәклек ситсы алып кайтуны үтенәләр. Авылдашлары гозерләп сорагач, ул каршы килмәде, тыңлады. Аннары алып кайтканыңны бүтәннәр дә күрде, белде. Тыңламасаң, тагын яхшы түгел... Шуның ише уйларга бирелгән Ильяс, лапастагы ат хәстәрен күргәч, ишегалдындагы үрәчәле ат чанасының төзеклеген карады. Аннары чананы печән богылы янына чигереп куйды да йөген төйи башлады. Ул көннең матур торуына сөенде. Март кояшы күзләрен чагылдырып-чагылдырып алды. Шулвакыт көтмәгәндә урам капкасы шыгырдап ачылды. Артына борылып караса, сул як күршеләре Рабига икән. Ильяс, аны күргәч, сәнәген печәнгә кадады, күршесенең ни әйтерен көтте. 
- Ильяс! - диде Рабига, үтенече барын сиздереп, 
- Казанга барырга җыенасың икән. 
- Әйе шул... 
- Ни, миңа, Ходай өчен дип әйтәм, ике күлмәклек ситсы алып кайт әле. Үсеп җиткән кызыма да кирәк. Үзем дә, билләһи дип әйтәм, ямаулы күлмәк киеп йөрим. 
- Рабига, ышанмасаң менә күр дигәндәй, пәлтә төймәләрен чишеп, түше ямаулы күлмәген күрсәтергә мәҗбүр булды. Аннары кесәсеннән кулъяулыгына төргән акчасын чыгарып сузды: 
- Җитмәсә, үзеңнекен кушарсың, кайткач түләрмен. 
- Ярар, ярар, - диде Ильяс, ризалашып һәм акчаны санап кесәсенә салды. Ахырдан Рабига: 
- Ни, ситсының матуррагын кара инде, чәчәклерәк булмасмы? Сабан туена да киеп чыгарлык, - дип өстәде. 
- Булыр, булыр, Рабига апа, матурын алып кайтырмын, - диде Ильяс, бу юлы да вәгъдә биреп, күршесен озата-озата. Инде чанага печән төяп бетерәм дигәндә генә, Ильяслар ишегалдына ике яшь бала анасы Гайшә килеп керде. Аңа да күлмәклек ситсы кирәк икән. Аннары бүтән үтенечен дә җиткерде: 
- Ильяс абый, син миңа тагын электәгечә чәй белән шикәр дә алып кайт инде, - диде. 
- Балама имезлеккә кушарга тамчы да шикәрем калмады. Берүк, оныта күрмә инде, Ходай өчен! 
- Тырышырбыз... Кичке сәгать бишләрдә Ильяс, атын җигеп, юлга кузгалды. Аны мамык шәл бөркәнгән хатыны Газизә белән улы Рәхим капкадан озатып калды. Газизәнең алсулана төшкән тут йөзендә борчу катыш "исән-сау гына әйләнеп кайтырга язсын!" дигән изге теләк тә чагылды. Бу кадәресен улы Рәхим сизмәде, аның күңеле шат иде, йөзендәге сипкелләре тагын да сөйкемлерәк итә төшкән. Чөнки аңа, кичтән сөйләшкәнчә, әтисе бу юлы каладан тимераяк белән сыбызгы алып кайтачак. Рәхим әтисе капкадан чыкканда артыннан: 
- Әти, миңа сыбызгы алып кайтырга онытма, яме! - дип кычкырды. Артына борылып караган әтисенең: 
- Ярар, улым, ярар... - дигән тавышы ишетелде, 
- Әниеңне тыңла, яме... Атлы чана, карны ярып, алга узды. Ары киткән саен, чана табаны эзләре, тарая төшеп, бергә тоташты, аннан атлы йөк тә, кечерәя барып, күздән югалды.
Ильясын озаткан Газизә, улы Рәхимне ияртеп, капкадан керде, артларыннан бик келәсе чыңлап куйды. Печән йөге өстендә китеп барган Ильяс атын каударлады. Дилбегә тартылган саен, Нуркай хуҗасы ишарәләрен тиз сизде, колакларын торгыза-торгыза юыртты да юыртты. Алда төнге юл озын, ялыктыргыч иде. Кырлар, болыннар, төрле авыллар аша барасы да барасы. Ильяс, авыл зираты турына җиткәч, гомере яшьли өзелгән улы Әхәтен исенә төшерде, аны күз алдына китерде, кызгану хисе кичерде, йөрәге сызланып-сызланып алды. Аннары, улына багышлап, авыз эченнән белгән догаларын укыды. Бара-бара, Ташкичү болынына төшеп җиткәне сизелми дә калды. Бер үткән юллардан саташмый барган Нуркай Ильясның рухи халәтен, уй-хисләрен сизенгәндәй, үз көенә йөгертә бирде. Әйтерсең Нуркайда кеше акыллары бар, гәрчә ул теле белән әйтә алмаса да, һәммәсен җаны-тәне белән сизә, кайда ничек юыртасын үзе белә, вакытны да чамалый. Ильяс, төнге җиләс жил исеп куйганын сизеп, өстенә кигән толып итәкләрен рәтләп ябына төште. Ташкичү турына җиткәч, уйлары узган җәйләрдәге болын хатирәләренә кайтып калды. Әйтерсең аның яшьлеге шушы болын чәчәкләре арасында ялан тәпи чабып йөрүдән башланып китте. Ул хыял канатларында талпынып очынулар, авыз кырыйларын яшелләндереп, сусыл кузгалаклар белән туенулар, соңрак, хуш исле җир җиләкләрен җыеп ашау дисеңме, шул ук вакытта кояштай балкыган яшел табигатьле дөньяга шатланулар - һәммәсе, һәммәсе кызык, соклангыч һәм онытылмас иде. Аны хәзер дә күңелендә туган балачак хатирәләре болын буйлап күтәренке рухта озата барды. Яшьли шушы Ташкичү болыннарында, киерелеп-киерелеп, печән чабулар янә исенә төште. Бил тиңентен булып үскән болын печәннәре аның чалгысы артыннан, сөрлегә-сөрлегә, тигез пакусларга ятты. Печән чабу ярышларында иптәшләренә бер дә җиңеләсе килмәде, башлап алдан барды. Аны эш дәрте яшьли җилкендерде. Билдән чишенеп ташлаган ялангач тәнендәге мускуллар иртәнге кояш нурларында ялык-йолык уйнады. Болынга печән әйләндерергә төшкән авыл кызлары да аңардан күзләрен алмый, сокланган күзләре гүя тере чәчәкләрдәй ачылып аңа төбәлгән... Шул җәйге болыннар аңа бер караганда күркәм Сабан туе күренешләрен дә хәтерләтте, әйтерсең яшел болын өсләрендә тере чәчәкләр хәрәкәтләнә, кызларның печән әйләндергәндә кулларына тоткан агач тырма, агач сәнәкләре тылсымлы таяклар кебек уйный, дирижёрлык итә... Печән өсте, болында мәхшәр: кемнәрдер чүмәлә сала, атлы егетләр чүмәлә тарттыра. Озын-озын агач сәнәкләргә эленгән печәннәр богыл өсләренә менеп ята. Биредә һәркем эш белән мәшгуль, күмәкләшеп бәйрәм тантанасы кичерәләр сыман. Яулыкларын кыйгачлап бәйләгән, киң бала итәктән, чачаклы-чуклы күлмәкләр кигән шаян кызларның ачылып елмаюлары, гөрләшә-гөрләшә шаярып көлешүләре тирә-юньне җанландырып җибәрә. Боларның һәммәсе дәртле егетләрнең күңел кылларын чиртеп-чиртеп ала, йөрәк түрләрендә мәхәббәт очкыннарын уята... Төш вакыты җиттеме, һәммәсе инеш буена корылган шалашлар янына җыела. Янган учак өстенә эленгән казаннардан тәмле аш-су исләре бөркелә. Күмәк эшнең сөенеч-куанычлары йөзләрдән китми, ихластан шаяру-көлешүләр ашап-эчкәндә дә дәвам итә. Ялга тукталган арада, кызлар-егетләр бергә кушылып җырлап та җибәрәләр, моңга тартылып күңелләрен юаталар... Ильяс менә шушы Ташкичү болынында үзенең сөекле Газизәсе белән танышып киткән иде. Бервакыт печән чабудан тукталган егетләр шалаш кырыенда әйрән эчәргә чиратка бастылар. Газизә аларга чүмеч белән әйрән биреп тора. Менә тирләп пешкән Ильяска да чират җитте. Кыз каршында басып торган егетнең үзенә төбәлгән карашын сизеп каушап китте, кулындагы чүмече бер мәлгә туктап хәрәкәтсез калды. Әйтерсең Ильясның сихри карашлары аның күңелен эретеп җибәрде, тәннәре чемердәп кызышты. Ильяс: "Бир инде чүмечне!" - дигәч кенә, кызның куллары ихтыярсыздан егеткә таба сузылды... Шушы көннән башлап, очрашкан саен, аларның күзләре күзгә, бер-берсенә карашып елмаешты. Газизәнең елмаюлары аны үз артыннан ияртте... Тора-бара алар өйләнештеләр. Нуркай, юл карларын туздыра-туздыра, туп та туп чапты да чапты. Бара торгач, алар иртәнге сәгать алтыларда Казанның Печән базарына, Париж Коммунасы урамына килеп керделәр. Биредә җитез сәүдәгәрләр таңнан торып басканнар, һәммәсе үз эшләрен башкара: кайсы сата, кайсы ала. Казанның Печән базарында бер үзең генә алыш-биреш ясау, таныш-белешсез кыен икәнен яхшы төшенгән иде Ильяс. Биредә сатучылар да, сатып алучылар да бер-берен, ят күзләрне дә, каракларны да тиз күреп таныйлар. Шымчылар, милиция агентлары формадан киенмәгән булса да, аларны калайланган, очлы-чәнечкеле күзләреннән, мәкерле карашларыннан тиз танып була. Күбесе, үзләренчә, чын-чынлап Коммунистлар партиясенә, социализм төзергә булышабыз, изге эш кылабыз дип тә ышанып йөриләр. Күпләрне, күз уңыннан ычкындырмый, текәлеп күзәтәләр, спекулянтлар түгелме икән дип, шик астына куеп сыныйлар, тикшерәләр, кирәксә, үзләре дә талау кәсебенә кереп китәләр. Берсендә Ильяс үзе дә алар кармагына килеп эләкте. Аңа, печәнен саткач, гражданский киемнән ике егет килеп бәйләнде. Бу авыл мокытын акылга утыртыйк әле дип уйлаганнардыр инде.
Аркасына аскан букчасындагы әйберләрне тикшерә башладылар. Янәсе, монысын каян алдың да, тегесен каян алдың? Нинди акчага? Кайсы спекулянттан? Күрсәтмәсәң, янәсе, үзеңә чарасын күрәчәкбез. Алар, Ильяска "спекулянт" дип, ярлык такмакчы. Шулай үзара сатулашып торганда, ярый әле, яннарына танышы 
- Бәкер абыйсы килеп чыкты. Ильясның эшләре әздән мөшкелгә китми калды. Алар, Ильяс печән саткач, фатирында кунып-китеп йөргән Бәкер абыйны яхшы беләләр икән. Ә Базар читендә генә яшәгән Бәкер абый атлар асрый, базарда ат җигеп көн күрә. Ул "Бу - минем кеше" дигәч кенә, тегеләр, бер-берсенә карашып, китеп барырга мәҗбүр булдылар. Ильяс төяп килгән печәнен әнә шул Бәкер абыйсына гына саткан иде. Аларда куна каласы итмәде. Аласы әйберләрен урам буйлап корылган базар ларёкларыннан карап тапты да, эшләрен бетергәч, караңгы төшкәнче дип, якты күздә Үзәнлегә кайтырга ашыкты...
* * *
Газизә җиде төн уртасында, җиделе лампасын яндырып, ире Ильяс кайтуын көтте. Инде улы Рәхим күптән йокыга киткән, ләкин ул ире каладан исән-сау кайтып кермичә һич кенә дә тынычлана алмады. Бүген җанын нигәдер борчу биләде. Җитмәсә, төш алдыннан гына күңеленә шом салдылар. Өйләренә күрше Мирәтәк авылында яшәүче участок милиционеры Мөтри кереп чыкты. Сүзен сораулардан башлады. 
- Ирең Ильяс кайда? - диде төрпә генә. Газизә бертын телсез калды. Шул мәлдә, шөбһәләнеп, ире хакында әллә ниләр уйлап алды. 
- Нигә кирәк булды сезгә минем ирем? - диде Газизә, шиккә калып. Мөтринең милиция киеменә кадәр аның күңеленә тиде. 
- Кирәк булгач кирәк, - диде Мөтри керәшен һәм өй эчен айкап карап чыкты. 
- Берәр җирдә качып ятмыйдыр бит? 
- Юк. Нигә ул качып ятарга тиеш? 
- Алай булгач, кая соң Ильяс, кая? Җавап ишетмәгәч, Мөтри дәвам итте. 
- Миңа аның үзен күрергә кирәк, үзен. 
- Өйдә юк бит. Атын җигеп, каядыр чыгып киткән иде. Кайчан кайтырын белмим. 
- Кайткач әйт, мине күрсен. 
- Аның белән ул-бу булмагандыр ич? - диде Газизә, янә шиккә калып. 
- Хәзергә юк... 
- Ильяс нишләгән? Нигә әйтмисез? 
- Кайткач, үзеннән сора, үзе белә булыр... Мөтри шулай диюгә ач яңак сөякләрен уйнатып чыгып та китте. Аны капка төбендә икенчесе көтеп торган икән. Аннары алар Югары очка таба китеп бардылар... Берәр сәгать чамасы узгач, Газизәләр өенә чачаклы-чуклы алъяпкыч япкан Гайшә апа килеп керде. Нигәдер аның төсе качкан, бертын сүзен нәрсә дип башларга да белми торды ул. Аннан, аптырап: 
- Газизә, ни дип кенә әйтим икән, - диде, алъяпкычына тотынып, - ни, безнең өйгә "кызыл кикрикле әтәч" Мөтри белән тагын бер милиционер килеп керде. Икенчесе районнан килгән кеше булса кирәк. Фамилиясе Филкин диме. Бер як яңагы чиләнеп тора. Анысы да татарча белә. Анысы да чукынган керәшен, ахры. Ильяс турында сораштылар. 
- Ничек дип? 
- Ильяс сезгә ситсы саттымы? - диделәр. Узганында алып кайтканые бит. Мин шунда бөтенләй каушап калдым. Юк та юк, дидем. Ышанмыйлар... Икенчесе, сары чәчлесе: "Менә без сезгә Ильяс ситсы саткан дип ишеттек", - ди. Юк инде, дим. Сезгә кем шулай диде дигәч, кем икәнен әйтмиләр. Мин әйтәм, саткан булса, мин мондый тузып, сүсәреп беткән күлмәк киеп йөрер идемме дим, өстемдәге күлмәгемне күрсәтеп. Мөтри сүзсез тынып торган арада, Филкин дигәне сөйләштергән була, үзе өй эчен күзәтә. Аннары йөренгән җиреннән туктап калды да: 
- Апай! Менә бу яшел сандыгыңны ачып күрсәт әле! - диде. 
- Бәрәч, нигә? - дим. 
- Безгә белергә кирәк, дөресен сөйлисезме сез, юкмы? - ди.
Мин ризалашмаган идем, шулчак Мөтри рөхсәтсез-нисез сандыкны барды да ачты. Сандык бикле түгел иде. Гөнаһ шомлыгына каршы, сандыкта өстә генә Ильяс алып кайтып биргән ситсы ята. "Ә бу ситсы каян килде?" - ди чиләнгән яңаклысы, төртеп күрсәтә-күрсәтә. "Күптәннән алынган ситсы инде ул, хәзер хәтерләмим дә", - дим. Юк кына бит, ышанмыйлар. "Бу иске материя түгел, мондый ситсыны без икенче кешедә дә күрдек, ялганлыйсыз, апа", - ди. Шул тәбәнәге, Филкин дигәне әйтә: Бу "укрывательства" - ди, - моның өчен үзеңне җавапка тартабыз" - ди. Котларым очты. Куркыта ук башладылар. И Ходаем, нәрсә булыр икән? Газизә гөж итте, бертын эндәшмәде, егылып китмәстән санын чак-чак тотып торды. Аның: "Гайшә апа! Нигә дип син аларны өеңә керттең, сандыгыңны ачтырдың?" - дип әйтәсе, ризасызлыгын белдерәсе килде, кире уйлады, мие тонгандай, теле әйләнмәс булды. Хәер, җанкыйгыч милиционерлар синең ризалыгыңны сорап торалармы? Власть үз кулларында, ни теләсәләр, шуны эшлиләр. Без авыл наданнары нәрсә беләбез, белсәк тә ни эшли алабыз? Алар гел хаклы, закон кешеләре, нинди максат белән йөргәннәрен белеп булмый. Үзләренә кирәксә, кырык сәбәп табып булса да казыналар... И-и, Аллам сакласын инде, алдагысын кем белгән? Ул "әтәчләр" белән бер бәйләнсәң, алардан ничек котылырга белмәссең. Хаклымы син, түгелме, ачмы, ялангачмы, аларга барыбер... Газизә аптыраганнан сорап куйды. 
- Ситсыны нишләттеләр? 
- Үзләре белән алып чыгып киттеләр. Аннары кайтарып бирербез, - диделәр. Бу кадәресен ишеткәч, Газизәнең сөмсере бөтенләй дә коелды, дәшмәс булды. Гайшә аптырап сорады: 
- Моны кайсы тәресе чакты икән? 
- Белмим. 
- Шул "активист" Сәриядер инде, ул гел шулар янында хихахайлап, арт санын иләп бөтерелә. Ана мәчедәй күзләрен ялтыраткан шөкатьсез. 
- Әйтмә инде... Курка калган Газизәнең күзләренә моңсулык сарды. 
- Кешенең үз акчасына күлмәклек ситсы да алып кайтырга ярамасын инде, - диде Гайшә, борчылып. 
- Кара инде бу тормышны? Дөнья шомлыгы. Безнең ише хәерчегә һаман да көн юк, шул җәбердән башка. И-и Аллам... 
- Гайшә, янә кулына урын таба алмый, алъяпкычын бөтергәләде дә борчыган соравын бирде. 
- Моның ахыры яманлык белән бетмәсә генә ярар иде инде. Син нәрсә уйлыйсың, Газизә? 
- Нәрсә уйлыйм... Ильяска үчләшмәсәләр ярый да бит, үз эшләрен яхшы яктан күрсәтәбез дип мәкер кормасалар... 
- Андыйга ук бармаслар инде... 
- Аларныкын кем белә. 
- Газизә үз-үзенә нәтиҗә ясагандай итте. 
- Кешегә ит изгелек, көт явызлык... Аның соңгы сүзләре Гайшә адресына да әйтелгәндәй булды. 
- И Ходаем, яманлыклардан үзең сакла!.. - диде Гайшә, төсе китеп. Һәм Газизә хәленә керергә тырышты. 
- Әнә Түбән очтагы Хәбир абыйны нишләттеләр? Бүре елгасыннан таш ташып, кибет салган иде. Эшләгәнне күрә алмадылар. Күп тә үтмәде, "бай ул, кулак калдыгы" дип, дүрт кызын ятим калдырып, Себергә сөрделәр. Шуннан кайта да алмады, мескенкәем... Эшләгән кешегә рәт юк, ничек кенә яшәргәдер. И-и, Алла ни язгандыр, кем белә инде. Гайшә чыгарга җыенды һәм болай диде: 
- Мин аптыраганнан шуны гына әйтергә дип кергән идем. Алар яхшылыктан йөрмидер инде. 
- Кайсы милиционерның яхшылыктан йөргәне бар? Орден бирергә дип ишек шакыйлармы? Гайшә чыгып киткәч, Газизә тәмам пошаманга калды. Әйтерсең башына тукмак белән сугып миңгерәттеләр. Ирен уйлый-уйлый, йөрәге рәнҗеде: "спекулянт" дип утыртып куймасалар ярый инде. Ильясымнан башка нишләрмен?.." Газизә яман уйларыннан тагы да куркына төште. Уйлаганнары рас килмәсенгә дип, һәммәсен яхшыга юрады, ничек тә үзен кулга алырга тырышты. Бәлки, Ильясына бернәрсә дә булмас, ул кешенекен урламаган, кеше хакына кермәгән. Үз хезмәте белән тапканны гына алган, бәя арттырып та сатмаган... Кем күпсенде икән аның тырышып тапканын? Атын җиккән, үзе чапкан печәнен саткан. Эшләгәнне дә күрә алмасыннар инде, бу кадәр яман, хөсетле булырлар икән... Әллә, чыннан да, Гайшә апа әйтмешли, теге гимнастёркалар киеп, активист булып йөрүче җилбәзәк Сәрия саттымы икән аны? Аңа ни җитмәгән? Ялагай. Кеше башын кеше ашый, дип тикмәгә генә әйтмиләрдер инде.
Кем инде эшләмичә генә, теленә салынып йөреп, якты киләчәк турында хыяллана? Шыр ялангачны "чишендер" - тиресен салдыр, хәерчене тала, үзең яхшы яшә... Авыр кайгыга баткан Газизә ире Ильясның кайтуын көтте. Кич җитте, караңгы төште. Ире һаман да юк. Ул хәсрәтләнүләрен улына сиздерергә теләмәде, аны йокларга яткырды. Үзе сүрән генә янган җиделе лампа яктысында утырып уйланды. Аның түгәрәк алсу йөзенә тонык лампа яктылыгы төшкән, күзләренә шомлык пәрдәсе элгән. Ул, тора-тора да сискәнә төшкәндәй, башын як-якка бора, үрелгән кара толымнары, чайкала төшеп, ут яктысында сумаладай ялтырап-ялтырап китә, чәч тәңкәләре исә ниндидер шомлы хәбәр салырга теләгәндәй чыңлап-чыңлап ала. Тәңкә чыңнары аңа әйтерсең Ильясның ат дугасына тагылган кыңгырау тавышларыдай ишетелеп китә, нәрсәнедер ирештерә, нидер искәртә сыман. Газизә, утыра торгач, кайтмыймы дип, тәрәзәгә килеп карады. Күренмәгәч, "Бүген никтер соңарды" дип, янә пошаманга калды. Аннары: "Юлына каршы чыкмасалар ярый инде, ул-бу була күрмәсен", - дип көенде, иренең исән-сау әйләнеп кайтуын теләде. Кичкә таба көн сүрәнләнеп китте, болытлады. Күктә йолдызлар да җемелдәшми, ялгыз ай да болытларны сөзеп, аралап озата бармый. Юлда адашмаса гына ярар иде. Өй эчендә ялгызы йөри торгач, Газизәнең тәмам йокысы качты, кая барып тотынырга белмәде, туктап-туктап калды. Сәгать инде төнге унике, башка вакытта ун-унберләрдән калмый иде. Әллә теге милиция тәреләре юлда саклап торып туктаттылармы? Тфү, тфү! Аллам сакласын! Шөбһәләнүләре аны әллә ниләр уйланырга мәҗбүр итте. Газизә, капка тавышын ишетүгә, ялт кына ишек катындагы элгечтән мамык шәлен алып бөркәнде дә ишегалдына ашыкты. Ильясын күргәч, эченә җылы йөгерде. 
- Юлларың уңдымы? 
- Уңды болай, ярыйсы... Бераз юлы гына авыр булды, талчыктырды. Газизә артыгын сорамады. Ильяс, атын туарып өйгә кергәч, хатынының төшенке йөз-кыяфәтен күреп гаҗәпләнде. 
- Сиңа нәрсә булды? Нигә күңелсез? Газизә җавап бирергә ашыкмады. 
- Әйдә, ашап эч әле! - диде. 
- Бик сусадым, чәй генә эчәм. Ильяс янә Газизәсенә карап алды. 
- Әйт, нәрсә булды? - диде. Газизә кыенсынды һәм сүзен болай дип башлады: 
- Бүген төшлектә, - диде ул, авыр пауза ясап, - участковый Мөтри белән тагын бер милиционер, Филкинмы шунда, анысы капка төбендә калып торган, килеп чыктылар. 
- Ярар, Мөтри нәрсә ди? Аңа монда нәрсә калган? 
- Сине сорады. Кая Ильяс, ди. Нәрсәгә дигәч, үзе белә ул, диде. Ильяс уйга калды. 
- Аннары? 
- Аннары күп сөйләшеп тормады, чыгып китте. Шуннан соң берәр сәгатьләр чамасы уздымы икән, төсе китеп Гайшә апа килеп керде. 
- Анысы нәрсә? 
- Милиционерлар аларга да кергән. Ильясның кашлары җыерылды. 
- Шуннан?.. 
- Гайшә ападан: "Ильяс сезгә ситсы саттымы?" - дип сораганнар. "Юк" дип әйтеп караган, ышанмаганнар, сандыгын ачканнар. Сандыгыннан күлмәклек ситсы килеп чыккан... Аннары сораша башлаганнар: "Бу каян да, бу каян? Кемнән сатып алдың?" Каныкканнар инде. Ситсыны үзләре белән алып чыгып киткәннәр... Хәзер җаным урынында түгел. Мин куркам. Сиңа берәр нәрсә булмаса ярый инде. 
- Ярар, алдан борчылма. Ситсыны мин урлап сатмаган ич. 
- Шулай да... Кем белә? Аларга ышансаң... Законнары үз кулында. 
- Борчылма! 
- Борчылмассың...
- Газизә миен бораулаган сорауларына җавап эзләде. 
- Кем икән сине чагучы? Ильяс, белмим дигәндәй, иңбашларын җыерды. Газизә үз шиген белдерде. 
- Теге, Кече инеш буендагы Сәрия түгел микән? - диде. 
- Җилбәзәк нәрсә. Шул йөри инде милиционерлар янында, куштанланып.
Ильяс: "Ул җилбәзәк дигәнең үзенә өйләнмәгәнгә ачу тотса гына инде. Кайчандыр миңа күз атып йөргән иде", - дип уйлап куйды. Газизә үз фикерен белдерде. 
- Гайшә апа да шул Сәриядән шикләнә. Аның да коты очкан. 
- Ник? 
- Ник булсын, шул ситсы өчен. Аны да куркытканнар, дөресен әйтмәсәң, яшерсәң - җавапка тартабыз дип. Ильяс, сүгенәсе килеп, эчтән мыгырданды. Аннары: 
- Сәрия булырга бик мөмкин, - диде. 
- Аның бер йомышын үтәмәгән идем... Берсендә ул ситсы алып кайтып бирүне сораган иде, акчасын соңыннан бирермен дип. 
- Менә ничек? - диде Газизә, янә аптырап, 
- Алайса, шул гына инде... Бу эш зурга китмәс микән? Ильяс җавап бирмәде. -Күрше Рабига апаларга тагын ситсы алып кайттыңмы соң? - диде Газизә, чираттагы соравын биреп. 
- Кайттым. 
- Ситсыларын бирми торырга кирәк Гайшә апага. Юньлесе туры килмәде, икенче тапкыр барганда алып кайтырмын дип әйт... Бәласеннән башаяк! Беркемгә ышанып булмый. Якасыннан китереп тотсалар, худы калмагач, кем сатылмый? Милиция халкы үзе сатлык, шуның белән көн күрә, биргәнне, майлаганны көтә. Җайламасаң сөйләшеп тә тормыйлар. Хокук, гаделлек саклавы, булган законнарны боза-боза, кушканны үтәүдән генә гыйбарәт. Безнең ише беркатлы надан хатыннарга әз генә янау да җитә кала. Нишли аласың? Аларга Ильясныкы түгел, үз җаннары кадерле. Мин бик куркам, Ильяс... 
- Ярар, артыгын борчылма дим. Бәлки, узар, берни булмас... Әйдә, бүген тыныч кына йоклыйк та, калганын иртәгә сөйләшеп бетерербез. Җиделе лампаны сүндереп, йокларга яткач, Газизә, бар курку-шөбһәләреннән котылырга теләгәндәй, Ильясы кочагына сыенды. Ирен үзеннән беркая да җибәрәсе, беркемгә дә бирәсе килмәде. Исән-сау гына яшәсен, улына - ата, үзенә мәңгелек ир булсын. "Тигезлектә, мәхәббәт белән яшәргә язсын" дип бергә-бергә озын гомер итүләрен теләде. Ходайдан уй-теләкләренең кабул килүен сорады. Аннары гына йокыга талды.
* * *
...Газизә үз хәлен үзе генә белде. Үксеп-үксеп елаудан туктый алмады. Мендәрләргә капланып та үкседе, җаны туктаусыз җирсенде. Аннары, чыдаша алмый, ишегалдына чыгып китте, кая барып бәрелергә белми, саташкандай йөрде. Аптырагач, янәшәдә генә аккан инеш ярына килде, тын калып авыр сулады, аннары карлы сукмактан җәен керләр чайкаган басмага төште, бәкедәге суга карады. Шулай басып торганда, башлары әйләнеп китте, егылудан куркып артка чигенде. Гүя аяк астындагы җир керләр чайкаган басмадай чайкалды, күз аллары томаланды. Күккә күтәрелеп карады, әйтерсең күктәге кояш аның өчен бөтенләйгә баткан, дөньясы караңгыланып калган. Башына төшкән кайгыхәсрәттән, интегә-интегә, сулкылдый-сулкылдый, иңрәп кычкырып җибәрде: "Ильясымны хараплар иттеләр... Ильясым! Бу дөньяда мин синнән башка ничекләр итеп яшәрмен?" Аннары, рәнҗеп, авыл "активист"ы Сәриягә эченнән бәддога укыды.
...Авыл мәчетендә барган судтан чыкканда, Газизәнең аяк буыннарына кадәр калтыранды. Аны, башы әйләнеп егылып китмәсен дип, култыклап алып чыктылар. Ире Ильяска хөкемдар, "спекулянт" дип, җиде ел төрмә игълан иткәч коелыплар төште, үз колакларына ышанмый торды. Авылдашлары Газизәнең акылына зыян килмәсә ярар иде дип курка да калдылар. Аны якыннары юатырга, тынычландырырга тырышты: 
- Балаң бар, балаң хакына булса да түзә күр, сабыр ит, җаный, үзеңне нык тот! - диделәр. 
- Күрәчәкне алдан белеп булмый, - дип аңлаттылар. 
- Хаксызлыкны, гаделсезлекне Алла күрер, яманлыклары үзләренә әйләнеп кайтсын! Газизә чарасыз иде. Авылдашларының сүзләренә каршы да килде: "Нигә кайгылар безнең башка гына килә? Утыз җиде, утыз сигезенче еллар узды кана. Бу бит 1940 елның март ае... Минем Ильясым урлаганмы, әллә ул кеше үтергәнме, контрмы? Юк бит, юк! Кияргә киеме булмаган авылдашларына, үзләренең бөртекләп тапкан тиеннәренә ситсы алып кайтып биргән өченме? Кибетләргә кайтмагач, авылда булмаганны каян алсын?.. Ильясым бәя арттырганмы, кеше хакына кергәнме? Тапканнар "спекулянт"... Бу хәлләрне, башбаштаклыкларны хет Сталин үзе белә микән? Газизә соңгы сүзләрен йөрәк әрнүләренә чыдаша алмый әйтеп ташлады. Бәлки, чыннан да, мондый гаделсезлекне Сталин үзе белмидер, урыннардагы власть иярченнәре, аның күрсәтмәләрен уйлап тормый гына, тегеләй дә болай да боргалап бозалардыр... Ә соң гади авыл хатыны Газизә шуның ише халыкта ачу, канәгатьсезлекләр тудырган хәлләрне каян белсен? Белсә дә, ни генә эшли алсын ул?
Әнә шул гаделсезлекләр белән очрашып, кайгылар кичерүдән ерак китә алмады ул. Замананың мәкерле, караңгы эшләре Үзәнле авылын да читләмәде... Төрле гаделсезлекләр, үчлек, хөсетлек белән төрмәгә утыртулар, 1940 елларда да дәвам итте. Газизәнең карап торган эшчән ире, бердәнбер терәге 
- Ильясы бар иде, хәзер юк. Яшь малае Рәхимгә дә инде "төрмәче малае" дип карыйлар, аның да саф намусына күләгә төшерделәр. Газизәнең каршылыклы уйлары әледән-әле чигәләрен кысты. Иртән торса да, кичен дә. Бүген караңгы төшкәч, янә җиделе лампасын кабызды, караңгыга күнегә алмады. Шулвакыт аларга Ильясның әнисе Зөләйха әби килеп чыкты. Аны да малае Ильяс кайгысы баскан иде. Аннары карчык, чарасызлыктан юанып, йон эрләргә тотынды. Аның калтыранган сөякчел куллары орчык бөтерә, үзе әледән-әле килене Газизәне тынчыландырырга тырышты: 
- Түз инде, кызым, сабыр ит, бетеренмә!.. Ходай күрер аларны да... "Белмим, белмим..." - дип кабатлады Газизә эченнән генә, бик ризалашасы килмичә. Ник күрми ул авылның иман йортында - мәчеттә барган имансызлыкларны, гаделсез хөкемне? Сез, адәми затлар, нишлисез, нигә бер-берегезне бәлагә батырасыз, акылыгызга килегез дими... Һәм ул шушы урында әллә мин көфер сүз сөйлимме, Ходаем, дип сагайды. Бәлки, күрер, адәмнәрне шулай сыный гынадыр, үз вакытлары җиткәнне көтәдер... Сәрия нишләр, аның үзен нинди язмыш сагалар, бәлки, ул да тәүбәгә килер. Аңа тикшерүчеләр судта ничек сөйләргә кирәклеген алдан ук өйрәтеп куйганнар инде, күрсәтмәсенә тегеләй яз да, болай яз дип куллар куйдыртканнар. Янәсе, безнең арада "спекулянт"ларга урын юк... Чынлыкта коммунистик рухта чамалы "тәрбия" алган "активист" Сәрия судта сүзләрен патриотик рухта ярсып сөйләде. Ул погонсыз гимнастёркадан, билен каеш белән буган, саргылт чәчләрен көдрәләткән. Сорауларга шартлатып кына җавап бирә. Авылдашлары алдында күзләрен дә йоммый, чекерәйгән. Кешене кызгану, кичерү, хаклык дигән төшенчәләрне белми. Киресенчә, йөзе ачулы, күзләре шул кирәк сиңа дигәнне аңлата. Инде кайчандыр Ильяска күз төшереп йөргәнен дә "оныткан". Гаҗәпләнерсең, милиционерларга сатылып үз авылдашыңны һич юкка зинданга илтеп тыгарга әзер тор инде! Гөнаһысыннан да курыкма. Кешеләр арасындагы бу хөсетлек, дошманлык бер бетәр микән? Бу бит җанвар ерткычлыгыннан да яман. Нигәдер кемгә дә булса эшләп тапкан, эшләп ашаган, эшләп кигән ярамый. Шул күралмау күпсендерә... Ә чынлыкта, караклар белән дөнья тулган... Баксаң, законнарны бозучы кайбер намуссыз түрәләргә суд юк, үзләренчә дөньяның артына тибеп яши бирәләр... "Кайда син гаделлек? Булсаң, кайларга яшерендең?" - дип, еракларга аваз саласы гына килде аның. Авыр хөкем хәлләрен кичергән Газизәнең уйлары ихтыярсыздан Гайшә апасына да барып тоташты. Күрше авылдашың булса да, ул судта башын аска иеп утырды. Аның да авызын йомдырганнар. Ильяс ягыннан бернинди яклау көтелмәде. Милиционерлар Гайшә ападан да, куркытып, аңлатма яздыртканнар. Язмасаң, "Төрмәдә сиңа да урын җитәр" дигәннәр. Әй, ул мескен, куркак авыл хатыны, кая барсын инде. "Ситсыны Ильяс алып кайтып бирде", - дигән. Ни кыласың, кәгазьгә яздыртканнарны теле белән судта да әйтергә мәжбүр булды. Ильясны якларга теләүчеләрнең сүзен хөкемдар ишетергә теләмәде. Күбесе: "Кара аны, белдекле булсаң, сиңа да чират җитәр", - дип янап, авызларын яптылар. Нишлисең, кая барасың? Тик торганнан башны ташка орып булмый. Күрәсең, власть теләсә кемнең рухын сындыра ала, сындырыр өчен "инструментларын" да таба. Авыр уйларыннан арына төшкән Газизә тиктомалдан каенанасына болай дип әйтеп куйды: 
- Белмим инде, әни, алар кылган тамашаларны бер Ходай гына күреп бетерә алыр микән? 
- Алай димә, балам, ярамас...Ходай өчен! Властька да тел-теш тидермә. Ярамый... 
- Зөләйха әби үзенең ире Корбангали белән булган хәлләрне исенә төшереп офтанып куйды һәм сүзен дәвам итте. 
- Син әйтмәгәнне дә әйтте дип, төрләндереп, үзеңне гаепләп куймасыннар тагы. Хәзер кеше әшәке, ышанып булмый. Үз җанын гына кайгырта... Өметеңне өзмә, кызым, дөньялар, бәлки, гел болай гына бармас, үзгәрер, боерган булса... Кеше каргышы да бер төшмәсә бер төшә ул. Дөнья нужасы да үзен таныттыра, Сәрияне дә таныттырыр... Бер мәлгә сүзсез калган җиреннән орчыгын бөтергәләгән Зөләйха әби: 
- Хәзер оныгым Рәхимгә читен, әтисез кимсенеп үсә... - дип әйтеп куйды. Газизә, улының исеме телгә алынгач, аны кызганудан күзеннән яшьләре тәгәрәп чыкты. Һәм ул яшь аралаш болай дип белдерде.
- Әни, берничә көн элек төш күргән идем. 
- Хәерлегә булсын! - диде Зөләйха әби, яхшыга юрап. 
- Әйе, шулай булсын. Аны сөйләргә дә куркам инде. Ярар, иртәнге төшем булсын.
...Шулай мин, ничектер, ишегалды ягына таба тәрәзәдән карап торам. Каршымда Ильясым атын йөгәненнән тотып тора. Аты тынгысыз, чигенә-чигенә тартыла, нигәдер чыгымлый. Башын өскә чөеп болгый, Ильяс кулыннан ычкынырга тели, артка чигенә. Ильясым аптыраган, ни эшләргә белми. Шулвакыт минем тәрәзәдән карап торганымны күргәч, аның күзләре миңа, "ярдәм ит" дигәндәй, ым кагып ялвара. Мин йөгереп ишеккә атылдым. Чыксам, Ильяс аты белән икесе дә муен тиңентен сазлыкка баткан, җиргә убыла баралар. Башлары гына күренеп тора. Мин якын килә алмыйм, үзем: "Ильяс, Ильяс!" - дип кычкырам. Аңа кулымны сузарга телим, якын килеп булмый, һич ярдәм итә алмыйм... Шулчак кинәт, күз ачып йомганчы, ат та, Ильясым да парга әйләнгәндәй юкка чыкты. Һәм мин йокымнан куркып уянып киттем. Әни, нәрсә булыр икән? Зөләйха әби ашыгып җавап бирмәде. Фикерен туплап орчыгын бөтерде. Аннары алъяпкычында бөтерелгән орчыгы кинәт туктап калды, йөзе төшне яманга охшатыпмы караңгыланып китте. Ахырдан сүзен: "Хәерлегә булсын!.." - дип кенә төгәллисе итте. Орчыгын кабат бөтерә башлагач сорады: 
- Җигеп йөргән атыгызны нишләтерсез икән инде? 
- Белмим шул, әни, - диде Газизә, аптырап. Әле аның ат турында башына бер уй да кергәне юк иде. Каенанасы фикерен көтте. 
- Хәзер, берәрсе юк-бар сәбәп табып, колхозга кермәгәнсез дип, раскулачить итмәсә ярый инде, - диде Зөләйха, кайгырып. 
- Дәжҗал Мәхмүт ише авыл Советы ялчыларына ышансаң таларга гына торалар. Газизә курка калды. 
- Аллам сакласын инде, әни. Нәрсә дип әйтим... Бер җаен табып, җүнлерәк кешегә сатсаң инде, колхозга биреп әрәм иткәнче. Зөләйха әби утырган урынында кымшанып алды, башын чайкап куйды. 
- Бер дә белмим шул, - диде, аптырап. 
- Уйлашырга кирәк, кызым... Алла җүн бирмәсме?.. Шулвакыт ишектән Рәхим кайтып керде, мыштым гына борынын тарта-тарта, түргә узды, аннан мич ягындагы почмакка үтте. 
- Әнием, ашыйсым килә... Газизә, урыныннан торып, улына хәзинәдә ни барын барлый башлады, малаена ашау-эчү хәстәрен күрде. Кайгылардан башын игән ак яулыклы Зөләйха әбинең алъяпкыч итәгендә бөтерелгән орчыгы аның уйларын эрләнгән йонга үрә-үрә дәвам итте.
* * *
Кулга алынганнан бирле Ильястан, инде ничә ай узса да, хат-хәбәр юк. Ә Газизәнең отыры эче пошты, рәнҗешләреннән җаны талкынды. Тынгылык тапмаган күңеле, ире турында уйланулары төнге йокыларын качырды. Ул чарасызлыгыннан авылдашларына электәгечә ачык йөз белән күтәрелеп карый алмады. Ире эшендә үзен дә гаепсездән гаепле кеше сыман сизде. Җитмәсә, аңа танышлары, шик белдереп, өнәмичә, йөз чөеребрәк карыйлар күк тоелды. Имештер, аның Ильясы, чыннан да, "спекулянт" булган, үзе теләп кирәкмәс кәсепкә кергән, сәүдәгәрләр сыман алыш-биреш ясаган, алдашкан, кеше хакын хакламаган. Үзенең колхозга да керәсе килмәгән. Аерым хуҗалык булып яши, үз көнен ничек тели шулай күрә. Димәк ки, ул илдә барган коллективлаштыруга каршы. Колхозга атын да бирергә теләми, фәлән дә төгән... Шуңа да карамастан аның Ильясына налогларны күбрәк чәпәделәр. Тик адәм баласындагы хөсетлек, күралмау кайбер әче телле хатын-кызларның йөзләренә бәреп чыккан иде. Имеш, Ходай күрә ул, теләсә, кирәген дә бирә... Шуңа охшашлы имешмимешләр, үзгәреп торган карашлар, үзара мөнәсәбәтләр, көн артыннан көн узган саен, аны эчтән бимазалап торды. Үзара җыелышкан хатыннар сөйләшкәндә, кайсыдыр ки берсе: "Һе, гел елмаеп, куанып кына яши биргән Газизәнең дә сөмсере коелдымы?" дисә, икенчесе болай дип эләктереп алды: "Дөнья шулай ул: бер алдын, бер артын күрсәтә..." Газизә, ни генә кылса да, һәрдаим үз адресына әйтелгән чәнечкеле сүзләрдән, яман карашлардан гарык, болай да үзенеке үзенә җиткән иде. Шулай да, гөнаһсызга рәнҗетелүләрне кичерә алмый, күз яшьләрен түкте ул. Кайчак төннәрен бакча артларына, кырларга ук чыгып йөри торгач куркып та калды. Әле дә ярый каенанасы Зөләйха әбинең киңәшләрен тотарга булды, сабырлык кылып, бар кайгы-хәсрәтләренә, кыенлыкларга, иреннәрен тешләп булса да түзде. Башыңны ташка орсаң да, башкача булмый иде, булмый...
Газизә вакыт-вакыт, ишегалларына чыгып, кичке аяз күкләргә дә бакты. Ай, йолдызларга карап, Ходайдан сорады: "И Аллам, миһербан-шәфкатеңнән ташлама?! Ильясыма гомер бир, мине ялгыз калдырма, безгә очрашырга насыйп ит!.. Буй җитеп үсеп килгән малаем хакына булса да. Игелекләр насыйп әйлә, берүк, мәрхәмәтеңнән ташлама!.." Шундый теләкләр теләде ул, каенанасы әйтмешли, юраган юш килер, дип уйлады. Үсмер Рәхим әнисенең шулай авыр халәттә йөрүләрен күрде, һәм моны үзе дә авыр кичерде. Тик әнисенә ничек ярдәмгә килергә кирәклеген генә белмәде. Хәер, әнисе кушканнарны тыңлады. Әмма кайтса да, китсә дә, электәгечә шатланып күңеле ачылып китмәде, киресенчә, аны күбрәк ризасызлык хисләре биләде. Мондый хәл мәктәптә дәресләр барышында да калкып чыкты. Бервакыт укытучы Рузилә апасы кеше скелеты төзелешенә кагылышлы дәрес бирә иде. Кайда нинди әгъзалар урнашканын өйрәнәләр, һәм алар кешегә ничек хезмәт итә. Сөйләнә торгач, кызык кына сорау да туды. Бу кем һәм нинди кеше скелетына охшаган? Укучылар үзләре белгән атаклы, галим кешеләрнең исемнәрен чиратлашып әйтә башладылар. Рәхим тыныч кына утыра бирде. Кәефе юк иде. Тамагы да ач, бүген ул ач килеш мәктәпкә китте. Кичә кырдан черек бәрәңге дә җыеп кайткан иде. Капкаларга берни булмады. Әле болындагы ат кузгалаклары үсеп җитмәгән. Язгы ташулардан соң инеш сулары тонып, чистарып калмаган, кармакка балыклар эләкми. Әнисенә һаман налог түләттерәләр. Юктан аптыраган, нишләргә дә белми ул. Кәнсәләргә чакырган җирдән гел елап төшә. Аптырагач, аны да орышып ташлый. Эшкә чыгып киткәндә, Рәхимне кисәтә: "Өйгә кеше кертәсе булма. Тыныңны да чыгарма, бикләнеп утыр!" - ди. "Ярар, ярар", - диде Рәхим. Шулай вәгъдә бирсә дә, берсендә ул онытылып киткән. Сельсәвит ялчысы Бурзай Мәхмүт белән агент Шиһап өйләренә килеп чыктылар. Кемнәр икән дип, тәрәзәгә барып баккач, аны күрделәр дә ишекне ачтырдылар. Аннары бөтен өй эчен айкап, бар әйберне, киемсалымнарны да, мендәрләрне дә талап чыктылар. Янәсе, налогларыгыз түләнмәгән, теге дә бу. Әле безнең абзар, каралтыларны да сүтәргә кызыгып йөриләр икән, әти колхозга кермәгән ачудан... "Эх, әти, әти! Син булсаң, авыл бурзайлары болай ук кыланмаслар иде". Аннары ул ачудан, гарьләнеп, үкереп-үкереп елады. "Әни кайткач нишләтә инде мине?" - диде. Шул жирафтай озын, арык санлы, ач яңаклы, ыржайган тешле Мәхмүтне үз куллары белән кыйнап, буып ташлыйсылары килде. Үсеп кенә җитсен әле, әтисе кебек көчле булгач, аларга бирер әле кирәген, күрәчәкләрен күрсәтер!.. Рәхим чарасызлыгыннан, шыңшый-шыңшый, утырып елады, бер үк сүзне кабатлады: "Әти кайтач, нишләтергә белермен әле сезне..." Әтисен үлеп-үлеп сагынды. Аның җигеп йөргән аты Нуркайны да юксынды. Әтисе атын болынга чемченергә чыгарган җирдән өйләренә алып кайта алмаганына да үкенепләр бетә алмады. Шул көнне атны Мәхмүтләр, колхозга алабыз дип, тотканнар да суеп ашаганнар. Ын-тын юк... Бугазлары тыгылгыры!.. Атны Яңа Арыш авылында яшәүче әнисенең сеңлесе Разия апаларына сатып бирмәкчеләр иде. Нуркайны тота алмагач, ул, әнисеннән куркып, өйгә кайтмый йөреп караган иде - булдыра алмады... Дәрестә боларның барысын искә төшереп уйланып утырган Рәхим, ачлыктан интеккән колхозчыны ничек талауларын, җәберләүләрен олыларча күңеленә сеңдергән иде инде. Әтисен төрмәгә алып киткән көннән үк, ул, берничә яшькә олыгаеп, яшьтәшләренә караганда башкачарак фикер йөртте. Кеше скелетын "Кемнекенә охшаган?" дип бәхәсләшкәндә, болай дип әйтеп салды: 
- Минемчә, - диде ул, - бу скелет колхозчыныкына охшаган. Аның тиресенә кадәр салдырганнар, итен дә каезлаганнар, чат сөяккә калдырганнар... Бәлки, бу кеше, таланып, ачтан үлгәндер... Шушы сүзләрдән соң укучылар шаулашып көлешеп алдылар. Шунда ук өркеп калган Рузилә апалары шып булды. Колакларын торгызып, әлеге сүзләрне кеше ишетмәдеме, дип як-ягына каранды да күзләрен, син ни сөйлисең дигәндәй, Рәхимгә таба текәде һәм, бераз тынып торгач, дәрес темасын икенчегә борып сөйләп китте. Кичен Рузилә апасы бу хакта Газизәгә бәйнә-бәйнә сөйләп бирде. 
- Саграк кылансын малаең, уяу булсын, - диде, - теләсә нәрсә сөйләмәсен. Әле "Балаңны нәрсәгә өйрәтәсең?" дип, үзеңне дә гаепләргә күп сорамаслар. Шул көнне Газизә улын бик каты орышты. Әтисенә карата туган үчлек тагын зыян сала күрмәсен дип курка ук калды ул. Авыр уйлар кичергән Газизә, бер бушанасы килепме, каенанасы Зөләйха әбиләргә барып кайтасы итте. Ишектән чыгып киткәндә, улы Рәхимгә бер үк сүзләрне кабатлады:
- Ишекне бикләп утыр, өйгә кеше кертмә!
* * *
Бер ялгызы гына яшәгән Зөләйха әби, килене Газизә килгәндә, бәрәңге пешереп чәй куйган гына иде. 
- Әйдә, кызым, уз! - диде, аны көтеп алып һәм килененә хөрмәт белән "кызым" дип эндәште. 
- Хәлләрең ничек? 
- Ярый инде... - диде Газизә, төшенке кәефен сиздереп, әйтерсең аның иңнәрен авыр йөк баскан. Зөләйха әби, аның күңел халәтен аңлап, сабыр гына сорады: 
- Ильястан хат-хәбәр юкмы әле? 
- Юк шул, әни... 
- Аның тавышында сыкрану сизелде. 
- Нигәдер озаклады... Зөләйха әбинең йөзе сагышлана төште, сүзләре сыкрап чыкты: 
- И-и, балакаемның башкайлары исән-сау гына була күрсен инде. Әрәм иттеләр... 
- Ул кыштыркыштыр атлап түргә узды. 
- Әйдә, утыр, чәйдән җитеш. Ачыккансың да... Әбинең чынаякларга тотынган куллары калтыранып алды, һәм ул оныгын исенә төшереп сорады. 
- Рәхим улым нихәл соң? Авырмыймы? 
- Аллага шөкер, исән-сау йөри, укый. 
- Исән-сау булсын инде. Әтисез аңа да читендер, күңеле боега булыр. Газизә каенанасы фикерен куәтли төште. 
- Бар инде анысы, иптәш малайлары алдында кимсенә дә бугай. Әле берсе "спекулянт малае" дип тә ычкындырган. 
- Һе-е, - дип сузды Зөләйха, аптырап китеп, такта чәй ясаган куллары калтыранып алды. 
- Сугыша гына күрмәсеннәр инде... 
- Аларныкын белгән юк. Зөләйха әби, үз-үзенә сөйләнгәндәй итеп, Газизәгә ишарәләде: 
- Малайны кимсеттерергә ярамый. Аңлатырга кирәк балага. Мондый хәлләрнең ничек болай килеп чыгуын төшенеп бетәмени ул бала... 
- Аның уе Ильясына кайтып калды. 
- И-и, бездә кеше сансыз, кадерсез инде. Берни белән дә исәпләшмиләр, ошамый икән, тизрәк аны каядыр олактырырга гына торалар... Ахыры хәерле булсын инде... Минем Рәхимем атасына охшаса, акыллы булыр, боерган булса. Аны бик орышма, малайның күңелен биздерергә ярамый. 
- Әйткәнне тыңлый болай... 
- Син сабыр бул! Бәрәңгеләрне утыртсак, ачтан үлмәбез, Алла җүн бирер әле. Бәрәңге сүзе чыккач, Газизә кирәген исенә төшереп сорап куйды: 
- Әни! Безнең симәнәлеккә бәрәңгебез дә калмады инде. 
- Ә, шулайдыр шул, бетә инде ул, бетә, - диде Зөләйха, ач торып булмаганын искәреп. 
- Минеке җитәргә тиеш, җитмәсә, берәрсеннән сорап торырбыз. Әйдә, чәеңне эч әле, аша. Газизә Зөләйха әбинең кадерләп тоткан бер шакмак шикәр кисәген алды да, аны әйләндерәәйләндерә карап, печтек кенә тешләп, тәмләп чәен эчә башлады. Зөләйха әбинең нәрсәнедер уйлаудан, каш өстендәге вак-вак маңгай сырлары тибрәнде. 
- И-и гомерләр... - диде ул, офтана төшеп, - аккан су кебек уза да китә. Корбангалием вафатына да күпме вакыт узды инде. Мескенкәем. Аңа да тыныч кына яшәргә ирек бирмәделәр. Туган туфрагында да җирләнмәде, сөрелгән җирендә калды... Әй, ул 37 нче еллар золымы, әйтә торган түгел инде. Башта бик кирәкле кеше иде, аннары гына... 
- Шундый гыйлемле мулла кешене дә әрәм итсеннәр инде, - диде Газизә, сүзгә кушылып. 
- Иттеләр шул, иттеләр... Егет булып үсеп җиткәч, революциядән соң гражданнар сугышында катнашып йөрде, Үзбәкстан якларында Совет блачын урнаштырабыз дип, Чанышев армиясендә "басмачыларга" каршы көрәште. Үзбәкләр нинди "басмачылар" булсын инде кана. Үзе, мескенкәем, Коръәндә язык дип язылганын белгәч, беркемнең дә гомерен кыймаган... Шунда йөргәндә, яттан белгән Коръәнен үзеннән калдырмаган. Уе гел изгелектә булды, кеше хакына кермәде, кеше рәнҗетмәде ул. 
- Сугышта да кешегә тимәгәч, ничек аны армиядә тотканнар соң? - диде Газизә, кызыксына төшеп. 
- Ничек дип, ничек булганнарын бәйнә-бәйнә сөйли иде ул үзе. Бервакыт болар камалышта калалар. Нишләргә? Корбангалине командирлары гел үз яныннан җибәрми торган булган. Шул яклардагы мөселманнарның уй-гамәлләрен, кылган гыйбадәтләрен яхшы белгәнгә күрәдер инде. Татбригада отрядына йөрде ул. Болар камалышта калгач, ничек чыгарга дип аптырыйлар, намаз вакыты җитә.
Шулвакыт минем Корбангалием (аның тавышы бик матур, көр, яңгырашлы иде) кычкырып, чүл, далаларны яңгыратып, Азан әйтә башлый. Азан тавышын ишетеп, үзбәк-мөселманнар тынып кала. Боларны да мөселманнар икән дип беләләр. Мөселманга мөселманны үтерү гөнаһ саналган Коръәндә дә. Азан тавышын ишетеп, каршы яктагылар да, бернәрсәгә карамый, намазга утыра. Шулвакыт алар камалыштан чыгып котылалар. Дөрес, болар армиясендә төрле милләт кешеләре була: урыслар да, татарлар да. Никтер, Корбангалине командиры үз яныннан ерак җибәрмәгән. Мөселман мөселманны күрә торып, бер-беренә ташланмас диптер инде. Корбангалием үзе бик матур итеп сөйли иде боларны. Бар булган мөселманнар аның янына җыела торган булганнар, үзләренең моң-зарларын сөйләгәннәр. Корбангали аларга догалар укыган, җаннарын тынычландырган. Грамотный да булгач, хатлар язарга булышкан, акыллы киңәшләрен биргән... Минем Корбангалием, мәдрәсәдә укыганда ук, Коръәнне яттан белгән. Әйтәм бит, аның көр, җыр сымак моңлы тавышы, әле дә колагымнан китми. Бик акыллы, бик инсафлы, әхлаклы кеше иде ул. Тынлык урнашудан файдаланып, Газизә үз фикерен белдерде. 
- Әти шуңа күрә дә үзенә ышаныч, хөрмәт яулаган инде ул. 
- Әйе, ышаналар иде аңа. Мин дә ышандым, язмышымны аның белән бәйләвемә һич үкенмәдем... Намаз, вәгазьләрен укыды, саваплы булды. 
- Урыны җәннәттә булсын инде... 
- Амин! Ярабби... Бераз күңеле күтәрелеп китүдән Зөләйха әби белгәнен әйтергә ашыкты. 
- Әле ни ди торган иде (минем Корбангалием музыкага да һәвәс иде, мандолинада да уйнады), шул армиядә йөргән чакларында инде, кычкырып җырлап җибәрә идем "Кара урман", "Әллүки" көйләрен, һәммәсе минем янга түгәрәкләнеп җыелалар иде, ди. "Тагын җырла, тагын җырла!" дип үтенәләр, ә мин җырлыйм да җырлыйм, ди. Җырларым туган якларга, кара урманнарга да барып ирешсен, дип тә әйтә иде. Газизә аның сүзләрен раслады. 
- Әти матур җырлый иде шул... 
- И-и, армиядә чагында да алар ниләр генә күрмәгән инде. Мөселманнар дуңгыз итен хәрәм дип ашарга тырышмаганнар. Ач килеш, коры-сары, сохари, су белән җан асрарга тырышканнар. Күңелләрен тынычландырып, Корбангалием янында догалар тыңлап юана торган булганнар. "Корбангали синең аркада гына исән-сау яшибез без" - дип тә әйткәннәр әле. Әй, гомерләр диген... Зөләйха әбинең хатирәләрне искә төшерүдән күңеле тулышып китте, чигә чәчләрен ак яулыгы астына сыпыргалады. Газизә, аның моңсу халәтен сизеп, кәефен күтәрергә тырышып болай диде: 
- Әни! Сез әти белән ничегрәк танышкан идегез? Зөләйха әбинең йөзенә елмаю кунды. Нидер күзаллап куанып та куйды. 
- Аулак өйдә инде, аулак өйдә... - диде. 
- Йөзек салыш уйный идек, Гөлчәчәкләр өендә, җыелышып. Шунда уйнап-көлеп утырганда, кичен егетләр дә килеп керде. Араларында Корбангали дә бар иде. Мәдрәсәдән укып кына кайткан чагы. Әле армиягә алынмаган. Менә шунда аның күзе миңа төшкән инде. 
- Ничек төшмәсен, күз төшмәслек кенә булганмыни син! 
- Матур идем анысы. Шунда кич утырганда, бу миңа карый да ала, карый да ала. Аның карашларын мин дә сизәм, оялып кына мин дә карыйм, ул күрмәгәндә. Егет чибәр, төз!.. Күз карашлары ачык, мөлаем. 
- Сөйкемле инде. 
- Сөйкемле, сөйкемле. Уен барышында миңа җыр җырларга тиеш булды ул. Менә шунда аның моңлы һәм тылсымлы тавышы йөрәкләрне өздереп алды. Шуннан соң мин аңа, Ходайның рәхмәте белән, күзләремне тутырып карый башладым. Әле Ходайдан сорадым да, Корбангалине минеке итсәң иде дип. 
- Теләкләрең кабул килгән... 
- Килде, килде. Амин. Беренче очрашканда, безгә никахлашырга иртәрәк иде әле. 
- Ник? 
- Ул техникумга укырга китте. Кайтып-китеп йөргәндә очрашкалыйбыз. Көтеп алам. Техникумда бүтәнгә гашыйк булмаса ярар иде дип борчылам да. 
- Бүтәнгә карамады инде? 
- Юк инде, кая карау, артымнан калмады. 
- Мәхәббәте көчле булган инде.
- Насыйбы булгандыр... 
- Техникум тәмамлагач никахлаштыгызмы? 
- Юк әле. Аннары аны Буа кантонына җибәрделәр, идарәгә, җир эшләре буенчамы? Шунда аңа: "Әйдә, сине өйләндерәбез", - дип бәйләнгәннәр. Газизә гаҗәпкә калды. 
- Чынлапмы? 
- Әй-йе. Ул ялганлый белми иде, дөресен сөйләде. Әле бер мулла кызын, әле икенче мулла кызын димләп карыйлар икән. Садыйк дигән кеше йөргән инде. Үзе надан булган. Аннары ул Кавказ якларына китеп барган, диләр. Шунда, Сталин кушуы буенча, прокламацияләр таратып йөргән диме. Дөрес булса... 
- Әти мулла кызына өйләнмәгән инде, алайса. 
- Юк. Кайсы юан, кайсы ямьсез, ди. Берничек тә ризалашмаган. "Минем үз кызым бар, аңа тиңләшерлек кеше дөнья йөзендә дә юк ул!" - дигән. Ходай чибәрлекне бирде анысы, хәзер генә йөзне җыерчыклар каплады. Хәсрәт бетерә икән адәм баласын... Бер мәлгә авыр тынлык урнашты. Әби бу тынлык халәтеннән үзе чыкты. 
- Әйдә, чәеңне яңартыйм әле, - диде. Чынаяклар чылтырады, берсе Газизә алдына да килеп утырды. Газизә кызыксынган соравын бирде. 
- Буа кантоныннан кайткач, әти авылда яши башладымы? 
- Кантонда да яшәдек, авылда да тордык. Аны коммунистлар ничек кенә файдаланмады инде. Ничек кенә итеп эшләтмәделәр... Сыерын биреп, колхозга да керде, эшләде, карышмады. Коръәнен ташламады, мулла булып укып йөрде. Соңыннан артына типтеләр, башын да ашадылар... Икесе дә сүзсез калды. Ихтыярсыздан курку сеңгән җаннары, безне тыңлап торучылар юкмы дигәндәй, як-якка карарга мәҗбүр итте. Аннары Зөләйха әбинең, сүзен әйтер алдыннан, иреннәре дерелдәп куйды. 
- Яз көне иде, - диде ул. 
- Сарыкларга ашатырга булмагач, Корбангалием Ташкичү болынындагы кар астыннан чыккан калдык-постык печәнне култык астына кыстырып алып кайткан иде. Аны шул аръяк урамдагы Бүсер Мирза, күбенгән тәре, беләсең ич инде, күргән булган. Шул сатты... Аннары дәүләт милкенә кул сузган дип, җанын ашадылар бәгырькәемнең. Тора-бара тәки утырттылар... Шуннан кайта да алмады... Хәзер Ильясымның башын ашадылар, Алла каһәрләгән бәндәләр! Аңа исән-сау гына әйләнеп кайтырга язсын инде. 
- Амин!.. Газизә кайтырга җыенгач, авыр кичерешләр белән Зөләйха әби бусагасын атлап узды.
* * *
Язмыш юлы Ильясны чакрымнар аша, ялыктыра-ялыктыра, Украина төрмәләренең берсенә алып барып тыкты. Аның тимер читлектә, таш диварлар эчендә бастырылган тавышын беркем ишетми, ишетергә дә теләми. Монда күбрәк бугаз ерткан конвойлар тавышы яңгырый, әледән-әле өстенлек иткән әмерләре еш кабатланып тора: "Монда чык, йөзең белән стенага борыл, алга атла!.." Һәм син алар кушканны үтәми генә кара! Шунда ук аларның очкынланып янган зәһәр карашлары җаныңны утлы күмердәй өтеп алырга әзер. Яманлыкларыннан бәгырең сыкрый башлый. Тавышыңны чыгарма, син монда беркем түгел, фәкать ристан, кырыс режим "тәрбиясенә" көйләнгән кол. Шушы киеренке мохит эчендә кемдер сиңа караңгы почмактан һәрдаим бармак янап тора сыман. "Кара аны, сак бул, уяу бул!" дип тә кисәтә, төрмә законнарын аңлап эш итәргә искәрә. Монда син шәфкатьлелек көтмә! Син фәкать тоткын, син көн яктысыннан да мәхрүм, гәрчә гаепсездән гаепле булсаң да. Барыбер хокуксыз имгәк, эт типкесендә яшәргә тиешле бер бәндә генә. Монда синең ише "имгәкләргә" караганда үзеңне чәйнәп өзәргә торган этләр кадерлерәк... Алар тук, син ач... Ильяс таш зиндан эчендә үзен ятьмә эченә эләккән балыктай сизде. Чарасызлыктан никадәр генә дугалана-дугалана чәбәләнсәң дә, бәрелә-сугыла тыпырчынсаң да, үз иркеңә йөзеп китә алмыйсың. Өметләнмә инде син, "гуманлы" совет законнары нигезендә, тимер ятьмә корбаны... Юк, юк, ни генә булмасын, Ильясның төрмә корбаны буласы килми. Аны замана зилзиләләре ничек кенә сынаса да, "явыз җинаятьче" дигән ярлык такса да, рухын сындыртасы, яшәү өметен өзәсе килми. Үз кадерлеләре хакына булса да җәберләргә каршы торырга әзер. Үз иманына, үз Алласына ышанычын югалтырга теләми. Көннәр уза торган саен, иреккә чыгу Ильясның төшләренә кереп йөдәтте. Ач булсаң да, ялангач булсаң да, ирек кадерлерәк! Бердәнбере Газизәсе хакына, яраткан улы Рәхим хакына, мең газаплар кичереп булса да яшәргә тырышты, йөрәгендәге сүнмәс-сүрелмәс мәхәббәт утын соңгы сулышына кадәр саклыйсы итте. Караңгы диварлар эчендә булса да, сөекле Газизәсен якты хыялларында тергезде, яннарына утырып, аның шомырт кара чәчләреннән сыйпагандай итте. Ягымлы карашларын тойды, җаны чәчәктәй атып бәхет кичерде... Ияләнгән гадәте буенча, "бәгырем" дип тә кабатлады, оҗмах рәхәтләрен сизгәндәй, онытылып, бик озак сөйгәненең җылы кочагында каласы да килде аның.
Ильяс улы Рәхимне дә исеннән чыгармады. Аны, сабый чакларындагыча, яратып кочасы, үз дәвамчысына йөрәк җылысын бирәсе, кадерлисе, төрле-төрле яманлыклардан саклыйсы да килде. Аны, чын ирләрчә тәрбия кылып, сәламәт, таза егет итеп үстерү иде теләге. Баласына мондый "ятимлекне", үзе кичергән кимсенүләрне теләмәде. Аларга Ходайдан иминлек, саулык сорады, һәммәсен кайтып күрергә язсын иде, диде. Тик аралар ерак, юллар ябык иде инде... Тормышының болай килеп чыгарына һич ышанмаган иде ул. Үткән гомер юлларына кайтып уйлана торгач, үз нәфрәтен Сәриягә дә белдерде: "Эх, Сәрия, Сәрия, син нигә дип яманлык кылдың? Йөрәгемә төзәлмәс яра салдың, мине упкынга төшердең... Кеше язмышлары белән шулай шаяралармыни?.. Бу илдә хәерчене талаттырып, кеше сатып, эшләми генә "активист" булып йөреп, социализм юлыннан, тиз генә якты киләчәккә, коммунизмга барып буламыни? Тинтәк... Атым минем - яшәү терәгем, ул булмаса, тормыш йөгемне кем тарта? Ат биреп колхозга кермәгән өчен, шулай үч итәләрме?.. Аннары синең җилбәзәкләнеп, милиционерлар белән уйнашлыкта йөрүләрең, кешегә карата кылган яман, гөнаһлы "уеннарың" нинди әхлак кысаларына сыя алыр икән? Бу синең кыйбласызлыгың һәм имансызлыгыңнан!.. Ильяс ихтыярсыздан үзен шушы язмышка дучар иткән милиционер Мөтри белән Филкинны да искә алмый булдыра алмады. "Аларның үзләрен бирегә сөреп таш ваттырасы, җеген чыгарганчы, урман кистертәсе иде", - дип уйлады. Аннары власть тукмагы алар башына төшмәячәген уйлап уфтанды: "НКВД системасына кереп оялаган яман кортлардай, алар зәһәрләнеп чагуны гына белә шул..." Ильяс, тора-торып, янә әрнү кичерде: Их, тормыш, тормыш! Синең күктәге кояшың да адәм балаларына тигез елмаймый шул. Кемнәрдер аның яктысын да синнән күпсенә, һавасын иркен суларга ирек бирми, кирәксә, башыңны суга тыгып та тончыктыра... Тик шәфкатьлелек, изгелек, яхшылык кына җитми. Нарасый сабыйларга, ятимнәргә, тир түгеп гадел хезмәт итүчеләргә... Рухи ярлылык таптый, изә. Аның җимешләре - мәкерлек, ерткычлык, әхлаксызлык... Шуңа да караңгылыкта яшерен эшләрен башкаручы намуссыз бәндәләр дә туа, үрчи тора. Андыйлар "кесә оешмасы"н хуп күреп, идарә дә итә, талый, халыкны да санга сукмый башлый... Чынлыкта кылган гамәлләре сиңа киресен эшли... Кайда син безне якты киләчәккә өндәүче иманлы юл? Әмма, ни хәл итим, талпыныр канатларым каерылган, юллар ябык... Ильяс, каршылыклы уйларыннан котылырга теләп, янә дә улы Рәхимне исенә төшерде. Суд булган көнне, аның үзен сакчылар мәчеттән җитәкләп алып чыгып барганда, Рәхиме артыннан ияргән иде. Үсмернең күз яшьләре мөлдерәмә тулып акты. Ильяс улына борылып-борылып карады, шул минутларда улын кызганудан йөрәгеннән каннар саркып тамгандай булды. Ары киткән саен, арттан Рәхименең җан өзгеч тавышы ишетелеп барды: "Алып китмәгез әтиемне!.. Калдырыгыз!.. Миңа әти кирәк, миңа әти кирәк!.." Улының тавышы әле дә колагыннан китми, чыңлап тора. Әтисе артыннан чабып килгән Рәхимнең юлына милиционер Филкин каршы төште, малай чарасызлыгыннан үрсәләнә-үрсәләнә бәргәләнде дә бәргәләнде... И-и Раббым, тагын ниләр күрәселәр бар икән? Бу мәхшәр, болганчык дөнья галәмәтләрен ничек аңлап бетермәк кирәк. Башта гражданнар сугышында күпме гомерләр өзелде. Аннары революция күпме кешеләрне саташтырды, күпме гомерләрне кыйды. Әтием Корбангали дә шунда чак кына исән калды... Дөнья, давылланып чайкалган диңгездәй, бер ярсыды, бер тынды, тагын буталды. Алда безне тагын ниләр көтә, анысын белгән юк. Ә язмышлар уены белән уйнау дәвам итә. Ходай биргән гомер белән исәпләшү юк, кадерсез тормышның кадерсез язмышлары газап чигүен белә... Төшенкелеккә бирелгән Ильяс "Ник шулай, ник болай?" дигән сорауларына җавап таба алмый аптырады, җаны эчтән көйде. Таш читлек эчендә инәлеп уйлануын белде. Монда уйланмый булмый. Әле шунысы ярый: төрмә аның уйларын чикли алмый, үз иркендә очып, кайта-килә йөри, властьның сыту, изү машинасы астыннан да хәвефсез-хәтәрсез уза. Тик аның үзенә шул изү "машина"сы астына эләкмәскә, исән-сау калырга иде. Аның бит Үзәнледә кадерле әнисе, сөекле хатыны, улы Рәхим бар. Кыргый вәхшилек, ерткычлыклар кылынган төрмә мохитеннән ничек котылырга, ничек исән-сау калырга? Бактың исә, без монда кемгә кирәк? Кирәксә, монда синнән власть ялчылары юктан да җинаятьче ясый... Хәерче хокуксызга кайда да җил каршы! Юкса ул үз көче белән чапкан печәннәрне Печән базарына илтеп кенә саткан иде. Фәкать авылдашларының гозерен үтәде, тиешле акчасына күлмәклек ситсы гына алып кайтып бирде... Ә участковый Мөтри аңа бушка алып кайтып бирүне теләгән иде. Әйтерсең Ильяста Әндри казнасы бар... Мөтринең, власть кешесе буларак, бушка киенәсе, бушка ашап яшисе килде һәм Ильясны кол итмәкче булды. Кабахәт...
Әкренләп төрмә сабаклары Ильясны да болганчык дөнья серләренә төшендерә барды. Ә кайчак ул, үз кыйбласын аңлый алмагандай, бу дөньяның кая барганын, эчке агымын сизми, белми, аптырап, тынып-тынып калгандай була. Аңына үзен биләгән караңгылыктан якты нурлар үтеп керә алмый чиләндерде, шуңа да карамастан ул өметләрен өзми, бу халәтеннән чыгу юлларын эзләде. Еш кына камерадашы Сергей Приходько сүзләренә колак салды, күбрәк аны тыңлады. Сергей тыныч, итагатьле, җайлы кеше булып чыкты. Ул күп нәрсәләрдән хәбәрдар, сәясәтне дә белә, офицер булган кеше. Гражданнар сугышында катнашкан, революциядән соң да офицерлыгын дәвам иткән. Шулай тормышы көйле генә барганда, 1937 елның 14 гыйнварында, күп кенә офицерлар намусына күләгә төшергән "115/ОУ" номерлы приказ чыгарыла. "ОУ" (особый учёт) дигәне - троцкийчылар тарафыннан оештырылган махсус шифр. Шушы кара келәймә астында меңләгән офицерларны, сәяси-мораль сәбәпләр табып кыскарталар, запаска җибәрәләр. Аларны яшәгән урынарына кайту белән, "ОУ" келәймәсен күрүгә кулга да алганнар. НКВД органнарында эшләүчеләр бу шифрның "арест"ка сигнал икәнен яхшы аңлаганнар... Сергей да шул исәпкә кергән була һәм, ниндидер сәбәпләр аркасында, бирегә килеп эләгә. Сергей 1937-1938 елларда хәрби офицерларны ничек аттырганнарын яхшы белә, әмма бу турыда артыгын сөйләми. Үзе шул сәяси яманлыклардан ничек котылып калгандыр, билгесез. Ялганга корылган дөньяда кеше тормышы белән исәпләшмәүләренә ул инде төшенгән. Төрмәдәге гыйбрәтле хәлләрне, "кандала" тозагына эләккәннәрнең (кигертелгәннәрнең) җан газаплары кичерүен дә күргән. Ничек кенә булмасын, Ильяс Сергей белән очрашуына шат. Аның белән аралашу дөньяга карашларны ачып җибәрде. Юкса ул, бу кадәр җәбер-золымның гаделлеккә каршы корылганын белмәс иде. Үзәнле авылының бер йомыкый кешесе булып гомер иткән булыр иде. Төрмә тормышы, тоткынлык Ильясның да башын аска идертте. Властька йомыклар, наданнар белән идарә итү, аларны ничек кирәк шулай буйсындыру, көчләү, рухын сындыру, куркытып яшәү җиңелрәк. Ни хәл итәсең, Вожак үз кул астындагы "сарык" көтүен котырган этләрдән талаттыра да, астырта да, аттырта да ала. Алар югары әхлак нормаларын белми, Ходайдан да курыкмый. Нибары имансыз дөнья әһелләре яраклашкан, сатылган кяферләр исәбендә яши. Һәм син алар алдында бер чебен кебек кенә... Ул узган гомер юлына сәяхәт кылды. Куанычлы хатирәләрен күңелендә яңарту Ильяска яшәргә көч тә бирде. Ул, шул хатирәләр белән яши-яши, авырлыкларны җиңәргә тырышты, сабырлык кылды. Алда ниләр буласын белми, килер көннәрен яхшылыкка юрады... Аннары Ильяс сагынуларын саран гына язган кыска хатларына күчерде. Әнә шулай хыял канатларында йөзгән килеш, талчыгып, йокыга талганын да сизми калды.
* * *
Газизә өендә кичке тынлык. Аның бәйләү энәләре бармак очларында ялт-йолт ялтырап китә, үзара качыш уйнагандай, әле берсе, әле икенчесе "баш" калкыта, җеп күзәнәкләрен элмәкләп, Ильясына оекбаш бәйли ул. Ирен күз алдына китерүдән, җилпенеп янган сүрән лампа яктысында аның йөзе ачылып китте. "Шушы җылы, йомшак оекбашларны алгач, әй сөенер инде, - диде. 
- Башы күккә тигәндәй булыр. "Газизәм бәйләгән оекбашлар!" дип тә куаныр, кулларым җылысын тойгандай итәр. Үзе гел: "Кулларың җылы, кайнар син, бәгырь кисәгем..." - дия торган иде. Кочагымда, тәннәрен чемердәтеп, эреп-эреп киткәндәй була торган иде. Яраткандыр шул, яратмаса алай булмас иде. Әй, онытып буламы соң андый бәхетле мизгелләрне? Бик, бик сагындырдың шул, Ильясым. Чак кына булса да, күңелләрне юатып сөйләшергә янымда син юк. Син булмагач, өй эче дә күңелсез, гөрелдәп торган тавышларың да ишетелми. Янымда йөри-йөри, мәхәббәттән балкыган күз карашларың җаныма нурлар сирпеп, яктыртып җибәрә иде. Өебез эчләре ямьләнеп китә иде. "Җаным, бәгырем!" дигән сүзләрең колактан китми, аларны кабат-кабат ишетәселәрем килә. Ә кайчак мин шул тавышларыңны ишеткәндәй булам да барган җиремнән туктап-туктап калам, артыма борылып якягыма каранам, сине эзлим, ә син юк... Син якында гына кебек, тавышларың да өй почмакларына, үзең бураган бураның бүрәнә ярыкларына гына кереп поскан сыман".
Газизә кичергән уйлары тәэсиреннән җиңел санын калкытып-калкытып куйды. Бәйләм җебен тартты, идәндәге йон йомгагы читкәрәк тәгәрәп китте. Уйлары, йомгактай сүтелеп, янә Ильясына барып тоташты. Әйе, әле дә хәтердә, алар Ильяс белән өйләнешкән елны якындагы Яңа Арыш урманына чикләвек җыярга менгәннәр иде. Куак агачларында тулышкан чикләвекләр бик күп. Сап-сарылар, капчыклап җый! Аның Ильясы юан-юан куакларны сыгып-сыгып китерә, ә мин муенга бәйләнгән алъяпкычым итәгенә чикләвек кәшәнкеләрен учлап-учлап җыям, итәгем тулгач, капчыкка салам. Ә капчыклар тулгач, без, урман кырыендагы алачыкка чыгып, бер имән төбенә килеп утырдык, чикләвекләрне кәшәнкеләреннән аера башладык. Шулвакыт син бер пар сары чикләвекле кәшәнкене алдың да миңа карый-карый көлә башладың. "Нигә көләсең? Әллә куш чикләвек күргәнең юкмы?" - дим. "Бар, бар", - дисең, үзең һаман көлә бирәсең һәм сорыйсың: "Менә мондый сап-сары, ялтырап торган ике куш чикләвекне син нәрсәгә охшатасың?" Мин: "И, аптыратма әле", - дим. Шулвакыт син: "Алар синең матур булып, ялтырап торган менә шушы түшләреңә охшаганнар", - дип, тәкатьсез калып, мине шаша-шаша үбәргә тотындың... Күккә ашкан имән агачы да җир белән чайкалгандай итте. Аннары шул имән агачы яныннан узган саен син миңа: "Имән төбендә үскән чәчәгем", - дип, еш кына шул көнне искә төшерә торган идең. Шулай шаяртырга да, хыялланырга да яраттың. Ул көннәрне, чөкердәшеп, бергә-бергә сөйләшеп утырган ул минутларны ничек онытасың?! Хәзер барысын сагынып искә алырга гына калды. Газизәнең уйлары үрелгән җептәй сузылды. Ильясы җигеп йөргән атны янә исенә төшерде, ертлач Мәхмүткә низагын белдерде: "Блачь тирәсендә ялагайланып, кысылып йөргән булалар да кеше каһәрлиләр..." - диде. Аныңча бу тамашаларга ничек түзмәк кирәк? И дөнья! Изелгәнне изәләр, батканны батыралар... Әле улым Рәхим шул Мәхмүт малае белән эләгешеп тә алганнар. Әтисенең аты өчен. Нидер әйткән инде. "Синең атаң җитте безнең ат башына", - дигән бугай... Ачуы килгәч түзмәгәндер инде. Хәзер ул бала барысын да аңлый, күп нәрсәгә төшенә. Кисәттем дә инде үзен, берүк, сугышып йөрмә, дидем. Үч итәргә мөмкиннәр. Кеше хакын хаклый торганнармы? Аларга гына булсын! Ходайдан да курыкмыйлар... И бала, бала! Бик үкседе шул әтисен алып киткәч... Атка атланып куанып чабып йөри иде. Әтисе белән елга буйларында, болыннарда печән чабышты, урманга утыннар әзерләргә барды, кул арасына керә башлаган иде канә... Атсыз яшәү читен шул, читен тормыш йөген ялгыз тартып барулары. Карап торган ат иде югыйсә. Акыллы, тырыш ат иде. Ильяс язган хатында да шул атын искә алган бичаракай. "Атны ни эшләттегез?" - дигән. Ни эшләтик, аны бездән башка хәл иттеләр шул инде. Газизә ихтыярсыздан стенадагы атын кочаклап төшкән Ильяс фотосына күтәрелеп карады. Ул гүя Газизәсенә, кара кашларын өскәрәк чөя төшеп, кояштай балкып елмайган, күңеле шат. Бу мин дигәндәй горурланып басып тора. Аты да, җанашым, хуҗасына разый калгандай, башын аска ия төшкән, саф күл сымак мөлдерәмә тулы күзләренә зәңгәр күк йөзен сеңдергәнмени. Ильяс карашы Газизәнең игътибарын отыры җәлеп итте. Аның сурәтеннән күзләрен алмый торды, уйларын сүзсез бәян итте: "...И бәгырь, хәзер син нинди кыяфәттәрәк икән инде? Атың янындагыча куанып, болайлар итеп, шатланып елмаерга мөмкинлегең дә юктыр. Ирегең чикләнгән, күп нәрсәләр тыелган... Күзәтү астындагы кадерсез кеше. Бары тик ристан. Хат язар өчен дә рөхсәт кирәк. Төрмә шатлык түгел, Ходай җүн генә бирсен инде үзеңә..." Газизәнең оекбаш бәйләгән энәләре, бармак очларыннан "баш" калкыткандай, һаман да ялт-йолт уйный бирде. Уйлары да, йон бәйләме күзәнәкләреннән төртеп чыккан энәләрдәй, бер-беренә үрелеп ялганды. Хатирәләрне исенә төшерде.
...Бервакыт алар Ильясы белән, парлашып, урманда Вак Каенлык аланында җиләк җыеп йөри торгач, талчыгып, сукмаклар сайлап кайту юлына килеп чыктылар. Янәшәдәге ташлы үзәнсу елгадан кизләү ага, көмеш куыклы сулары ялтырый-ялтырый түбән таба челтер дә челтер куыша. Урман эче тыптын. Бар агачлар әнә шул чишмә җырларын тыңлап таңга калган сыман. Алар җир эченә җәйгән тамырларын дымландырып, урманга тереклек, саф сулыш биреп торган чишмә суларына рәхмәтле дә, гүя җир йөрәге тибеше белән тибрәлә дә сыман. Тирә-яктагы бар агачлар, бар тереклек әнә шул тибрәлешне, чишмә пульсын сизеп тын калган да, изге чишмәнең шулай мәңге-мәңге агып торуын тели сыман. Ул чишмә сулары, борма-борма юллар үтеп, башта Ильясның әтисе Корбангали бабайның балык күленә төшеп, аннан безнең Үзәнле инешенә ага. Без икәү чишмә янында тукталып калдык. Шулчак йөгерек, көмеш суларга баккан Ильяс болай дип телгә килде: "Газизә, бу чишмә сулары аккан күлдә минем әтием балыклар үрчетә иде. Ул күл "Корбангали күле" дип аталды. Анда без кармак белән рәхәтләнеп балык тоттык. Тыючы булмады, күлне пычратмаганнар, тәртип сакланган. Тәмле-тәмле балыкларны бәрәңге белән пешереп ашадык.
Шул күл кешеләрне ачлыктан да йолып калган... Ильяс, әтисе Корбангалине янә исенә төшереп: "Беләсеңме, Газизә, - диде, - минем әти башлы кеше булган. Үзбәкстан далаларында басмачылар белән дә сугышып йөргән. Комлы чүл-далаларында йөргәндә суның, чишмәләрнең кадерен бик белгән ул. "Безнең чишмә сулары алтынга тиң", — дип әйтә иде. Чишмәләрне изгелек кылып, кадерләп карап та торды. Алардан башка яшәп булмаганны яхшы белде ул. Үзе бер дә алтын-көмешләргә кызыкмады, гадел хезмәте белән яшәргә тырышты, кешеләргә белем сабаклары да бирде, изге догаларын укыды..." Газизә шунда Ильястан сорады: 
- Хәзер Корбангали бабай кайда ул? Ильяс, гаҗәпсенеп: 
- Белмисеңмени, аны сөргенгә сөрделәр ич, - диде. 
- Ник? 
- Колхозларда крестьяннарның бар икмәген талап җыярга керешкәч, ул, ачтан үлмәс өчен, булган икмәген бирергә теләмәгән. Шуның өчен аны сөргенгә сөргәннәр. Ул шуннан кайта алмаган... Ильяс шулай диюгә, чишмә суына иелеп, йөзендәге борчу-сагышларыннан арынырга теләгәндәй, битләрен юды. Тукталып тынып калгач, су-көзгедә чагылган йөзенә карап тора башлады. Шулвакыт аның суда чагылган йөз сурәте җир өстеннән шуышып барган күләгәдән тоныкланып, отыры су төбенә төшеп югала башлады. Мин Ильяска "китмә, китмә!" дигәндәй ябыштым, аны күз уңымнан җибәрәсем килмәде. Һәм мин шул мәлне аның кочагында сыенып калдым... Шушы хатирәләрне исенә төшергән Газизә, ул чакта Ильясының су төбенә төшеп барган сурәтен бүген үзенчә юрап фаразлады: "Шушы хәлләр буласын Ходаем миңа алдан ук сиздерәсе итте микән? Ахыры гына хәерле була күрсен инде!" Өй эчендәге ут сүнәр-сүнмәс яна да яна. Аның тонык яктылыгы Газизәнең ак яулыгына гүя сары сагыш булып сарган. Филтә уты, керосин бетеп барганын сиздереп, зәгыйфь кенә тибрәлеп ала. Шул ут яктысында әле кайчан гына Газизәнең алсу алмадай балкып торган йөзе, борчу, сагышларыннан, көлсуланып агара төшкән сыман. Нилектән? Әллә аның җанына йөрәк җылысы, күңеленә якты кояш нурлары җитенкерәми? Мөгаен, барысы да бардыр, тик аның өмет шәме генә сүнмәсен дә, сүрелмәсен иде. Газизә бәйләгән оекбашын очлаганда, йон йомгагы сүтелеп бетә язган иде. Йокларга да вакыт җиткән. Бүген бәрәңге утыртышып кайткан Рәхиме мендәргә башын төртү белән йокыга китте. Улының өсте ачык ятмыймы дип, аны барып карады. Аннары килеп лампаны сүндерде. Иртән торгач, бәйләгән оекбашларын Ильясына җибәрергә планлаштырды да йокларга ятты.
* * *
Газизә, Ильясына бәйләгән оекбашларны, йон свитерны посылка итеп салырга дип, биш чакрымдагы Нырсы почта бүлекчәсенә җәяүләп килгәч, сугыш башланган хәбәрне шунда ишетте һәм имәнеп китте. Аны әллә нинди сораулар бөтереп алды. Ильяс белән эшләр нәрсә булып бетәр? Ул исән-имин калырмы? Кабат очраша алырлармы? Бу сугыш күпме гомерләрне кыяр, күпме гарип-горабалар арттырыр? Күпме хәвеф-хафалар, кайгы-хәсрәтләр туар, күз яшьләре түгелер? Гитлерга ни җитмәгән?.. Болай булгач, без тагын ничек яшәрбез? Ачлык-хәерчелекнең теңкәләргә тиюе генә җитмәгән. Хәзер сугыш нужасы... Инде ниләр генә кылып тормыш итәрмен, Рәхимемне ничек итеп үстерермен? Башлыкларга байлык, җирләр җитми, күрәмсең... Нигә бу афәтләр? Бер дә ерткыч җанварлардан ким куймыйлар, авызларына керәсе калҗалары, үз корбаннары өчен сугышалар булыр. Күрәмсең, ил-дәүләтләр белән өстенлек итеп, колач җәеп, дөньяны бутап идарә итмәкчеләр. Һаман да кемнәрдер нәфесен чикли алмый, аларга кол, җәбер-золым, корбаннар кирәк. И-и Аллам, бу дөньяны тагын кая алып барып чыгарырлар инде... Нырсыдан кайтышлый, юл буе төрлесен уйлаган Газизәнең үксеп-үксеп елыйсылары килде, килү генә түгел, туктап елап та алды ул. Ире Ильясыннан башка тормышын ничек тартыр, улын саусәламәт үстерә алырмы? Бу сугыш озакка барырмы? Ачтан үлмәбезме, бәрәңгеләрбез уңармы? Ачлыкның бик тә яман нәрсә икәнен төшенгән Газизәнең, бара-бара, юл буе бала итәкле күлмәге җилдә җилфер-җилфер килде, әле бер, әле икенче якка авышып чайкалды. Әйтерсең җан тыңгысызлыгы тәннәреннән әнә шул итәкләренә дә күчеп чәбәләнә, үзгәрә торган күңел халәтенә бәйле рәвештә калкына-калкына хәрәкәт итә.
Газизә аптырады, аптыраганнан, артыннан ияргән күләгә сыман, Сәриянең юньсезлеге кабат исенә төште. Ник дисәң, аны тагын кемнәргәдер этлек эшләгәнгәме, кичке караңгыда өенә кайтышлый, Кече инеш күпере аша чыкканда, йөзләренә хатын-кыз шәлләре бөркәнгән егетләр, тотып алып, язгы ташу суына ыргытканнар иде. Ярый әле, үлми калган, бозлы салкын судан исән-сау йөзеп чыга алган. Бактың исә, бер атнадан тагын чатыр чабып йөри башлады ул. Инде акылга утырыр, яманлыкларыннан тәүбә итәр, этлек кылуын ташлар дигәннәрдер, юк икән, Сәрияң үзгәрмәгән, һаман шул милиционерлар тирәсендә өстерәлүен белә... Беркөнне, гөнаһ шомлыгына каршы, аларга шул Сәрия вакыйгасын тикшергән булып, участковый Мөтри килеп кермәсенме. Сорашкан булып, Газизәдән сорау да ала башлады. 
- Бу эштә кемнәр катнашырга мөмкин? - диде ул, сары мыегын тырпайтып. 
- Ул кешеләрне сез белергә тиеш... Газизә гаҗәпсенде. 
- Каян белим, миңа нигә кирәге бар ул Сәриянең. 
- Кирәге булмаганга, бәлки, сез кемнәрнедер яллагансыз? Үч итеп... 
- Ничек телегез бара, хатын-кыз өстенә шушы эшне аударырга? 
- Минем эшем - тикшерү, ачыклау. 
- Ачыклагыз: минем монда ни катнашым бар? Мөтри, пауза ясап, ык-мык килде һәм өстәде: 
- Бәлки, бу җинаять эшен Ильясның таныш-белешләре башкаргандыр. Әйтик, аның якын дуслары, әшнәләре. Кемнәр алар? Газизәнең ачуы тагын да кабарды. 
- Белмим, беләсем дә килми. Ильясның үзеннән барып сорагыз... Зинһар, эчемне пошырмагыз, минем кайгым шул гына иде... Мөтри, ары табан сөйләшүне мәгънәсез санап, "Ярар алайса" дип өйдән чыгып китте. Газизә авылның басу капкасына кайтып җиткәндә, аны улы Рәхим болай дип каршы алды: 
- Әни, сугыш башланган... 
- Әйе шул, улым... - диде Газизә, тыны кысылып һәм ул улын кочаклап алды, тулышкан хисләрен түгеп елап җибәрде. Аннары алар икәү бергә юлларын дәвам иттеләр, урам чатына җиткәч, Зөләйха әбигә сугылып чыгасы булдылар.
* * *
"Сугыш!" дигән коточкыч хәбәр төрмә ишекләрен дә ачып керде. Шом, куркулар тоткыннар йөзенә дә бәреп чыкты. Һәркем уйлана калды: моның ахыры ниләр белән бетәр? Ачлыктан интегеп җан асраулар кискенләшер, исән калып булырмы? Әллә... Берсе дә синнән генә тормый... Тоткыннарны Себер якларына озатулары да бар, кемнәрнедер штрафбатка алырлар инде. Анда да син, тере мишень буларак, фашист пулясынннан җан тәслим кылуың ихтимал... Үлгәндә, яныңда ясин чыгучы да булмас, туганнар каберлегенә шырпы кебек тезәрләр дә күмәрләр һәм бетте-китте...Юкса беркемнең үләсе килми. Язмышны узып үлмәскә иде... Ильяска да, ничек тә булса, үз кадерлеләре хакына яшәргә кирәк, яшәргә! Бу хакта Ходайга да ялварды ул... Югыйсә бер күрешү - бер гомер!.. Туган җирләр бик сагындырды. "Исән-сау кайтсам, Үзәнленең туфрагына кадәр үбәр идем..." - дип уйлады ул. 
- Сугышларны узган әтием кебек чит җирләрдә ятып каласым килми минем, килми. Юкса ул колхозына да керде, сыерын, атын бирде. Халыкка күпме изгелек кылды. Большевиклар партиясенең бар сүзләренә ышанып яшәгән иде. Ә соңыннан... эт типкесенә әйләндереп, социалистик милеккә кул салган дигән булып, үзен ерак Себергә озаттылар. Мин аның тормышын кабатларга теләмим, колхозга керүдән баш тарттым, аның язмышын да кабатламый гына яшисем килә! Әйе, җир астыннан юллар юк икәнен Ильяс та яхшы белә. Тик аны уйлары төрлечә бимазалый. Йокыга китәргә дип, күзләрен йомып озак ятты ул. Инде аның да төс-кыяфәтләре шактый үзгәргән, икенче Ильяска әйләнеп калган. Күзләре дә эчкә баткан, калын кашлары да тырпая төшкән. Борчулы җан халәте йөзенә чыккан. Ябыгып киткән. Ниһаять, Ильяс йокыга талды. Йоклап киткәч тә боргаланды, вакыт-вакыт тәннәре тартышыптартышып куйды. Саташты, тешләре шыгырдап алды. Күрәмсең, аның да биредә сәламәтлеге какшый төшкән, шуңа да төс койган. Димәк, нервылары талкынган, йөрәкләрне сискәндереп бикләнгән тимер ишекләр, төрмә диварлары үз эшен эшләгән...
Әлбәттә, төрмә үз эшен эшли, әле ничек кенә! Монда сине кылт иткән тавыш та, чәнечкеле карашлар да сискәндерә... Өстәвенә гөнаһсыздан тагылган гаепле тамганы өстендә йөртүе Ильясның җанын кимерә, яңак мускулларын уйнатып тартыштыра. Монда фәкать түзәргә генә кала, түзми кая барасың, син - хокуксыз... Шулай да адәм баласы нинди генә кыенлыкларга түзсә дә, ничек тә исән калырга өметләнә. Кара рух, артыңнан ияргән күләгәдәй, аның да иңеңә баскан, гүя өстән кисәтеп бармагын яный... Ә тормыш өчен көрәш кайда да үзенчә дәвам итә...
* * *
Ильяс кинәт коточкыч гөрселдәгән тавышлардан сискәнеп уянды. Бертын ни булганын аңламый торды. Төрмә стеналары дер-дер селкенә, кайдадыр арырак нәрсәләрдер җимерелә, гөрселдәп ава. Һавадан очкан снаряд тавышлары сызгырып җанны телеп-телеп ала. Немец самолётлары, аннан да моннан да килеп, туктаусыз бомбага тота. Төрмә тоткыннары уянган: аннан да, моннан да чабыша. Менә тагын бер сняряд өскә килеп төште. Кайсыдыр почмак яна да башлады, балкалар ишелде. Бу мәхшәргә төрмә сакчылары да нишләргә белми, онытылып, төрлесе төрле якка йөгерешә. Әйтерсең ут яктысыннан тараканнар кая качарга белми. Үлем куркынычыннан тоткыннары да онытылган, һәркемгә үз җаны кадерле. Анда кемдер басылып калган, ул җан ачысы белән кычкыра, ярдәм көтеп ыңгыраша... Һич көтмәгәндә тагын нидер шартлады. Ильяс үзе дә яртылаш гәүдәсе белән чокырда күмелеп калды, контузия алгандай, берни аңламый торды. Шулвакыт аны, әле ярый камерадашы Сергей Приходько күреп алды һәм янына килеп казып чыгарды. "Пошли сюда, пошли туда!" - дип, үз артыннан ияртте... Ниһаять, алар көйрәп янган төрмә читлегеннән көчкә-көчкә качып китә алдылар, яман күзләрдән сагая-сагая, юлларын ары табан дәвам иттеләр. Кача-поса бара торгач, алар, урманга җитеп, бер алан почмагына килеп чыктылар, ах-вахлап, ерак та булмаган бер печән чүмәләсе төбенә килеп егылдылар. Шунда таң аттырдылар. Таң алдыннан ачыгу үзен сиздертте. Кесәләргә эләккән калдык-постык та калмаган. Ничек тамак ялгарга? Икесенең дә уен шул сорау кимерде. Сергей Ильяска, ияләнгәнчә, Илья дип кенә эндәште. 
- Бу тирәләрдә урман каравылчысы йорты яки чүнник-мазар юк микән? - диде. 
- Белмим шул, - диде Ильяс. 
- Әллә карап килимме? 
- Ашыкма! 
- Сергей аны тыйды. 
- Безгә бик сак булырга кирәк... Сергей тәмәкесен кабызды. Үз-үзенә нәтиҗә ясап дәвам итте: 
- Безгә алга таба төн җиткәч кенә кузгалырга кирәк. 
- Анысы аңлашыла... 
- Башта уйлашыйк әле. Кая таба юл тотарга? 
- Сергей Ильяска сынаулы карашын ташлады: 
- Кире төрмәгә кайтмассыңдыр бит инде? 
- Юк, әлбәттә. - диде Ильяс, үз карарына килеп. 
- Бер таш капчыктан котылгач, анда кемнең кабат кайтасы килсен? Үләргәме? 
- Дөрес... Сергей тәмәкесен көйрәтә-көйрәтә уйга калды, аннары тыныч кына сорады: 
- Алга таба кая юл тотарга исәбең? 
- Казан ягына... - диде Ильяс, икеләнмичә. 
- Үзебезгә кайтам. Ильяс та кызыксынды. 
- Үзең кая барасың? - диде. 
- Днепропетровскигамы? 
- Башта шунда сугылып чыкмый булмас... Ләкин миңа Днепропетровскида озак тоткарланырга ярамый. Мин офицер идем, үзең беләсең, хәрбилектә разведкаларда да булгаладым... Исәптә торган кеше, сәясәттән дә азмы-күпме хәбәрдар... Бераз тынлыкта калган Сергей тәмәкесен учына төкереп сүндерде, янә уйга калды. 1937 елгы хәлләрне кабат исенә төшерде. Троцкийчыларның яман эшләрен дәвам итүче УНКС начальнигы Фельдманның исемен телгә дә аласы килмәде, аның яшерен № 115/04 приказындагы коточкыч "ОУ" (особый учёт) келәймәсе Сергейның да язмышын, сәяси корбан ясап хәл иткән икән. Ул шул елларда күпме хәрбиләрне, командирлар составының каймагын аттырып үтертүләрен яхшы белде, бу турыда кемгә дә булса сөйләргә батырчылык итмәде. Сергей, тынлыкны бозып, сүзен дәвам итте: 
- НКВД әһелләре минем особый учётта икәнемне яхшы белә. 
- Кобаның ялчылары, һичшиксез, мине эзәрлекләячәк... Эземә төшмәсеннәр өчен, миңа ничек тә Себер урманнарына китеп "адашып" торырга кирәк. Сугышлар тынгач күз күрер...
- Сугышлар тиз бетәрме икән? - диде Ильяс. 
- Тиз бетмәс, - диде Сергей, үзенчә нәтиҗә ясап. 
- Ник алай? 
- Гитлер армиясе көчле, яңа техника белән коралланган... Ә Сталин Гитлер мәкеренә төшенеп җитә алмады, аңа ышанды... Янәсе, 1939 елны ике ил арасында үзара һөҗүм итмәскә дигән Риббентроп белән килешү төзелгән... Фактта башкачарак килеп чыкты. Ильяс бу кадәресен белмәде, сүз катмады. Сергей үз фикерләрен алга сөрде: 
- Ил башлыкларында өстенлек итү, дөнья белән идарә итү хыялы да яши, миллионнарны канга батырып булса да. Алар адәми затларны чебен урынына да күрмәскә мөмкиннәр. 
- Алайса, сугыш озакка барачак? 
- Канлы гасыр... Европаны үзара бүлешә алмыйлар. Ильяс Сергей сүзләреннән соң куркына калды. 
- Мин Ходай тарафыннан бирелгән гомеремне кемнәрнеңдер мәкерле планнарын тормышка ашыру хакына корбан итәсем килми, - диде. Сергей көлемсерәде, каш өстендәге шрамы язылып-язылып китте. 
- Һәркемнең гомере үзенә кадерле, билгеле... 
- Сергей фикерләрен калыпка сала төште. 
- Син, Илья, имеш-мимеш сүзләргә бик ышанма. Дөнья ялганга да корылган ул... Кемнәрне генә һич юкка гаепләмәделәр, нахакка утыртмадылар. Һәм ул процесс бетмәячәк... Мисалга, үзеңне генә ал. Участковый сиңа үз этлеген эшләдеме? Эшләде. Өстеңнән шикаять яздыртканмы? Яздырткан. Власть саф намус эше булырга тиеш булса да, власть башында утыручы чиновникта намус булмаса, ул власть кабул иткән законнарын үтиме? Үз файдасына үти. Халыкның наданлыгыннан да файдалана, аны кол да итә, җәберли һәм котырган этләрне аткандай аттыра да. Үзе җавап бирми. Без андый бөек "даһи"ларны фәрештә итеп тә санадык, әле дә кул чабып аларга дан җырлавыбызны дәвам итәбез. Кайчак сукырларча булса да. Ильяс аптырашта калды һәм Сергей фикерләре белән килешкәндәй итте. 
- Нишлисең, бу тормыш элек тә шулай булгандыр инде, - диде ул, - власть тәгәрмәче кемнәрнедер сыткан, изгән, кирәксә күккә дә чөйгән... 
- Измәсен, сытмасын өчен безгә, язмышны узып, башларны ераккарак алып качарга кирәк, - диде Сергей, киңәш иткәндәй. 
- Нәрсә, миңа авылга бөтенләй кайтмаскамы инде? 
- Кайтсаң кайт, ихтыярың, әмма сак эш ит! Анда сиңа да озакка калырга ярамый. Эзеңә тиз басарлар дип уйлыйм... Ильяс уйга калды, бу хакта сүз уйнатмады. Шушы әңгәмәдән соң алар урман эчләрен урадылар, урман читендәге бер йортка кереп үзләрен "партизаннар" дип таныштырып, тамак ялгап алдылар. Аннары алга таба кузгалып, озын юллар үтә-үтә, Днепр елгасы ярына да килеп чыктылар. Шунда алар, үзара хушлашып, икесе ике якка аерылышты.
* * *
Ильяс туган якларына, Казанга кайту юлында елгалардагы саллар белән дә акты, кача-поса урманчытырманнар аша да узды, товар вагоннарына да утырып барды. Берничә тәүлек узгач кына, көч-хәл белән Казанга кайтып җитте. Кич иде, ике урам чатында озак уйланып торды ул. Кая барырга, кемгә сугылырга? Ят күзләргә эләкми генә кемгә кереп кунакларга? Уйлана-уйлана, үзенә таныш Печән базары тирәләренә юл тотты. Таныш йортларга карап узды. Кабан күле тирәләре, элеккеге шау-шулыгын онытып, моңсуланып калган сыман. Сугыш зилзиләләре, аның сагышлы җилләре монда үз төсен сарган, аратирә башын иеп узучыларның күңелләре төшенке, һәркем үз кайгысына чумган. Ильяс ихтыярсыздан Бәкер абыйсын исенә төшерде. Исән-сау микән ул? Барып чыксам кабул итәрме? Сорауларына җавап эзли-эзли барган Ильясның аяклары Бәкер яшәгән йортка таба атлады. Килеп җиткәч, тын калып туктап торды. Хуҗа йортының тәрәзәсендә ут янмый, күрәмсең йоклаганнар. Нишләргә? Ул, тәвәккәлләп, ишекне шакыйсы итте. Озак та үтмәде, ишекнең аргы ягыннан Бәкер тавышы ишетелде: 
- Кем бар анда? 
- Бу мин, Бәкер абый, Ильяс...
- Кайсы Ильяс? 
- Үзәнле авылыннан. Бәкер аны тавышыннан таныгач, ишекне ачты һәм, аны ай яктысында төсмерләп: 
- Ильяс, син түгелме соң бу? - диде, янә аптырап. Ильясның кырынмаган, ябыккан йөзенә текәлә төште һәм аны көчкә таныды. 
- Мин бу, мин, Бәкер абый. Керергә ярыймы? 
- Әйдә, уз!.. 
- Ул, башын кагып түргә ишарә ясады. 
- Кая югалдың син? Ильяс ачылып китәргә ашыкмады, үз кыяфәтеннән үзе кыенсынды. 
- Булды инде, көтелмәгән хәлләр килеп чыкты, барысын тиз генә аңлатып бетерә торган түгел. Ильяс, бусагадан үткәч, өйдә чит-ят кеше юкмы дигәндәй, як-ягына каранды. Мич алды почмагында Бәкер картның җәмәгате ут алып торып баскан, нидер эшләп кыштыр-мыштыр килде. Кичтән пешергән ризык исләрен Ильяс тиз сизеп алды. Почмактан күз салган хуҗабикә аның белән баш кагып кына исәнләште. Аннары Ильяс: 
- Ничек яшисез, ничек гомер кичерәсез? - диде. Җавапны Бәкер үзе тотты. 
- Шөкер, әлегә исән-сау, менә шушылай яшәп торган көнебез. Карчыгым да хәзергә шыгыр-мыгыр йөреп тора. Улларым сугышта, исән-сау әйләнеп кайтырга язсын инде... 
- Амин! Шулай булсын... Бәкер белән Ильяс икесе дә сәке кырыендагы эскәмиягә килеп утырдылар. Карт абзый Ильяс белән ниләр булып беткәнен сизенде, турыдан бәреп әйтергә теләмәде. 
- Йә, сөйлә, - диде ул, тамагын кырып. 
- Сине нинди җилләр ташлады? Ильяс, сүзен ни дип башларга белми, кыенсыну кичерде. Хуҗабикә кайнашкан почмак ягына карапкарап алды. Карт Ильясның шикләнә төшкән уен тиз сизеп алды да әйтте: 
- Шикләнмә, өйдә ят кеше юк, сөйлә! - диде. 
- Карчык колакка саңгыраурак, аны-моны аңлап та бетерми ул. Сүзле түгел... 
- Мин теге вакытта яндым бит, Бәкер абый, - диде Ильяс, беразга тынып калып. 
- Соңгы тапкыр Печән базарыннан кайтып киткәч... "Спекулянт" дип каныктылар. Карт тамагын кырды, кашларын сикертеп алды. 
- Ничә елга утырттылар? 
- Җиде. Бәкер карт кашларын җыерды, күңеленнән исәп-хисап тотты. 
- Җиде ел дисең инде, ә хәзер... чыгардылармы? 
- Юк. Аны ярты сүздән аңлаган карт турысын әйтте: 
- Качып кайттыңмы? Ильяс сүзсез калды. 
- Дөресен әйт! 
- Әйе, чынлыкта шулай дисәң дә була. 
- Ильяс фикерен туплый төште. 
- Украинада төрмәне немец самолётлары бомбага тотты. Кемнәрдер үлеп калды, кемнәрдер качарга мәҗбүр булды. Мин дә шул качкыннарга иярдем. Исән чагында гаиләмне, туганнарымны кайтып бер күрәсем килде... Кире алып китсәләр китәрләр, мин кайтырга булдым... Башлар буталган инде, Бәкер абый. 
- Алай икән, - дип сузды Бәкер карт, пәке белән кырылган башын ялтыратып. 
- Аңлашылды. Хәлең шәптән түгел икән, болай булгач. Димәк, сиңа да Лаеш шулпасын татырга туры килгән... Мин дә күрдем андый хәлләрне. Шәкүр карак белән дә очрашкан булды. Бу 1926 еллар иде... Әйе, Соловки төрмәләрен дә узарга туры килде... 
- Бәкер уң аягына ишарә ясап күрсәтте. 
- Бу аякның аксавы да шуннан калды. Урман кискәндә, бүрәнә басты. Илгә бушлай эшли торган каторжаннар кирәк. Төрле төзелешләргә күпме халыкны сөрделәр дә сөрделәр, сорап та тормадылар. "Коммунистлар кушканча эшлисез!" Һәм бетте-китте... Ярар, минеке узды инде. Хәзер син ни эшләмәкче буласың? 
- Авылга, Үзәнлегә кайтам, боерган булса... 
- Аннары? 
- Аннары күз күрер... 
- Күз күрер ул, нинди карарга киләсең? Илдә сугыш бара бит. 
- Белмим инде, нишләргә? Карт авыр сулады.
- Барып явит итсәң генә инде... 
- Аннары тагын төрмә... Кемнең кабат төрмә тәмугына барып керәсе килсен?! 
- Качып күпме йөри алырсың икән? Ильяс эндәшмәде. 
- Аннары, - диде Бәкер, сүзен дәвам итеп, - сугыштан качып йөри дип, үзеңә "дезертир" ярлыгын тагарга мөмкиннәр. Эшең ни белән бетәсен белеп булмый, Ильяс... Уйларга кирәк. Шушы вакытта почмактан ак яулыгын япкан хуҗабикә иренә карап-карап алды, чәй әзерлеген ишарәләде. Бәкер аңладым дигәнне белгертеп баш какты һәм Ильяска болай диде: 
- НКВД кешеләре, кызыл "кикрикле" милиционерлар сине, "дезертир" дип, терәп атарга да мөмкиннәр. Буталчык заман, законнары үз кулында. 
- Анысы мөмкин. Хуҗабикә, салмак кына атлап, өстәлгә чәй, ипи чыгарып утыртты һәм сүзсез генә кире почмакка кереп китте. 
- Әйдә, чәйләп алыйк, - диде Бәкер урыныннан торып һәм өстәл кырыена килеп утырды. 
- Аргансың, ялыккансың. Калганын иртән сөйләшеп бетерербез... Чәйләгәндә, алар дөнья хәлләре турында шактый гына сөйләштеләр. Бәкер үз хуҗалыгында мал-туар белән эш итүен, әле дә базар белән шөгыльләнүен, сатып алучылар белән электәгечә аралашуын сөйләде, шулай көн күрүнең кыенлыгын искәрде. Юл газаплары кичкән, талчыккан Ильясны йокы тартты. Аннары алар йокларга яттылар. Икенче көнне иртән, сүз иярә сүз чыккач, Ильяс, ат турында сүз күзгатып: 
- Бер ат юнәтәсе иде, Бәкер абый, - диде, үз гозерен белдереп. 
- Җәяүләп ерак китеп булмый бит, эшли алсаң, изгелегеңне онытмас идем, ничек тә бәхилләшер идек әле... Бәкер җавабын көттерде, тамагын кырып алды һәм үзенә күп файдалар китергән Ильяска ярдәм итәсе булды. 
- Миндә бер ат бар барын, - диде Бәкер, ниндидер шикле карарга килеп, - ниндидер бәрелештә яралангач, аны "списать" иткәннәр. Мин аны хәзер шактый хәстәрләдем, ветврачлар рәткә кертте үзен. Итлеккә суярга кызгандым, теләсәң ал. Ильяс шунда ук картның сүзен эләктереп алды. 
- Итлеккә суйма син аны, Бәкер абый. Биреп тор миңа, мин ул атны рәткә кертәм. Исән-сау булсам, ничек тә бәхилләтермен... Бәкер Ильясны бүлдерде. 
- Юкны сөйләмә әле, кирәкмәгәнне, мин аны сиңа болай бүләк итеп бирәм. Кыйммәткә алмадым. Синең юктан газаплар кичерүең дә җиткән. Ходай ризалыгы өчен булсын!.. Хатыныңны, балаңны кайтып күрергә язсын... 
- Рәхмәт сиңа, Бәкер абый, - диде Ильяс, куанып һәм картны кочагына алып кысты. 
- Һич онытмам үзеңне... Кич җитеп, караңгы төшкәч, Ильяс Бәкер абыйсы белән хушлашты һәм атка атланып туган авылы Үзәнлегә кайтып китте.
* * *
Газизә, авыл читендәге өйләрендә тәрәзә төбенә көзгесен куеп, чәчен тарарга утырды. Тәрәз аша урам ягына күз салды. Тышта көн матур, кояшлы, бар тараф тып-тын калган. Инеш ярларына ятып үскән таллар да җылы кояш нурларында изрәп йокымсырый сыман. Авыл эчендә тынлык, бернинди шау-шулар ишетелми. Бер карасаң бар җиһан, бар җир шушылай искиткеч тынлыкта калган, сугышлар да туктаган диярсең. Әйе, Үзәнле авылында тынлык хөкем сөрә. Биредә һавалардан сызгыра-сызгыра, җанны өтеп очкан снаряд тавышлары, шартлаулар һәм кайдадыр сугышчыларның үлем белән тартышкан ыңгырашу, сыкранулары ишетелми. Үзәнленең болыннары, таулары табигатьнең гүзәл төсләренә кереп бизәлгән. Матурлыгы искиткеч соклангыч! Аның шул соклангыч яме күңелләрне яшәртә, яшәргә көч тә бирә. Гүзәл авыл табигате матурлыгына табынган Газизәнең күңеле ымсынып, талпынып-талпынып алды. Аның әз генә вакытка булса да, бар булган мәшәкатьләрен онытып, инеш, таулы яр буйларына карап торасы килде. Әллә нигә бүген аның күтәренке хисләре өскә калыкты, җилкендерде, чәчләрен матурлап тарарга көзге каршына да алып килде. Сыгылмалы, нәфис кенә хәрәкәтләнгән куллары озын-озын толымнарын сүтеп таратты. Кабарынкы карасу төстәге чәчләре әле бер, әле икенче якка асылынып төште, боргаланудан баш артында тибрәлеп чайкалды.
Газизә бертын көзгедәге йөзенә багып тынып калды. "Әллә мин дә картаям инде? - диде, үзүзенә гаҗәпләнеп, - бер дә картаймас кебек идем". Йөзеннән җыерчыклар эзләде, аларны бетерергә теләгәндәй, битләрен сыпырып-сыпырып алды. "Юк, Газизә, сиңа картаерга ярамый әле, шушы алсу йөзеңнән нурлар качмасын, электәгечә гел балкып, Ильясыңны сокландырып торсын... Әйе, шулай булсын! Ильясым миңа юкка гына карамаган инде, әйеме, Газизә... Сиңа матурлык та, булганлык та кирәк. Синнән йөз генә чөермәсеннәр... Тик миңа андый көннәргә калырга язмасын иде, йа Раббым. Кешеләрдә күңелләрне, бер-берләрен якыннан аңлау булсын иде..." Газизәнең Ильясына барып тоташкан уйлары сорау артыннан сорау тудырды. "Посылкам үзенә барып иреште микән? - диде, борчыла төшеп. 
- Аларны да сугышка җибәрерләр микән инде? Украинаны немецлар бомбага тота диләр, алар нишләр икән? Себер төрмәләренә җибәрмәсләрме? Җибәрсәләр, ач килеш эшләтеп җаннарын алырлар инде. И Ходаем, бу сугыш дигәннәре каян гына килеп чыккандыр, тагын ниләр генә күрергә язгандыр. Исән-сау гына була күрсен инде ул. Исән-сау очрашырга насыйп итсен, йа Рабби Ходаем..." Газизә көзгедәге Газизәгә эндәште: "Син нәрсәләр уйлыйсың? Кабул килерме теләкләрем? Минем ирсез каласым килми. Миңа бер ялгызым колхозда бетәшеп, иза чигеп гомер кичерергәме? Бу авыр тормыш йөген ничек чиләнә-чиләнә тартырмын? Ильясым йоклаган мендәрләрне кочып, тагын күпме күз яшемне түгәрмен?.. Улым Рәхим кызганыч, аны әтисез берүзем ничек тәрбияләрмен, үстерермен. Әле ул балалыктан чыкмаган. Әтиле, хәллерәк малайлар аны кагарга гына тора. Син булмагач, күңеле китек, боек йөри. Кимсенә. Хәер, үзе болай әйткәнне тыңлый. Утыннарымны яра, ташып өя. Хәзер Рәхимем нишләр, күңеле эштән бизмәсә генә ярар иде. Үзе буш вакытларында инештән балык тотарга ярата. Балыгы да ярап куя бәрәңге белән пешереп ашарга... Колхоз кырында үскәнгә тияргә ярамый. Социалистик милеккә кул сузган өчен дип гаепләргә генә торалар. Бер уч башак өчен дә хөсетле бәндәләр чагарга гына тора. Гали белән Мәүла абыйны да, симәнә орлыгын алганнар дип лагерьларга озаттылар. Дөресе шул ич... Йә Газизә, ник бер кәлимә сүз әйтмисең? Дөреслекне кычкырып әйтергә ярамыймы? Ярамый икән шул... Хәзер кемгә дә ышанып бетеп булмый, яраклаштылар, кеше сатып та яшиләр. Һәркемгә үз җаны кадерле. Кадерле булмаса, Сәрия шундый этлеккә барыр идеме? Юк шул. Әле аның үзен язгы ташуга атканнар иде. Тагын кемгәдер этлек эшләгән булгандыр инде. Шуның эшен тикшерер өчен, милиционер Мөтри Мирәтәк авылыннан төшкән бит. Миннән кемнәр булды икән дип сорашмакчы. Мин каян белим, миңа нәрсәгә Сәрия? Аңа таш булсынмы? Йөри бирсен шунда Мөтриләре белән, арт санын иләп... Имансызлыкка чыккач, кеше азадыр шул, азадыр. Әй Аллам, каһәрдән дә курыкмый башладылар... Газизә чәчләрен, төзәткәләп, кабат-кабат тарады һәм, баш түбәсеннән кыл урталай ярып, чәч юлы ясады. Әйтерсең ул 
- Яңа Арыш урманын урталай ярып чыккан туры юл. Алар шул юлдан еш кына Үзәнлегә кайта-килә йөрделәр, Яңа Арыштагы туганнарында да булдылар. Аңа хәзер дә Ильясы шул урман юлларыннан атына атланып кайтып килер төсле. Төшләренә дә шулай атка атланып керә ул. Аннары Ильясы каршына чаба, килеп җитәм дигәндә генә, Ильяс урман эчләренә китеп юкка чыга. Үзе күренмәсә дә, "Кара урман" көен сузып-сузып җырлаганы ишетелә, моңлы тавышлары артыннан ияртә бара... Газизәнең уйларын кайтып кергән улы Рәхим бүлде. 
- Әни! Мин инешкә балыкка төшәм, - диде ул. 
- Ярар, ярар, - диде Газизә, ризалашып. 
- Озак йөрмә, кичен яшелчә бакчасына сулар сибәрсең. 
- Ярар. 
- Ашыйсыңмы? Табада бәрәңге пешергән идем. 
- Юк, мин әбиләрдә ашадым инде. 
- Зөләйха әбиең ни хәлдә? Йөреп торамы? 
- Йөри. Әби мин килгәнгә сөенә генә. Миңа ашарга тәмле-тәмле ризыкларын чыгара. Бигрәк тә атаңа охшагансың инде, ди. Аннары баштан сыйпый. 
- Ул сине ярата, оныгы бит... 
- Мин дә аны яратам, ул бер дә мине орышмый, авыз эченнән елмаеп кына куя. Газизә, каенанасын янә дә үз итеп, аның сабыр холкына, түземлелегенә сокланып куйды да әйтте: 
- Әбиең исән-сау гына була күрсен инде. 
- Әби әтине гел искә ала: "Кайтыр микән, башлары исән-сау микән?" - ди. Аннары: "Әтиеңнән хатхәбәр юкмы әле?" - ди. Газизә үргән чәч толымнарын аркасына шудырып урыныннан купты. Улына:
- Нигәдер атаңның хат-хәбәре озаклады әле, - диде, борчуын сиздерергә тырышмый гына. Аннары эченнән: "Сугыш бара бит, сугыш..." - дип офтанды. 
- Килер әле, - диде Рәхим өметләнеп һәм җыенып инеш буена чыгып китте. Газизә улын, күңеленнән куаныч кичереп, өметләрен баглап озатып калды.
* * *
Казаннан, урау юллар узып, бер тәүлек дигәндә туган ягының Үзәнле урманына кайтып җитте Ильяс. Әле авылына кайтып керергә иртәрәк иде аңа. Ят күзләргә күренмәс өчен, кич җиткәнне, караңгы төшкәнне көтте ул. Урман читендәге бер юан имән төбенә килеп тукталды да атын йөгән очы белән агач ботагына бәйләп куйды, малкаеның яңакларыннан сөеп, сыйпап-сыйпап алды. "Мин сине моннан соң элекке хуҗаң Ибрай исеме белән генә атармын, яме, акыллым", - диде. - "Ибрай" дигәч, менә шулай колакларыңны торгызырсың да минем тавышка чабып килерсең, яме. Тел белән аңлата алмасаң да, акыллы җан иясе син. Әйе, әйе, синдә кеше акыллары бар. Минем тавышны ят тавышлардан аера беләсең. Безгә кешеләрдә ялгышырга ярамый. Ялгышу үкенечләргә генә китерә..." Ильяс, имән төбенә килеп, аркасы белән агачка сөялеп утырды. Янәшә-тирә урман яшеллеге, туган җир туфрагында үскән төрле-төрле үләннәр, чәчәкләр - барчасы аның күңеленә хуш килде, күңел хозурлыгын күтәреп җибәрде. Туган як табигатенең менә шушы истән чыкмас гүзәллеге, кечкенәдән таныш урманнары, кырлары аны бик тә сагындырган иде. Баһадирдай таза ирләрне хәтерләткән имәннәре, зифа, тыйнак каеннары, юкәләре, аланлыкта үскән шомырт, миләшләре - һәммәсе үз, якын. Алан печәннәрен чапкач, пакусларына сузылып ятып, зәңгәр күкләргә карап ял итүләре, хыял канатларында йөзүләре нинди рәхәт иде... Әйтерсең хәзер дә тын калган бу агачлар аланлыкларда печән чапкан Ильясны онытмаган, "Моңарчы кайда булдың, кайларда югалып тордың син?" - дип, аңа сораулы карашларын төбәп калганнар сыман. Кайда булсын, моннан еракта - күз күрмәс ят җирләрдә... Карагруһлар сездән аерса да, ул барыбер сезне сагынып, шушы саф һаваларыгызга сусап, һәммәсен юксынып яшәде, бар җаны белән туган җир туфрагына тартылды. Башкача булдыра алмады, Ходай кушып, бирегә кайтты... Сәер хәл: үткән хатирәләргә кайтты исә, Ильяс күңелен ихтыярсыздан аңлашылмас сораулар да биләде. Нигә шулай? Әллә бу дөньяны аңлап бетерә алмый аптырый ул. Күрәмсең, элек-электән кешеләр яши-яши абынганнар да, сөртенгәннр дә, төрле-төрле гөнаһларга да баткан... Нәфесләрен чикли алмаганнарга һаман нидер җитмәгән... Чынлыкта күпме бер гөнаһсыз бәндәләр җәберләнә, эт типкәсендә йөри... Ул, йөрәген яралаган уйларыннан арынырга теләп, янәшә тирәдәге агачларга карап фикер йөртте: "Сез дә бит яшел агачларым яшәр өчен хозурланып яшәргәнсез, безгә, безгә генә түгел, бар җан ияләренә сулар өчен шифалы һава, сулыш өрәсез... Әй урман урман! Бу дөньяда бар тереклек - җәнлекләр, кош-кортлар синең канат астыңа, ышыгыңа сыенып гомер итә. Ә чынлыкта һәр тарафыңда, һәр җан иясендә яшәр өчен көрәш бара... Ул көрәш аяусыз да, тетрәнгеч тә. Ач бүреләрең, ерткыч җанварларың шул көрәштә үз корбаннарын һәрдаим сагалый, артларыннан шашашаша куа да тотып бугазын чәйни, канын эчә, канәгатьлек таба һәм, шул рәвешле, үз өстенлеген саклап калырга тырыша... Әмма, ни гаҗәп, бүре бүре башын ашамый. Без беренче чиратта кешеләр, шуңа да карамастан, ерткыч жанварлардан аеры буларак, кайчак аңлы рәвештә караңгы җинаятьләребезне ерткычлардан да хәйләкәррәк итеп башкарабыз... Бер-береңә золым кылып, яман акылыбызны тыя, чикли алмыйча... Күрәмсең, дөнья шулай яратылгандыр инде, шулай яшәү ысулларын, формаларын үзгәртә-үзгәртә дәвам итәчәктер... Шуның өчен дә, бәлки, сугышлар да котылгысыздыр... Тик Ходай бүләк иткән гомер генә, нишлисең, һәркемгә кызганыч... Сугышта да җиңү өчен үзен корбан иткән гомернең кадерен кем белер? Сугыш башлаган Гитлер үземе, әллә башка бүтәнме? Билгесез. Миңа калса, ялганга корылган сәясәт серләрен әфисәр Сергей яхшырак аңлаган. Юкса ул Себер урманнарына качып китәргә уйламас иде. Кем хаклы? Белмим, белмим, башларым каткан..." Ул әлеге буталчык уйларыннан арынырга теләгәндәй көрсенеп куйды да, баш очында яшел шәлен бөркәнгән имән ботакларына карап калды. Әйтерсең Ильяс үзен кояш нурларыннан каплаган әнә шул тибрәлгән яфрак җәймә астында йокымсырый, күзен йомса изрәп йокыга талыр сыман. Юк, юк, аңа йокларга ярамый. Ул - уяу булырга тиеш! Бүген кичен аның кадерле Газизәсе, улы Рәхим белән очрашасы бар... Эче пошканнанмы, ул җирдә үскән бер үлән сабагын өзеп алды да аны иреннәрендә бөтергәләде.
Һавада хәрәкәтләнгән үлән сабагы әйтерсең аның уйларын, бер тәртипкә салырга тырышып, хәтер дәфтәренә язды. Юкса әйтер сүзләре дә күп, тик аларның күбесен кычкырып әйтүгә караганда, эчеңдә йотып калдыру яхшырак дип тапты ул. Аны да шул "ярамыйлар" эчтән тыеп торды, әйттең исә, сүзеңә чит-ятлар хуҗа. Урманның да үз колагы бар. Хаклык, сер итеп, таш белән бастырылган. Аны актарып, калкытып чыгарсаң, авыр ташы үз башыңа төшә, сине тәмам сыта, изә. Нишлисең, заманасы шундый. Ул үзен шулай таныта икән... Ильяс, авызында бөтерелгән үлән сабагын читкә очырды да, башын югары тотып, зәңгәр күккә күз салды. Анда очып барган ялгыз кошны күзәтте. Кошның саллы канатлары, шыгыр-шыгыр килеп, авырдан кагына. Күрәмсең, арыган, талчыккан. Әйтерсең кош та канатларына сарган сагышларыннан арына барырга теләп, җилпенә-җилпенә, бер нигә дә карамый, көнчыгышка таба оча. Аны ул карашлары белән озата барды, күңелендә кызгану хисләре туды: "Әллә ул кош югалткан балаларын, йә булмаса үз ишләрен эзләп очамы? Яки нидән булса да куркып, иптәшләреннән аерылып калганмы? Бәлки, аның Көнбатышта кабынган сугыш утыннан җаны өркеп, якты күздән ераккарак китеп барышыдыр. Ни генә булмасын, аның да җаны тынгысыз, ярсулы. Йөрәккәе менә чыгам, менә чыгам дип тибәдер... Кошкайга да үз ирке кирәк, ул да үз иркенә ирешер өчен, киң далалар, урман, сулар кичеп, бар көченә кагына да кагына. Як-ягын сагая-сагая күзәтеп, тау-кыяларны иңли, алда ниләр көткәнен белми, яшисе килеп дөнья кичә... Ул ялгыз кош язмышында үз язмышы белән охшашлык та тапкандай итте. Тәмәке төреп кабызды, бер-ике тапкыр тирән итеп суырды, ябыккан яңаклары тагы да эчкә батып-батып керде. Авызыннан өргән төтенгә ияреп, уйлары да берсе артыннан икенчесенә бәйләнде. Нишләргә? Шушы сорауга җаваплар эзләп, планнар корды. Әйе, ул өенә караңгы төшкәч, инеш буйлап бәрәңге бакчасы артыннан гына кайтып керергә тиеш. Ашыкмыйча, сакланып кына. Сакланганны Ходай саклармын, дигән. Өйдәгеләр, мине күргәч, бу килештән куркынып калмасалар ярый инде. Аннары аларның "Ничек кайттың?" дигән соравына ни дип җавап бирергә? Үз хәлләреңне ничек итеп аңлатырга? Ул, алдан ук башын катырырга теләмәгәндәй борыла төшеп, атына күз салды. Ат, койрыгын болгыйболгый, чебен-черкиләрне куды. Хуҗасының карашын сизгәндәй, башын чайкап алды, аннары алгы тоягы белән җирне тырмаштыргандай итте. Моны аңлап алган Ильяс: "Эчәсе килә моның", - диде дә торып атның бәйләвен ычкындырды, аннары аны, җитәкләп, Кабык күпер елгасына су эчертергә алып китте. Барганда, күзгә-башка чалынмас өчен, елга үзәне буйлап атлады. Елганың киңрәк, үзәнле сулыгы турында Мирәтәк авылында яшәүче якын танышы Фёдор дәдәй исенә төште. Ул шушы елга суына гел юкә салды, мунчала әзерләде. Мунчаладан трос (арканнар), баулар иштеләр. Аның шул сулык култыгында яңгырлардан ышыкланырга зур булмаган будкасы да, склад сымак корылмасы да бар иде. Берничә баш умартасын да шуннан ерак булмаган урман аланлыгында тотты. Элегрәк умарталары шактый иде, колхозга керткәндә, үзеннән сорап тормыйча, колхоз чутына яздырдылар... Фёдор аның әтисе Корбангали белән яхшы таныш иде, серләре килеште, әшнәләр дисәң дә була. Урман буендагы күл белән елга арасында йөреп, бергә-бергә дөнья хәлләре турында да сөйләштеләр, киңәш-табыш итештеләр. Күл буенда учак ягып чәйләр дә эчтеләр, балык пешереп ашадылар. Икесе дә шактый тормыш сынаулары узган, әтием Фрунзе җитәкләгән Татбригада отрядында басмачыларга каршы көрәшеп йөрде. "Басмачысы" гына кемдер?.. Ә Фёдор дәдәй, нәрсәдәдер гаепләнеп, Соловки төрмәсен узган, урман кискән, черкиләр туйдырып исән калган... Революция дулкыны кемнәрне генә кая чәчмәгән, нинди генә ярларга илтеп какмаган. Фёдор дәдәй дә нык ихтыярлы булган, иң мөһиме, алар кеше сатмаган, кеше өлешенә кереп яшәмәгән. Киресенчә, мөмкин кадәр ярлыларга булышканнар, гарип-горабаларга үзләреннән өлеш чыгарырга тырышканнар, намуслары игелек итүне хуп күргән. Күрәмсең, Фёдор дәдәй керәшен татары булса да, әтине бик хөрмәт иткән һәм шул хөрмәт миңа, аларның ат арбасында утырып йөрүче малайга күчкән булса кирәк. Шөкер, алар килешеп яшәделәр, тик әти генә бу көннәрне күрә алмады, читтә ятып калды... Ат, елгага килеп җитүгә, шунда ук суга борынын төртте. 
- Эч, Ибрай, эч! - диде Ильяс. 
- Безнең як суларының шифасы сиңа да тисен... Ат, су эчеп туктауга, елга эченә үк кереп китте, шапыр-шопыр суларны аяклары белән рәхәтләнеп чәчрәтте. Аннары, бөтен санын калтыратып, өстендәге су тамчыларын як-якка бөркеде, кешнәргә теләгәндәй пошкырып та җибәрде. Яшел чирәм өстенә чыгып баскач, куаныч кичергәндәй, җиргә ятып аунады да. Аннары торып басуга, мин әзер дигәндәй, Ильяска карап алды.
- Молодец, Ибрай! - диде Ильяс, куанып. Ат, аның тавышын ишетүгә, колакларын торгызды, башын Ильяс ягына борды. 
- Аңлыйсың да үзең! Ильяс атын яратып һәм кулларын тезләренә суга-суга янына чакырды: 
- Кил монда, кил!.. Башта көттеребрәк торган Ибрай, ни хикмәттер, Ильяска таба бер адым атлады, икене һәм, ниһаять, янына ук килеп басты. Ильяс, рәхмәт йөзеннән, атының башкайларыннан сыйпап торды, аннары аны үлән чемченергә җибәрде. Бераз вакыт узгач, каяндыр агачлар арасыннан, аркасына букчасын асып Фёдор дәдәй үзе килеп чыкты. Аны да сакал-мыек баскан. Ул Ильяска, бу нинди кеше дигәндәй, карап-карап торды да, ниһаять, таныды. 
- Ильяс түгелме соң бу? 
- Нәкъ үзе, Фёдор дәдәй. Фёдор Ильяска якынлашты, һәм алар кочаклашып күрештеләр. Бераз тын торгач, читкәрәк китеп, җиргә ауган корыган агач өстенә утырдылар. Фёдор Ильяс эшен, аның язмышына бәйле хәлләрне белә иде. Җайлап кына сорады. 
- Кайтып килешме? 
- Әйе, шулайрак... 
- Ильясның бик ачылып китәсе килмәде. Фёдор көттерми генә тамак ялгап алырга тәкъдим итте: 
- Юлдан булгач, син инде арыгансың да, әйдә, бераз тамак ялгап алыйк. 
- Аркасыннан букчасын салды. 
- Минем монда Настя түти пешергән бәрәңге почмаклары бар. 
- Тансык ризык...- диде Ильяс. Ильясның тамагы ачкан иде. Алар, бер читкәрәк китеп, Фёдор дәдәй будкасы янына таба уздылар һәм бер агач төбенә килеп чүгәләп утырдылар. Фёдор ак сакалын сыпырып алды да букчасын чиште, аннан төшке ашка дип алган ризыкларын чыгарды, аларны кызыл шакмаклы тастымал өстенә куеп: 
- Әйдә, ризыклардан җитеш! - диде. 
- Рәхмәт. Тансыклаган ризыклардан авыз итә-итә, Ильяс картның хәлләре белән кызыксынды. 
- Үзеңнең хәлләр ничек, Фёдор дәдәй? Мирәтәкләр ничек яши? 
- Хәлләр түзәрлек болай, бер "шатлык" бар, картаябыз... - диде Фёдор, сүзләрен суза төшеп. 
- Мирәтәк тә үз урынында гомер кичерә... Шунысы начар: сәламәтлек кенә какшады, аяклар бирешә, буыннар сызлый. 
- Күп йөрү дә бик ярамыйдыр инде. 
- Монда йөрми генә буламыни? Авылда минем эшне башкарырдай кеше дә калмады инде, күбесе сугышка китеп бетте. Колхоз эшендә шул хатын-кызлар чиләнә... Шушы урында Ильяс хатыны Газизәне күз алдына китереп, аны кызганып куйды. Аннан күңеленә килгән соравын бирде: 
- Милиционер Мөтри эшлиме? Фёдор сүзен әйткәнче төксе генә көрсенде. 
- Кая барсын, эшли... Аларныкы җайланган, кирәксә бал-майда да йөзә. Кирәген китереп бирәләр, миңа гына тия күрмәсен дип. Шул, нишләсеннәр инде? Актыгын да бирәләр. Бирмәсәң - каһәрлиләр... 
- Уйга калган Фёдорның сакалы дерелдәп алды. 
- Нишлисең, аларга районнан да кушып торалар, тегеләй ит, болай ит дип. Кушканны үти, яхшы атлы була... 
- Аңлашыла. 
- Андагы эчке тәртипләрне син болай да беләсең инде. Ниләр кыланганын әйтеп кенә булмый... 
- Дөрес. 
- Налогың, недоимкаң түләнмәгән дип бәйләнеп кенә торалар, кирәксә-кирәкмәсә дә. Кычкыртып талыйлар. Әле симәнә арышына кул сузган дип сезнең авыл Шәмгунын да биш елга утыртып куйдылар. 
- Шулаймы, ишетмәгән идем... - диде Ильяс, сузып, һәм аның яңак мускуллары уйнап алды. 
- Бар икән хәлләр... 
- Кешене җәберләү тиз генә бетмәс инде ул. Аннары Фёдор, Ильяска карап, җайлап кына кызыксындырган соравын бирде: 
- Үз хәлләрең ничек, бөтенләйгә кайтуыңмы?
Ильяс авыр сулап куйды, турысын әйтәсе килмәде. 
- Сугыш бара бит... - диде, җаваптан читләшеп. 
- Анысы шулай, сугышка да алып китәргә мөмкиннәр. 
- Сугыштан да әллә исән кайтасың, әллә юк. Анда да халык чебен урынына кырыла. Кызганыч хәлләрне күз алдына китергән Фёдорның тавышы калтыранып чыкты. 
- Ни хәлләр итәсең... Ильяс сусаганлыктан тастымал өстендәге яшел кыярны алып капты, аны кетердәтеп чәйнәде. 
- Фёдор дәдәй! - диде ул, рухын күтәрә төшеп. 
- Әйдә, болай килешик әле. Безнең монда очрашканны беркем белми торсын. Мөтри дә, башкасы да. Бу болганчык заманда дөнья хәлләрен бик аңламассың... 
- Яхшы...- диде Фёдор, Ильясны аңлап һәм сагая төшүен сиздерми генә. 
- Миннән сүз чыкмас, ышана аласың. 
- Без бер-беребезне онытып бетермәбез, очрашкалап та торырбыз. Монда урманда булса да... 
- Ярар, ярар... Фёдор үзе дә, тәҗрибәле тоткын буларак, Ильясның әйтеп бетермәгән уйларын сизенсә дә белдертмәде. Бераз тынып торгач сорады: 
- Бу ат синекеме? 
- Минеке. Печән базарындагы бер танышымнан алдым. Атсыз нишли аласың? Теге атымны Бурзай Мәхмүтләр суеп ашаган. 
- Әрәм булды... - диде Фёдор, башын кагып. 
- Монысын кулдан ычкындырырга тырышма инде. 
- Исәп шулай, бу атны ничек тә сакларга инде, -диде Ильяс һәм болай дип тә өстәде: 
- Бергәләп булса да... Фёдор Ильясның ишарәсен аңлады. Янәсе, кыенлыклар килеп чыкса, атны синең абзарга булса да ябып торырбыз... Фёдор исенә төшереп сорады: 
- Минем теге чакта сиңа биреп торган ау мылтыгым исәнме ул? 
- Исән булырга тиеш, - диде Ильяс, югалып калмый. 
- Мин аны чормага яшереп куйган идем. Әтинең Коръәне белән бергә. Ышанычлы урында, торырга тиеш. Мине ситсы өчен хөкем иткәндә, мылтык турында уйлаучы да булмады. 
- Монда урманга менеп-төшеп йөргәч, кирәге чыккалый мылтыкның. Ач бүреләр очрарга мөмкин. 
- Ач бүреләр дә, тук "бүре"ләр дә очрарга мөмкин урманда, - диде Ильяс, Фёдор сүзен куәтләп. 
- Кайда гына юк алар? Ташланырга гына торалар. Сакланмасаң - беттең... 
- Шулай... Син дә саклана күр! Ялгышып, "капкын"га басма инде... Фёдор дәдәйнең бу ишарәсен яхшы аңлады Ильяс... Аннары алар кул кысышып аерылыштылар. Ильяс, атка атланган килеш, Кабык Күпер елгасын кичеп, урман эчендәге Күмер елгасына таба юл тотты. Аның өчен Күмер елгасы тынычрак урын иде. Анда кеше-кара бик йөрми, куркыныч урын дип телгә кергән. Янәсе, анда аждаһа-еланнар да яши. Ильяс, караңгы төшкәч кенә, Үзәнлегә кайтып керде. Авыл тын. Ара-тирә тәрәзәләрдә керосин лампаларының, шәмнәрнең сүрән уты күренә. Күктәге ялгыз ай болытлар арасында йөзә, Ильяс артына да борылып-борылып карый. Йөрәге тыныч түгел, атлаган саен, дөп-дөп типкәне сизелеп тора. Ниһаять, ул үз йортлары урнашкан инеш ярына килеп җитте. Ат өстеннән төшүгә, бакча артыннан гына абзарга таба атын җитәкләде. Арткы капкадан үтеп, атын шунда ябып куйды. Ишек төбенә килеп баскач, бертын туктап торды ул. Өй эчендә ут сүнмәгән. Димәк, Газизәсе йокламаган. Ишекне шакыргамы, юкмы? Шушы сорау аны тәрәзәдән өй эченә каратты. Эленке пәрдә аралыгыннан Газизәнең нидер язып утырганы күренде. Аны күрүенә ул эченнән куанды: "Әйе, бу син Газизәм, минем зарыгып, сагынып көткән газизем", - диде. Бертын аңардан күзләрен алмый торды. Аннары гына, улы Рәхим йокысыннан уянырга мөмкин дип электәге гадәте буенча, әкрен генә тәрәзәне өч тапкыр чиртте. Газизә шунда ук сискәнеп урыныннан купты, аптырап калды, алъяпкыч итәкләрен каккалады. "Кем булырга мөмкин? Әллә кемдер юри Ильяска охшатып тәрәзә чиртәме? Әллә берәрсе явыз ният белән ишекне ачтырып янына керергә телиме? Белмәссең!.." Башыннан шундый уйлар кичереп көтте. Түземлеге беткәч, тәрәзәгә якыная төшеп сорады: 
- Кем бар анда? Тәрәз артыннан Ильясның әкрен генә эндәшкән таныш тавышы ишетелде:
- Бу - мин... Таныш тавыш күңелгә үтеп керде. Газизә, үз-үзенә ышанмагандай, кабатлап сорады. 
- Ильяс, синме? 
- Әйе мин, мин... 
- Син үзең генәме? 
- Үзем генә, ач ишекне. Бу өнемме, төшемме дигәндәй, Газизә ишеккә атылды. Кабалана-кабалана бикне табып, аны янга шудырды да ишекне ачып җибәрде. 
- Газизәм! - диде Ильяс, хатынын кочаклап алып. Газизә аның кочагына сыенды. Аның бит алмаларын Ильясның кырынмаган сакал-мыеклары тырмап-тырмап узды. Ике кайнар йөрәк бергә кушылды... Тылсымлы ләззәт хисләре тәннәрен чымырдатып узды. Газизәнең Ильяс аркасынан шуышкан куллары аның ябык тәненә тиеп-тиеп китә, һәм ул аны бер үк вакытта кызгана да, үзе ире кочагында, эреп-эреп киткәндәй, хәрәкәтсез дә кала. Газизә аңа: 
- Өйгә керик, өйгә!.. - диде. Куанычлы очрашу мизгелләре күңелләрдә дәвам итә бирде. Өстәл артына чәйгә утыргач, ниһаять, Газизә сорап куйды: 
- Ничек кайта алдың? Иртәме-соңмы бу авыр сорауны көткән Ильяс җавап бирергә ашыкмады. Сорауга каршы сорау бирде. 
- Рәхим өйдәме? - диде. 
- Юк. 
- Кайда ул? 
- Әниләрдә. Бүген Зөләйха әбиләрдә кунам, диде. Әбисе ялгыз булгач, кунсын дидем инде. Аннары әбисенә ияләшеп тә китте ул. Ильяс, уйлана калып: 
- Әни ни хәлдә яши? - дип сорады. 
- Бер чама йөреп тора, Аллага шөкер. Бәрәңгеләрен утырттык. Кәҗәсен асрый, кәҗәсе сөтле... Бишалты тавык та асрый. Үзе безгә килгәләп йөри, без дә баргалыйбыз. Ул бу хәлгә канәгать калып, үзенә нәтиҗә ясады. 
- Алай булгач ярый, ярый. Исән була күрсен... 
- Амин, йа Рабби. Беразга тынып калдылар. Газизәне эчтән ниндидер борчу да биләде: "Ильясыма тагын ул-бу булмагае инде", - дип уйлады ул. Аның хәлләрен беләсе килеп, ихтыярсыздан болай дип әйтеп куйды: 
- Мин куркам, Ильяс... 
- Нәрсәдән? Газизә эндәшмәде. Аның өчен Ильяс үзе җавап бирде. 
- Мин кайткангамы? 
- Юк, сине тагын гаепләмәсләрме дим. Ильяс авыр сулады. 
- Курыкма! Алла язган булыр... 
- Ильяс уйга калып торды да хатынына дөресен әйтергә булды. 
- Без төрмәдән качтык... Газизә куркып калды. 
- Ничек? 
- Немец самолётлары безнең төрмәне бомбага тотты. Шул мәхшәрдә тоткыннарның кайсы үлде, кайсы кая качарга мәҗбүр булды. Мин дә шуларга иярдем. Нишлим соң? Бер күрүең - бер гомер бит. Бик сагындым сезне, әниемне... Украинада каты сугышлар бара, халык кырыла. Үзем дә чүт кенә үлемнән калдым, төрмә туфрагына басылып... 
- Аллам сакласын инде... Ильяс сүзне икенчегә борды. 
- Әйдә, бу турыда сөйләшмик, йөрәккә ярамый. Мине сораучылар булса, берни сөйләргә тырышма. Белмәгәннең башы авыртмый. Нишләргә икәнен алга таба күз күрер. Малайга да җайлап аңлатып куй... Газизә сүзсез генә ризалашкандай итте. Аннары йокларга урын-җир хәстәрен күрде. Барысы да әзер булгач, утны килеп сүндерде.
Караңгы тынлыкта икәүдән-икәү генә калгач, тәнгә тән тиеп кызышты... Күңел түреннән чыккан кайнар хисләр ташкын булып агылды... "Бәгырем, Газизәм..." - диде Ильяс, сүзләрен йөрәк түреннән чыгарып. Газизә аның өзек-өзек бүленеп чыккан тавышларын бар күзәнәкләре белән тойды. Ильясын үз кочагыннан һич кенә дә җибәрәсе килмәде...
* * *
Улының кайткан хәбәрен ишетүгә, Зөләйха әби аларга йөгереп килеп җитте. Ильясның исән-имин кайтуын күргәч дулкынланды, җыерчыклы йөзе язылып-язылып яктырып китте, хәрәкәтләре дә тернәкләнә төште. Улын күрүенә сөенеп бетә алмады ул. Ильясының исәнлекләрен сорашты, үзендә бар булган ризыкларын да алып килде, өстәлгә чыгарып утыртты. Инештән оныгы тоткан балыклар да, тәмле исләрен чыгарып, табада кыздырылды. Әтисе кайткан шатлыгыннан Рәхим бер сөямгә үсеп киткәндәй булды. Сөенде, куанды ул. Әмма, тора торгач, аның башыннан "Әтисенең кайту хәбәрен нигә дип беркемгә дә сөйләмәскә куштылар?" дигән уй китмәде. Бу нәрсә аңа онытылып шатланырга, очып, дәртләнеп йөрергә бик ирек бирмәде. Зөләйха әби, чәй янында улы Ильяс белән икәүдән-икәү калгач, ак яулыгын аркасына шудыра төшеп, төзәткәләп алды да җайлап кына аның хәлләрен сорашты. 
- Болай исәнлекләрең ничек соң, улым? - диде борчылу катыш. 
- Ябыккансың да... 
- Ярыйсы, әни, шөкер...- диде Ильяс, сүзен кыска тотып. 
- Арык саның сау булсын инде. Читен булгандыр үзеңә. 
- Төрмәдә җиңел түгел... Анда дошманыңа да эләгергә язмасын. 
- Аллам сакласын, имгәтүләре, гарипләп калдырулары бар. Көн дә котларым очып торды. 
- Зөләйха улының башыннан сыйпыйсы килгәндәй талпынып алды һәм әйтерен исенә төшерде: 
- Кәҗә сөте китергән идем, кич ятканда эчәрсең, яме. 
- Рәхмәт, әни, үз саулыгыңны саклый күр инде. Хәзер көн күрүләре тагын да кыенлашты, илдә сугыш бара... Зөләйха әби, килешеп, нәрсә әйтергә белми тынып калды. 
- Сугыш шул, сугыш... - диде, башын чайкап. 
- Озакка барыр микән? Ильяс эндәшмәде, Зөләйха әби сөйләвен белде: 
- Күпме гомерләр әрәм була, алда тагын ниләр көтәдер? 
- Ул улы Ильясын да күзалдында тотты. 
- Сине дә сугышка алып китмәсләрме? Ильяс бу сорауны көтмәгән иде. 
- Минеме? - диде, пауза ясап, һәм аны тынычландырасы итте. 
- Юк, әни... Зөләйха әби, пошаманга төшеп, улының күзләренә сораулы карашын төбәп: 
- Алла гына сакласын инде, - диде. Үз хәлләрен әнисенә ничек дип тә аңлатырга белмәде ул, алдашырга да күңеле тартмады һәм болай дияргә булды: 
- Минем әле җәза срогым тулмаган, әни... 
- Ничек кайта алдың соң? 
- Безнең төрмәне ераккарак күчерергә тиешләр иде, Себергәме шунда... Өлгермәделәр. Беркөнне төнлә төрмәне немец самолётлары бомбага тотты. Үлгәннәр үлеп калды, без... Сагаеп калган Зөләйха әбинең йөзен курку биләде. 
- Сез качтыгызмы? 
- Әйе... Минем исән чакта кайтып сезне күрәсем килде... Анда да ни буласын белеп булмый, әни. 
- Һе-е, - дип сузды Зөләйха әби һәм тирән уйга батты. -Хәзер сиңа нәрсә диярләр? 
- Ни булса, шул булыр... 
- Ильяс әйткән сүзен төзәтергә теләгәндәй өстәде: 
- Әни, син борчылма... Күз күрер, уйларга кирәк. Куркуга калган Зөләйха әбинең чынаяк тоткан кулы калтырап алды. 
- Һе, тамаша, - диде ана авыз эченнән генә. 
- Сиңа, улым, милициягә барып явитсә итәргә кирәк булмасмы? Аның милиция сүзен ишетәсе дә килмәде, сүзен кистереп әйтте. 
- Юк, әни... Мин үзем белермен, вакыты ул түгел... 
- Төрмәдән качкан бу дип, сине тагын гаепләмәсләрме дим? 
- Гаепләнәсе калмаган инде. Минем кайтуым турында бик сөйләнергә тырышмагыз... Зөләйха әби аптыраганнан башын кагып-кагып алды, артыгын төпченәсе итмәде.
- Аллага тапшырган инде, - диде. 
- Үзең беләсеңдер, бала... Абзар-кура тирәсендә кайнашкан Газизә ишектән керә-керешкә сорады: 
- Самавыр суынмаганмы, әни? Яңартыйммы? 
- Юк, килен, юк. Әйдә, үзең дә утырып чәй эч, бергә-бергә күңеллерәк булыр. 
- Әй, мин җитешермен әле, сез утырыгыз, утыр. Мин бакча артыннан урган үләннәрне генә алып керим инде. 
- Миңа да кайтырга вакыт җитте инде, атлый торыйм... - диде Зөләйха әби һәм урыныннан кузгалды. Каенанасы кузгалгач, Газизә туктап калды һәм аны өйләренә озатып куясы итте. Өйдә ялгызы гына калгач, Ильяс тиктомалдан үз-үзенә гасабиланды. Нишләргә белми ишекле-түрле йөренде дә чормага менеп китте, яшереп куйган Фёдор дәдәй мылтыгын барлады. Тапкач, канәгать калып, "тора икән" дип куйды. Коралны үз урынында калдырды. Аннары әтисеннән калган Коръәнне табып, аны күкрәгенә кочып торды. Коръәнне таба калсалар, тагын гаеп тагарлар дип, аны да икенче урынга яшерде. Юкса милиция халкына бик ышанырга ярамый, әз нәрсәдән дә гаеп тагарга гына торалар, сәбәп кенә кирәк. Дингә каршы көрәшәбез дип, күз алдында авылның мәчет манарасын да кистеләр бит. Шулвакыт әтисенең күзләреннән яшьләре тәгәрәп чыкканын күрде ул. Болай елаганын бер вакытта да күргәне юк иде. Соңыннан шул мәчеттә үзен дә хөкем иттеләр... Имансызлар! Бу дөньяда кемгә ышанырга була икән? Ул ихтыярсыздан офицер Сергей Приходьконы исенә төшерде. Бергә камерада утырганда, Ильяс үзен мәчеттә хөкем иткәннәрен әйткәч, Сергей аңа, сер итеп, 1919 елның беренче маенда ВЧК рәисе Дзержинскийга юлланган серле күрсәтмәнең эчтәлеген хәтерләп болай дип сөйләгән иде: 
- Анда, ВЦИК һәм Халык комиссарлары Советы карарына туры китереп, религияне поплар белән бергә, ничек мөмкин шулай тизрәк бетерергә диелгән иде. Кыскасы, попларны контрреволюционерлар һәм саботажниклар буларак һәр урында рәхимсез рәвештә атарга. Мөмкин кадәр күбрәк. Чиркәүләр ябылырга тиеш, гыйбадәтханә биналарын складларга әйләндерергә күрсәтмә бирелгән... Шулчак кызыксына калган Ильяс сорады: 
- Шул күрсәтмәгә кемнәр кул куйды икән? 
- Кемнәр булсын, ВЦИК рәисе Калинин һәм Халык комиссарлары рәисе Ульянов-Ленин. Ышаныр-ышанмас карап торган Ильяска Сергей болай дип тә өстәде: 
- Менә шундый хәлләр, Ильяс, мәчеттә хөкем иткәннәренә дә ышанам, алар күпләрне терәп тә аттылар. Күпме үз офицерларын гына юк итмәделәр... 
- Имансызлар инде... 
- Иманлы кешеләр кан коюга ашкынып бармый, властька да килә алмый. Безнең ише күндәмнәр, кая барсын инде, партия шулай куша дип, алар чыгарган әмерне колларча үти. Янәсе, гадел булып кала... Ильяс, сәясәттә наданлыгын сизеп, үз-үзенә гаҗәпләнде һәм Сергейдан шуны сорамый булдыра алмады: 
- Нигә соң газеталарда язганда, - диде, - халык алдында сөйләгәндә: "Барсы да халык өчен!" - диләр, ә җинаятьчел күрсәтмәләрен халыктан яшерәләр, чын йөзләрен качыралар. Сергей, Ильяска карап, ахмак та инде син дигәндәй көлемсерәде. 
- Хакимияттә утыручылар да җинаятьләрен яшерә белде һәм яшерә... Аннары кемгәдер сүзсез буйсынучылар "көтүе" белән идарә итүе җиңелрәктер дә. 
- Кайда соң дөреслек? Сергей Ильяска сәерсенеп карады. "Дөреслек НКВД подвалларында" дип әйтмәкче иде, тыелып калды. 
- Бәлки, төрмәләрдәдер? - диде Ильяс, кабатлап сорап. 
- Анысын үзең беләсең инде... Сергей сүзен дәвам итте: 
- Конфискацияләү декреты 1920 елда ук чыгарылды. Милекне алу, алтын-көмешләрне талау, чиркәүләрнекен, мәчетләрнекен генә түгел, байларныкын, "түрә", "буржуй" дип саналганнарныкын. Аннары, шул ук кәсептән чыгып, халык арасында махсус талаучылар - бандалар оешып китте. Төрле төзелешләргә очсыз эшче көчләр кирәк булгач, рәттән чүпләделәр инде. Хезмәт лагерьларында меңәрләгән кешеләр бет, кандала чүпләделәр, ачтан үлделәр. Кемгә кирәк иде? Ильяс, заяга узган гомерен кызганып: 
- Без монда исән калсак ярар иде инде, - диде.
- Белгән юк... Шушы сөйләшүләрдән соң ярты ел вакыт узгач, сугыш та башланып киткән иде. Хатирәләргә бирелгән Ильяс, авыр сулап, чормадан төште. Аннары нишләргә белми басып торды да абзардагы аты янына узды, Ибрай белән юана-юана иртәгесе көнгә планнар корды.
* * *
Бу юл аны кая алып чыгар? Язмышының ахыры ни белән тәмамланыр? Шушы сораулар аның йөрәгендә сүнмәс ут кабызды һәм, кая гына барса да, нишләсә дә, Ильясны эчтән көйдерде, җанын талады. Шул билгесезлек, куркуга салып, арттан калмый ияреп йөрде. Кайчак ул, үз-үзен тынычландырырга да теләп карады, әмма юк, борчулары көчлерәк иде аның, ихтыяр көченә буйсынмый, артыннан җитәкләде, хәсрәтләргә салды. Өстәвенә хатыны язмышы, улы, әнисе турында да уйланырга мәҗбүр. Чөнки аның кара язмышы алар исеменә дә күләгә төшерәчәген белә иде ул. Шуңа да "Нишләргә?" дигән сорау аның миен бораулады да бораулады. Нигә, нигә? Ничек болай килеп чыкты соң әле? Юкса ул, Ходай биргән гомерен кешечә корып, намус белән эшләп, якты дөньяда шатланып яшәргә теләгән иде ләбаса. Хәзер ирке чикләнгән, юллары ябык, гүя дагаланган аяклары хәрәкәтсез калды, һәрдаим сагалап торуларыннан куркып, качып йөрергә мәҗбүр. Ул бүген дә таң алдыннан торуга, кеше-кара күргәнче дип, атына атланып урманга, Күмер елгасына юл тотты. Тамак ялгарга ризык-мазарлар алды. Кирәк дип тапкан инструментларын да үзеннән калдырмады. Урман-чытырман эчендә күзгә-башка күренмәс куышын әзерләргә исәп тотты. Алдагысын Алла белгән, дип уйлады. Әйе, аның өчен атны да чит-ятлар күзенә күрсәтми тору хәерлерәк... Ильяс урманга килеп җиткәч, тирән эчле Күмер елгасы түренә үк үтеп керде. Уңай дип табылган бер урында үзенә "оя" корды. Елга үзәненнән бирегә ат белән килеп керер өчен, сукмаклар да ясады ул. Аты тыңлаучан, кирәксә, аның боерыгы белән тезләнде дә. Ибрай дип бер кычкырса, ат әллә кайлардан да йөгереп килә башлады, хуҗасының һәр ымын, ишарәсен аңлады ул. Ильясны үз өстенә тезләнеп атландыртты да. Бу хәлгә исләре китеп сөенгән Ильяс Ибрайга: "Синдә адәм акыллары бар", - дип, атның яңакларыннан сыйпады. Ибрай тавыш-тынын чыгармады, ул, нәрсәдер кирәксенсә, тоягы белән җирне тырмаштырды, йә булмаса колакларын торгызып башын чайкады... Ат җанлы Ильяс, еш кына Казанның Печән базары читендә яшәүче Бәкер абыйсын исенә төшергән саен, үзенә Ибрайны бүләк иткәне өчен, аңа рәхмәтләр укыды, ятагына чалкан ятып, бергә булган минутларын кабат-кабат башыннан кичерде. Ул атын агачка бәйләп үз "оя"сында ял итеп алырга булды. Фёдор дәдәй турында да уйланды. Бүген мунчала күленә килер микән ул? Аңа мылтыгын бирми торырга кирәк булыр. Кем белә, урманда миңа да кирәге чыгар. Бүреләрнең ике аяклысы да очрарга мөмкин. Барысына да әзер булып тору зарур... Аның күңелендә сорау артыннан сорау туды. Тургай милициясенә төрмәдән берәр хәбәр килде микән? Бәлки, запрос районга килмәс тә, бәлки, аны бомбага тотылган төрмәдә үлүчеләр хисабына кертеп санарлар? Һәм хәбәрсез югалтып онытырлар... Белмим шул, алар тиз генә онытырлар микән? Бәлки, Сергей кебек, Себер урманнарына китеп югалырга кирәктер. Йә булмаса Урта Азия якларына китеп олагырга. Андыйлар булды, сугыш тәмугына кереп үләселәре килмәде... Башка чара калмагач, ачлыктан да киттеләр, чит ил чикләрен дә кичеп чыктылар... Инде теләп сугышка барырга сорасаң да ышанмаслар, терәп атарга да мөмкиннәр... Кемгә ышана аласың бу гаугалы дөньяда?! Динче мулла да буржуй булгач, нинди өметләр белән яшәргә кирәк? Юкса әтием Корбангали буржуаз идеологиягә хезмәт иттеме? Юк бит, юк!.. Ильяс кинәт сикереп торды да әтисе исеме белән йөртелгән Корбангали күленә барасы итте. Атына су да эчерәсе бар, шунда Ибрай чирәм дә чемченер. Кояшлы табигать күренешләре җанына сихәт, тынычлык бирер. Күл буена килгәч, ат үләннәр чемченде. Карап торышка Ибрай шактый матураеп, хәлләнеп китте, тәннәрендә кояш нурлары ялык-йолык уйнады. Биредә тирә-юнь тын, яшел гүзәллек. Монда туплар да шартламый, җаннар да сыкрап-сыкрап китми. Сугыш атлары да, каядыр еракта адашып калган колыннарына аваз салырга теләгәндәй, күкрәкләрен дерелдәтеп кешнәмиләр. Ильяс табигать гамьнәренә бирелеп күлгә бакты. Күк күл төбендә калган. Галәм чиксезлеге могҗизага тиң тирән кое сыман үзенә сокландыра, җанны тынычландыра. Күл өстенә гүя су астыннан сузылган нурлар, вак-вак дулкыннар белән кисешеп, качыш уйный, шул ук вакытта, Ильяска да, син бездән качып котыла алмассың дигәндәй, үзара күз кысышып елмаялар. Бер карасаң, бихисап нәзек, озын нурлар аңа, болай итеп йөрмә дип, бармак та яный сыман. "Караңгы "ояңда" ятма, уй-хыялларыңа ирек бир, күбрәк матурлыкны күр, соклан, гыйбрәтләр ал! Бел: караңгылык яман, ялгызлык читен, ул сине юлдан яздырмасын, безнең тирәдә бул!" дип тә ишарә ясыйлар сыман.
Ильяс күл төбенә төшкән зәңгәр күкне, аксыл болытларны сокланып күзәтте. Көзге күлгә гүя бөтен галәм сыйган, ул күл бар җиһан серләрен дә "хәтерендә" саклый сыман. Аның хәтерендә әтисе Корбангали дә саклана булыр. Ул әле хәзер дә, гүя ак сакалын селкеп, күл яры буйлап уйланып йөри, кулына тоткан тырысыннан күл балыкларына җимнәр сибә. Шул арада аның янына әллә каян гына ап-ак яулыгын япкан кадерлесе Зөләйха килеп чыга. Алар, пар күгәрченнәр кебек, гөлдер-гөлдер ниләр турындадыр сөйләшәләр, серләшәләр. Якты йөзләрендә бер-беренә карап елмаюлары чагылып китә. Әле бу, әле теге эш белән мәшгульләр. Озак та тормый Корбангали, кояшка карап алып, намаз вакыты җиткәнен искәрә. Зөләйхасы шунда ук янына комган тотып килә, иренә тәһарәт алырга ишарә ясый... Инде Корбангалие күл читендә, кыйблага карап, намазга да утырган, бармаклары тәсбих төймәләрен саный, тын гына дога укый... Тукта! Бу ни? Каяндыр аның янына милиционер Мөтри белән ач күзле Бурзай Мәхмүт килеп басты. 
- Корбангали абый! Тор!.. - диде аңа Мәхмүт кырыс кына. Корбангали намазын бүлдерәсе килми, гүя ишетмәгәндәй укуын дәвам итә. Тегеләрнең сабырлыгы төкәнде: тор да тор! Ниһаять, Корбангали намазын бүлде, чүгәләгән җиреннән башын калкыта төшеп сорады: 
- Сезгә нәрсә кирәк? 
- Без синең чоланыңда качырып куйган бер капчык арыш таптык, - диде Мәхмүт, башын үстерә төшеп. 
- Әйе, - диде Мөтри, раслап. Корбангали: 
- Тапсагыз, шуннан ни булган? - диде. 
- Мин аны качырып куймадым, гаиләм белән тукланырга дип әзерләдем. Сураеп баскан Мәхмүт батырая төште. 
- Ә син беләсеңме, илдә икмәк җитмәгәнен? Продотрядлар илгә икмәк әзерли. Ә син... 
- Мин нәрсә эшләгән? Кемдер сука тотмаганга, иген икмәгәнгә мин гаеплеме? 
- Илне индустриальләштерү бара... Икмәгеңне бирәсең, бетте-китте... 
- Ә мин нәрсә ашап торырга тиеш? 
- Бәрәңгең бар, бәрәңге аша. Әйдә, тор!.. Мәхмүт Корбангалине торгызырга дип кулыннан тартты, Корбангали кулындагы тәсбих өзелеп чәчелеп китте. Карт нишләргә белми дулкынланды, ачуы чыгып: 
- Тәсбихемне чәчтең бит, имансыз, кулың коргыры...- диде. Мәхмүтнең ачуы кабарды. 
- Кордырырмын мин сиңа, үзеңне корытырмын... Һәм алар Корбангалине җитәкләп алып киттеләр... Зөләйха иренең кая киткәнен күрми дә калды. Ул, Корбангалиен эзләп, як-ягына каранды, әле бер, әле икенче ягына борылып аваз да салды. Кулын маңгае өстенә куеп та күзәтте, аптырагач, хәбәр көткәндәй күккә бакты. Бу вакыт бер ялгыз кыр казы, үз күләгәсен Корбангали күле өстеннән шудырып, көньякка таба очып бара иде. "Кыйгак, кыйгак..." Бу тавыш аның йөрәккәйләрен җирсетте, гүя "кайта алмасам сау булыгыз!" дигән сыман яңгырады. Шул кыр казы тавышы Ильяс күңелендә дә бүгенгедәй яңгырый. Юк, шул китүдән кайта алмады аның әтисе... Болытлар кояш нурларын каплады, күл өсләреннән салкын җил исеп куйды. Ильяс күңеленнән узган хатирәләр, аның да күз алларын караңгылатып җибәрде. Һәм ул, мәрткә киткән кешедәй, тын калып, күл төбендәге күккә бакты. Ә яр буендагы камышлар, ни беләндер килешмәгәндәй, башларын чайкый-чайкый, үзара шаулашты да шаулашты. Алар да: "Дөнья шулай ул, бездән кайчак кояш нурларын да күпсенә..." - дияләр иде сыман. Озак та тормады, янә күл өстенә кояш, балкып, нурларын сипте. Әйтерсең күл бәйрәм кичерә, балыклар да сикерә-сикерә ялтырап уйный, су өстендә йөзгән вак-вак бөҗәкләрне кабып йота, койрыклары суны сызып-сызып уза. Камыш араларындагы бакалар да хәтта кояшка борын төртеп калыккан. Күл янә үз тормышы белән бәйрәм кичерә. Без теге вакытта урман эчендә Газизә белән басып торган чишмә сулары, ташлар өстеннән шаулап ага-ага, Корбангали күлен саф сулары белән баета тора, дулкыннары, ымсындырып, күзләрне камаштыра. Йөгерек дулкыннар юксынуларны, кайгы-моңнарны юып таратырга теләп, ашыга-ашыга ага сыман.
Ильяс, көрсенеп, утырган җиреннән калкынып куйды. Кояшка карап, вакытны чамалады да, торып, яр читенәрәк килде. Ул шунда, тал чыбыгыннан үреп, сөкә салган иде. Аны, балык кермәгәнме дип, күтәреп карады. Сөкә төбендә өч кызылканат "биеп" тыпырдашты. "Бер ашлык була икән", - диде ул, балыкларын янчыгына сала-сала. Аннары, ары табан кузгалып, койрыгын болгый-болгый, чирәм утлаган Ибрайга эндәште. Ат, үз исемен ишетүгә, хуҗасы янына чабып килде. Атка су эчергәч, Ильяс янә урманга, Күмер елгасына таба юл тотты.
* * *
Көтеп алынган минутлар аларны, сагаю-куркулардан тыш, үзара якынайта төште. Кичен Ильясның куллары Газизә тәненә кагылуга хисләре кинәт кабынып китте... Караңгы почмакта, сәкегә җәелгән урын өстендә, бар мәшәкатьләр онытылды, отыры ике йөрәк ялкыны аларны тәкатьсез итте, уянган тойгылар бер-беренә якынайтканнан-якынайта барды. Газизәнең зифа сыны дугаланып-дугаланып килде. Тылсымлы ләззәт кичергән күңелләре җылы дулкыннарда тибрәлгәндәй изрәде, бер-беренә якынайткан кайнар сулышлары, сихри моңга биләгәндәй, йөрәкләрен җилкетте... Бу мизгелләрдә сүзләр көчсез иде. Ильяс Газизәсе колагына нибары: "Бәгырь кисәгем!.. Мин сиңа сусадым..." - дип кенә пышылдый алды. Аның "сусавын" Газизәсе генә баса ала, аңа ул гына якын... Ниһаять, алар бер-беренең җан халәтен ярсудан тыеп, тынып калдылар. Әкрен-әкрен акыл хисләре өскә калыкты. Урнашкан илаһи тынлыкны башлап берсе дә бозарга җөрьәт итми торды. Ильяс күңелен янә якты хатирәләр биләде. Газизә белән чәчәкле болыннардан җитәкләшеп узулар, чын күңелдән күзгә-күз карашып елмаюлар, туй күренешләре, шулчакларда күңел канатларының күкнең җиденче катына менеп талпынулары, рух күтәренкелеге тоеп, дөнья матурлыгына сокланулар - һәммәсе күз алдыннан кичте. Шушы сәер тынлыкта беренче булып Газизә телгә килде. 
- Ильяс! - диде, ире куенына сыена төшеп. 
- Син, беләсеңме, мин балага уздым... 
- Чынлапмы? - диде Ильяс, куанычыннан авызын ерып. 
- Билләһи. Үземне беләм ич инде мин. 
- Малай булыр микән? 
- Син кемне теләр идең, малайнымы? 
- Малай, билгеле. 
- Димәк, тагын бер малаең була. 
- Хәере, бәхете белән тусын, амин!.. Алар янә тынып калдылар. Аннары куанычлы хисләрен кичергән Газизә кинәт үз алдына әйтә куйды. 
- Ильяс, мин куркам... 
- Нәрсәдән куркасың? Газизә эндәшми тынып торды һәм әйтте: 
- Без туачак шушы балабызны бергә-бергә үстерә алырбызмы икән? Ильяс үз язмышына бәйле булган авыр сорауга җавапны көттерде. Бу вакыт Газизә күңеленнән төрле уйлар узды: "Балам ятимлек кичермәсме? Алда мине тагын ниләр көтә? Ильяс хатыны булган өчен, миннән, баламнан үч алмаслармы?" Әлеге сораудан сагайган Ильясның төшенкелеккә биреләсе килмәде. 
- Үстерербез... - диде, ышаныч тудырырга тырышып, һәм өстәде: 
- Минем белән ни генә булмасын, малайны тап! Кечкенәм Ильяс малае, минем дәвамым булып, зур булып үссен... Газизә авыр сулады, сугышлар барганын, ятимлек, гарип-горабалар арта барганын белде, шуңа да карамастан үз карарына килде. 
- Мин аны, Алла боерса, барыбер табам...- диде, ышандырып. 
- Ачтан үлмәбез әле. Тик бу сугышлар тиз арада бетәр микән? Ильяс үз фикерен сөрде. 
- Юк, тиз булмас...- диде. 
- Каян беләсең? 
- Мин төрмәдә чакта Сергей исемле офицер белән бер камерада утырган идем. Ул - бик күп нәрсәләрдән хәбәрдар, белемле кеше. Дөньяга күземне ул ача төште... Аныңча, Сталинны Гитлер алдаган. Германия белән СССР арасында 1939 елны үзара сугыш башламаска дигән килешү төзелгән булса да, Гитлер сугышны башлаган...
- Алга таба ничек яшәрбез соң? Син гел болай, урман белән авыл арасында кача-поса, кайта-килә йөрсәң, ахыры начарлык белән бетмәсме? Мин куркам, Ильяс. Бер күрмәсәләр, икенчесендә күрерләр, милициягә дә ирештерерләр... Ильяс бүген төнлә, атын җитәкләп, күпер турыннан өенә кайтып килгәндә, тәрәзәдән төшкән лампа яктысын атлап узган Сәриянең капкаларыннан, кырт борылып, күлмәк итәкләрен ялтыратып кереп киткәнен шәйләп калган иде. Шуны исенә төшереп, "Ул мине танып, тагын милиционерларга җиткереп, бет чәйнәмәсә ярар иде" дип уйлап куйды. Аннары бу турыда Газизәсенә әйтмәскә, аны борчымаска булды һәм болай диде: 
- Мине чагарлар, сүз ирештерерләр дисеңме? 
- Чагалар. Кем күргәнен әйтми түзеп тора? Кешедәге хөсетлек, үч бетәчәкме? Беркөнне теге әче телле Сәхип: "Ирең кайтмагандыр ич?" - дип сорап куймасынмы. Бу тикмәгә түгел инде. Дәшмәдем. Аннары бу корсагым бүселә башлагач, кешегә ни дип әйтим? "Кемнән бу балаң?" - диярләр. Ильяс сүзсез калды. Газизә аптыраганнан янә әйтә куйды. 
- Ильяс! Сиңа, милициягә барып, үзең явитсә итсәң яхшырак булмасмы? Насыйп икән, бер исән-сау әйләнеп кайтыр идең әле... 
- Юк, - диде Ильяс, кистереп. 
- Мин бармыйм... Әнә сугышка киткәннәр дә әҗәл кочагына кереп кырыла бара. Ә ул сугыш - нәфесләре туймаган, бөеклек чиренән арынмаган, кешене кешегә санамаганнар өчен. Юк, нигәдер җаным тартмый. Мин лучше Себергә китеп югалам... Синең янда минем бер көнем дә бер гомер... Язмышыма ни язган, шул булыр... Газизә тынды, Ильясы белән бәхәскә керәсе килмәде, хәер, бәхәсләшү аның холкына туры да килми. Ут йотса да сабыр итә белде, җан борчулары аны Ильясына таяндыртты. Авырлык кичерүен бары бер сүзе белән белдерде: 
- Мин синең өчен куркам... 
- Беләм. Ә син курыкма... Сугышлар бетми, кабатланып тора... Миңа Ходай биргән гомер кадерле, яшисем килә минем... Газизә янә: 
- Мин куркам... - диде, Ильяс сүзләрен, кеше-кара ишетә күрмәсен дигәндәй, ихтыярсыздан якягына каранды. 
- Сине кем аңлар? Кем тыңлар? Бу кеше Советка каршы көфер сүз сөйли дип тагын гаепләп, утыртып куярлар үзеңне. Мин куркам... 
- Ярар, ярар. Бетте, бетте... 
- Ильяс Газизәсен тынычландырырга тырышты. 
- Йоклыйк, иртән иртүк торып, тагын урманга китәсе бар... Алар бер мендәргә башларын куеп йокыга киткәндә, тынып калган өй эченә тәрәзәдән төшкән ай нурлары гына Газизәнең ачык калган күкрәкләрен сокландырып иркәли иде.
* * *
Район милиция бүлегенә тоткын Ильяс хакында төрмәдән бернинди дә хәбәр-хәтер килмәгән иде әле. Әллә аны Украина төрмәсе бомбага тотылганда басылып үлгән дип исәпләгәннәр, әллә сугышның башка мәшәкатьләре хәттин ашканлыктан "онытып" җибәрделәрме, бу кадәресе билгесез иде. Шуңа да карамастан милиция бүлегендә көндәлек эш, ыгы-зыгылар, гадәттәгечә, дәвам итте. Иртән милиция башлыгы Филип Егорович Волков, саргылтым чәчен бер якка ыспайлап тарап, оперуполномоченныйларына чираттагы күрсәтмәләрен бирде. 
- Иптәш Филкин! - диде, көр тавышын күтәрә төшеп, һәм уң яңагы чиләнеп гел бозылып торган Иванга төбәлде. 
- Бүген сез, участковый Мөтри белән, Айсар, Субаш авылларына барырсыз. Кемнәрнең налогы, "недоемка"лары түләнмәгән - түләттерегез. Профилактикасыз булмый. Профилактика югары дәрәҗәдә булырга тиеш. Беләсез, безгә дә таләпләр зур... Аңлашылдымы? Аннары Советларга каршы корткычларны да ачыклагыз. Кирәксә, тиешле чараларын күрегез, хәтта катгый рәвештә... 
- Аңлашылды, Филип Егорович, - диде Филкин, чиле яңагын тартыштырып. Шушы сөйләшүдән соң Иван Филкин белән Мөтри, җигүле тарантаска утырып, Айсар авылына юл тоттылар. Ат такыр юлдан җиңел элдертте. Әйләнгән тәгәрмәч тырнаклары, чакрымнарны санап өлгерергә теләгәндәй, бер-берсен куышып чабышты. Тарантаска аркаларын терәп утырган Иван белән Мөтринең кәеф көр, үзләрен тотышлары түрәләрчә, "әтәч" кебек. Киеренке түшләре күркәнеке сыман. Киенгән формалары да килешеп тора, аякларда ялтыравыклы күн итекләр. Кыяфәтләрен шәп килештергәннәр. Алар үзләрен шушы җир, биләмәләр хуҗасыдай хис итәләр сыман. Без кем дигәндәй, башларын эре тотканнар да атны өркетә төшеп чаптыралар да чаптыралар. Алардан, аттан тыш, адәмнәр дә өркергә, куркырга тиеш, янәсе. Имеш, курку гына кешеләрне тәртиптә тота ала...
Филкин бара-бара, канәгатьлек табып, үз-үзенә көлемсерәде, тилчәле яңагы да язылып, ялтырапялтырап алды. Йөз-кыяфәтендә ниндидер ләззәт тату галәмәтләре дә шәйләнде. Бу исә төнлә "кунакка" кергәләп йөргән Ялан авылы Хәбирәсе белән булган хәлләрен исенә төшерүдән туган иде. Филкин узган атнада Айсар авылы Нәсимәсенә дә агентлык эше буенча килеп кергән иде. Ачык чырайлы, сылу сынлы чибәр ханым Нәсимә аны күргәч тә курка калды: "Ходаем бу кеше тикмәгә йөрмидер, йөзендә иман-шәфкать нуры да күренми", - дип уйлап куярга мәҗбүр булды. Кырыслыгы йөзенә ташып чыккан... Шулай да ул Филкинга ачык чырай күрсәтергә тырышты. Үз хәлен, авырлыкларын яхшы аңлады. Балалары нәүмизләнеп ашарга сорап тора, ире сугышта. Тормышның ачысын-төчесен татыган Нәсимә чарасызлыгыннан кайларга барып бәрелергә белми гомер кичерә иде. 
- Узыгыз! -диде ул, бусага төбендә басып калган Филкинга һәм аның җавабын көтте. 
- Налогың түләнмәгән, - диде Филкин, Нәсимәнең буй-сынына, чибәрлегенә күз салып. 
- Шулайдыр инде кем... ни, - диде Нәсимә, каушый төшеп. 
- Бер генә дә аякка басып, рәтләнеп китеп булмый шул әле. Бурыч та бурыч. Өч бала, ирем сугышта. 
- Ирең сугышта икәнен беләм... 
- Ул балаларны хәстәрләп үстерергә, туендырырга да кирәк бит. Ярый әле, карап торган шул бер кәҗәм бар. Нәсимәнең матурлыгына, шәплегенә сокланудан Филкинның майланган күзләре ялт-йолт уйнады. Ул, үз дәрәҗәсен сиздереп, җитди булып калырга тырышты. 
- Әле кемнәрнеңдер кәҗәсе дә юк, яшиләр бит, ачтан үлмиләр... - диде, кырыслыгын сиздереп. Нәсимә каушап калды һәм әйтте: 
- Шулайдыр да, ни, Ходай өчен коткар мине, балаларым хакына...- диде, гозерләп, һәм аның каршына барып басып, күзләренә текәлде. Филкин аның авыр халәтеннән файдаланып каласы итте. 
- Ярар, - диде, килешкәндәй мәкерлеген яшереп. 
- Болай итәрбез... Мин икенче килгәндә, кәҗәңне суярсың, чирегеңне куярсың... Бу ишарәдән Нәсимәнең тез буыннары калтырап китте, чигәләрен мең төрле энәләр чәнчештерде, сүзсез калды, башын аска иде. Филкин киткәч, Нәсимә ишегалдына чыкты, баскыч төбенә утырып, йөрәге әрнүдән сыкрап-сыкрап елады, хәсрәтле уйлары тынгы бирмәде. "Балаларым бар, ни хәлләр итим икән? Налогың, "недоемка"ң түләнмәгән дип, үзеңне хезмәт лагерьларына озатсалар, ни хәлләр итәрсең?.." Шулвакыт кәҗә абзардан йөгереп чыкты да Нәсимә каршына килеп басты. Ак сакалын селки-селки, "мә-ә" дип, аның күзләренә карап тора башлады. Әйтерсең кәҗә үзенең аяныч хәлен сизде, аның күзләре гүя теле белән аңлата алмаганнарны үтенеп ишарәләде: "Син минем җанымны кыйдырма... Ике балаң бар, сабыйларың хакына сакла, аларга җан асрарга, ныгып, таза булып үсәргә минем сөтем кирәк... Берүк, иманыңа каршы килмә... Итемне сиңа кергән ертлач бәндәнең туймас бугазына тыгындыртма, гөнаһысынан курык. Кирәкми!.." Бу минутта Нәсимәнең күз аллары караңгыланып китте, күзләрен кәҗәсеннән алмады. Әйтерсең аның каршында ап-ак башлы кәҗә урынында ап-ак яулыгын япкан, инде дөнья куйган әнисе Гөлбану басып тора. Аның җан борчулары йөзенә чыккан, үзе үтенеп ялвара: "Кызым! Берүк ялгыша күрмә, суйдырма кәҗәңне, сабыр ит, түз. Ходай җүн бирер әле. Галәви энем белән киңәш итеп кара, киңәшле эш таркалмый, диләр... Мин, кызларым алдагы көннәрендә кыенлык кичермәсен, минем аркада битләре кызармасын дип, бик нык тәүфыйгымда тордым... Син дә гөнаһ кылма, бозык җаннар белән бәйләнмә, намусыңны сакла... Ирең бар, балаларың. Алар күзенә ничек итеп карарсың? Берүк, бер ялгышның мең газабын гомер буе кичерергә язмасын, йа Рабби..." Кәҗә, хуҗабикә уйларын сизенгәндәй, аның янына ук килеп басты. Шунда Нәсимә ихтыярсыздан кәҗәсен яратып башыннан сыйпаштырды, аны бөтен карап торган байлыгы итеп санады, аңардан разый калып: "Син булмасаң, мин нишләр идем", - диде, шунда янәшәсендәге сындырган тал ботагы яфракларын кәҗәсенә чемчендерде. Икенче көнне Нәсимә Филкин кыланмышларын туганы тиешле Галәвигә сөйләргә булды, аның да киңәшләрен тотып, кәҗәсен суйдырасы итмәде... Шул ук көнне төнлә күрше Ялан авылы Хәбирәсенең йорты янды. Бу хәбәр Айсар авылына да тиз килеп иреште. Солдатка Хәбирә йортына Филкин ияләшкән булган икән, аны Хәбирә белән бергә йоклап яталар дип белеп, кемнәрдер, кешеләрне каһәрләүче Филкиннан үч алырга теләпме, әллә Хәбирәнең зина кылуын ошатмый, өенә ут төрткәннәр... Ни кызганыч: шунда Хәбирәнең бер гөнаһсыз ике баласы янып үлгән... Филкин утта янмый чыгып котылган. Шулай да, инде кешеләр шиккә кала төшкәч, Нәсимәгә килергә теләү уеннан кире кайткан иде ул...
Мөтри атны отыры куалады, дилбегәне тарткалады. Айсар авылына барып җиткәч, алар беренче булып Галәвигә сугылырга булдылар. Көтелмәгән "кунаклар" киләсен уйламаган Галәви өстәл артында төшке ашын ашап утыра иде. Үзе майкадан гына, кара йөнтәс түшләрен киерә төшкән, алдында табак белән пешкән итнең парлары чыгып тора. Чирекле шешәсендәге эчемлеге дә өстәленә менеп утырган. Тирләп пешкән, йөнтәс тәне кара-кучкыл, калын кара кашлары тырпайган, таза, гаярь ир кеше икәнлеге әллә каян күренеп тора. Галәви - коллективлаштыру чорында, үз хуҗалыгын талауга каршы чыккан өчен, хезмәт лагерьларын да узган, Соловки урманнарыннан исән-имин кайткан шактый кырыс холыклы кеше, батыр көрәшче дә. "Айсар Галәвие" дисәң, аны янәшә-тирә авыллардагы кешеләр дә яхшы белә. Аңардан күпләр хәтта шүрлиләр дә һәм аның белән исәпләшмичә булдыра алмыйлар. Аның менә шушы бик күңелгә ятмаган кыяфәте, күрәмсең, "Урман пәрие" дигән кушамат та таккан. Галәви, бер стакан балны эчеп, ит кисәген кабып кына куйган иде, ишектән Филкин белән Мөтри килеп кермәсеннәрме! Хуҗа, үз тынычлыгын саклап, башта, урындык башыннан үрелеп, сөлге алды да тирләрен сөртте, көр тавышын чыгарып тамагын кырды. Аннары, "кунакларга" каш астыннан гына карап ым какты. 
- Әйдә, узыгыз, утырыгыз! Юлдан килгәннәрнең борынына тәмле аш исләре килеп керде. Бал белән тулы чирек шешә күңелләрен ымсындырды. Филкин һәм Мөтри үзара бер-берсенә карап куйды. Янәсе, нишлибез? Бу безнең эш вазифаларына комачауламасмы? Гаярь Галәү, аларга бик игътибар итми генә, буш стаканнарга бал койды һәм, "кунакларга" каш астыннан күз ташлап, утырырга ишарә ясады, янә тамагын кырды. 
- Мин көтәм... - диде ул. Ниһаять, Филкин белән Мөтри, ризалашып, өстәл артына килеп утырдылар. Галәви тулы стаканын күтәреп тәкъдим кертте. 
- Әйдә, тотыгыз!.. Эчкә кергән әче балдан тәнгә җылы йөгерде. Тора торгач, чираттагы стаканнар да бушатылды. 
- Иттән җитешегез!.. - диде Галәви, кашларын тибрәтеп. Бераздан эчтән түзеп утырган Галәви, ит чәйнәвеннән тукталып, башын күтәрә төште дә: 
- Ярар, - диде, сузып, - ни йомыш? Беренче булып Филкин кыюланып әйтте: 
- Налогың түләнмәгән бит, Галәви. Галәви җавап бирергә ашыкмады, тамагын кырды. Аның тамак кыруы ниндидер көчкә, мәгънәгә ия иде. Хуҗа озак уйлап тормады, бала башы кадәрле зур йодрыгын өстәлгә китереп тә сукты, стаканнар да авып китте. Аннары авыз тутырып сүгенде. 
- Тотыгыз менә шуны!.. - диде, терсәген бөкләп күрсәтеп, күзләрендәге нәфрәтен чәчте. 
- Ике энем сугышта кан коя, ә сез монда, өйдән-өйгә кереп, тол хатыннар артын чәбәкләп йөрисез... Эшнең кая таба барганын тиз генә сизеп алган Мөтри, артына чигенә-чигенә, җилкәсенә төшәчәк Галәви йодрыгын күзаллап, тәрәзәдән чыгып шылды. Филкин исә торып ишеккә атылды, аның артыннан Галәви куа китте. 
- Син бәдбәхет аркасында Ялан авылында Хәбирәнең ике баласы пожарда янып үлде, паразит! - диде. 
- Хәбирә өендә син йоклап ята дип, синнән котылыр өчен... Сиңа ике үлем азмы? Йөгерә-йөгерә барган Галәви баскыч төбенә сөялгән сәнәкне кулына эләктерде. Капкадан чыгып барган Филкин артыннан атлады. Филкин атка утырып китәм дигәндә генә, аның артыннан сәнәген тондырды, сәнәге ат сыртына килеп кадалды, ат чыгымлап, чабып китте. Тарантаска ябышып өлгергән Филкин күпмедер ара өстерәлеп тә барды... Галәви, туктап калган җирендә "Шакалы!" дип сүгенеп, җиргә төкерде. Филкинның күпме адәмнәрне каһәрләвен, аларның башларына җитүен белеп, каны кызган Галәви бу минутта теләсә нинди карарга килергә әзер иде. Ул Филкинны да, аның эчке эшләрдә эшләгән әтисе Николайны да яхшы белде. Филкиннарның кылган кабахәтлекләрен үз җилкәсендә дә нык татыды. Әтисе, малаен сугышка җибәрмәс өчен, улының яңагын чиләндерде: черек теш микробларын битендәге ярага сылаттырды, һәм ул гел чиләнеп тора торган булып калды. Кайчан да булса яман эш яман шеш булып чыкмый калмый икән шул...
Аннары курку белмәгән, инде куркулардан узган Галәви, сүгенә-сүгенә, өенә таба атлавын белде.
* * *
"Алдагысын Алла белгән инде..." Ильяс шулай уйласа да, инде өченче көн, үз-үзен тынычландыра алмады. Кая гына барса да, кая гына сугылса да, күңеленә кергән шик-шөбһәләр артыннан калмады, һәрдаим эзәрлекли тордылар. Бер ялгызы урманда йөрүләре, Күмер елгасы "оясында" кунып калулары, юк-юк та, әкренләп үзенекен итте, ныграк өркетә дә башлады. Барган җиреннән як-ягына да, артына да борылып карый, агачлар арасында нидер кыштырдап китсә дә сагая, каядыр агач башында тукран тукылдаса да колак сала. Хәтта аты Ибрай, барган җиреннән тукталып, нидер сизенгәндәй, пошкырып, колакларын торгызса да, нәрсәгә булыр икән дип уйлана кала. Гомумән, урман дөньясындагы кош-корт, төрле-төрле җәнлек авазларын да ул үзенчә кабул итеп: "Хәерлегә булсын!.." - дип юрый, шулай итеп, үзен тынычландырырга тырыша. Ильяс үзенең мондый халәттә яшәвен, төрле шик-шөбһәләре яхшыга алып бармасын да белә, тоемлый. Тик үзе сайлаган юлны үзгәртә генә алмый, чарасызлыктан интегә. Барысын онытып, үзүзен кулга аласы килә, рухын, күңелен күтәрергә тырыша. Чөнки бу дөньяда әле ул ялгыз түгел, аның сөекле Газизәсе, яраткан улы, әнисе дә бар... Ходай гомер бүләк иткән туачак улын да көтә... Тагын ни кирәк? Аннары Ильяс кыен чакларында, каршылыклы уйларына очрагач, үз-үзенә дә мөрәҗәгать итте: "Йә, сиңа нәрсәгә куркырга? Кайда гына яшәсәң дә инде артка юл юк, кыласы кылынган. Гаепсездән газап чиккән булсаң да, кыргыйлыктан аклану, кичерү көтмә. Син инде барыбер "гаепле". Гаепсезлегеңне танытырга бик теләсәң дә аклый алмыйсың. Властька кан аша, кешенең иң изге рухларын таптап, изеп килгәннәрнең "мөһим" кануннары да үз кулында, күбрәк үз мәнфәгатьләрен кайгыртуга корылган һәм аларның ялагай куштаннары, үз каланчасыннан чыгып, ничек тели, шулай эшли: кайчак кушканны үти, хаклыкны эзләүне кирәк санамый. Артык мәшәкать дип тә саный. Беткәнме илдә Ильяс ишеләр, әйдә, олактыра бир!.. Бу синннән генә калмаган, тормышның яшерен үз законнары да барын беләсең инде. Кайда да бөгелгәнне бөгәләр, сынмаганны мөгезеннән алып "сындыралар". Әле ничек кенә! Сиңа боларны аңлатып торасы юк, күпне күрдең, күпне татыдың бит инде... Аның уйлары ихтыярсыздан авылдашы Сәриягә кайтып калды: "Бәлки, ул, теге көнне кич, мине урам чатында күреп калганнан соң, милициягә хәбәр итмәгәндер, сатмагандыр да. Бәлки, бәлки... Әгәр ул электәгечә саташып йөрсә ни эшләрсең? Белеп булмый, булмый... 
- Ул уйларын үзенә юнәлтте: 
- Шуңа күрә дә синең, Ильяс, авылың Үзәнлегә, Газизәң янына кайтырга күңелең тартмый шикләнеп тә йөрисең. Әгәр чаккан булсалар?.. "Кем белә?" дигән сорау янә аягыңны богаулап тора... Шуңа да кичә урман артына терәлеп торган Яңа Арыш авылына, әниеңнең сеңлесе Нәгыймә апаңнарга төшеп кунарга булдың. Әллә бу тирәләрдән, чыннан да, ераккарак Урта Азия, Үзбәкстан якларына китеп олагыргамы? Авыл Советыннан кемлегеңне раслаган справка алып булмасмы, дигән уеңны апаңа әйтергә җөрьәт итмәдең. Әйе, апаеңны кыен хәлдә калдыруың бар. Белеп булмый, булмый... Хәзергә син, Ильяс, менә шушылай, Күмер елгасында урман саклый бир... Ярый әле, урманда кош-кортлар, җан ияләре, җәнлекләр барлыкларын оныттырмый, бер-берләренең күңелләрен юатып, сиңа да хәбәрләрен ирештерәләр. Яшәүне дәвам итү өчен, алары да ярап куя, гәрчә син сайрар кошларга үз серләреңне ирештерә алмасаң да. Һәр җан иясенең дә яшисе килә шул... Ильяс, үзен борчыган сорауларга җавап көткәндәй, аты Ибрайга карап алды да: 
- Ярый әле, иптәшкә син бар, - дип сөйләнеп китте. 
- Син булмасаң, мин нишли алыр идем? Көнозын кем белән юаныр идем? Минем бу аякларга ышаныч аз инде, дустым. Алар бик нык арыды, талчыкты... Сиңа атланып чапканда, миңа канатлар куна, коштай очкандай булам һәм чиксез куанычшатлыклар да кичерәм. Нигәдер, миңа кечкенәдән "Ат җене кагылган малай" дия торганнар иде. Күрәмсең, бахбай, сине бик якын итәмдер мин, гомумән, сезнең затны, акыллы җан иясен. Сабыр да, эшчән булганга да. Бу заманда сез булмасагыз, авыр дөнья йөген кем тырышып тартыр иде?! Әллә кайчан атсыз арбалар чоры килә дип сөйләнсәләр дә, кеше җан иясен яхшырак тоя. Безнең ише җир кешесенә ат җаны кадерлерәк, Ибрай. Киләчәктә әллә нинди машиналар да уйлап чыгарырлар, алар көче дә ат көче исәбенә корылыр. Татарның трибун шагыйре Һади Такташ, күрәзә кылып:
"Ачулансак, шлем кигерербез айга да..." - дип тә язды. Бәлки, ул көннәр дә килер, насыйп булса. Әмма атлар гомере дәвам итәр. Ат җанын, ат күзләренә сыйган катлаулы дөньяны, аның карашларын аңлау, тоемлау җан ияләренә генә хас булып каладыр. Кешеләрдән битәр, җан ияләрен аңлау да җитенкерәсен иде! Җан иясе үзенә бер дөнья бит ул, шулаймы, Ибрай? Ат, үз исемен ишеткәч, Ильяска ие дигәндәй, башын чайкап куйды. Аннары Ильяс атын аланлыкка алып чыкты да: "Син монда үләннәрне чемченә тор, кирәксәң сызгырырмын, җилдереп килеп җитәрсең, яме", - дип, агачлар арасына кереп китте. Ильяс, бара-бара, каенлык арасына килеп керде. Каеннар аклыгы күңелен күтәреп җибәрде. Әйтерсең аны монда каен кызлары көтеп алган. Һәммәсе чибәр, төз. Үзләреннән сафлык рухы бөркелә. Бу егет кемне сайлар икән дигәндәй тып-тын калганнар. Әйтерсең бирегә Таш Кичү болынында чапкан печәннәрне әйләндерүче ак алъяпкычлы кызлар җыелган. Боларның кайсысы аның Газизәсе икән? Ильяс, шулай уйлап, сайлангандай итте дә күңеле тарткан бер төз каенга килеп сөялде. Ак каен тузларын капшап-капшап алды, гүя сөяркәсен назлап сыйпады. Янәшәсендәге "кызларның" карап торуыннан оялгандай туктап калды да эченнән пышылдап сүзгә килде: "Без икәү шушылай өй түрендәге ялгыз ак каенга сөялгәч: "Син - минем бәхетем, синең белән булганда, мин үземне иң бәхетле кеше итеп саныйм", - дигән идең. 
- Бәхетле итә алмадым мин сине, Газизәм..." Җавап көтелмәде, сүзе бүленгән Ильяс эчтән сыкранды, сыкрануларыннан күзләре яшьләнде. Каенны коча төшеп: "Гафу ит, кадерлем..." - диде. Ары китеп барган Ильясны каен кызлары, яшел яулыкларын җилфердәтеп, тагын килеп чык дигәндәй озатып калды. Бара-бара, бер кечерәк аланчыкка килеп чыккач, куралыкка юлыкты. Кояш нурларында җемелдәшкән кып-кызыл кура җиләкләре аны һаман да ымсындырды. Куллары әле берсенә, әле икенчесенә үрелде. Ничек матурланып, нәни йөрәктәй кызарып пешкәннәр! Әнием аларны тикмәгә "Йөрәккә шифасы бар" дип, чәйләренә салып эчмәс иде. Ничек татлылар! Җыярга савыт кына алмаган. "Газизәмә чәй эчәргә җыеп кайтырга кирәк булыр", - диде, бирегә тагын килергә кирәклеген уйлап. Ильяс, урман эчендә йөри торгач, имәнлеккә килеп чыкты. Башта ул бер зур имән төбенә утырып хәл алды, уйга калды. Алар, бирегә килеп, әтисе Корбангали белән утын да кистеләр. Ике куллы пиланы тарта-тарта хәлдән таярлар иде. Юан-юан имәннәрнең бирешәсе килми. Үзләренә мичкә ягар өчен генә түгел, аерым хуҗалык булган өчен дә бирелгән нәрәтне үтәп, иллешәр кубометрга кадәр утын кистеләр. Һәм син шуны үтәми генә кара!.. Баштарак Корбангали колхозга керергә тартышкан иде. Аннары аңа бәйләнә үк башладылар, әле бер каралтысын, әле икенчесен сүттеләр дә "Победа" колхозы исемен йөрткән Түбән Мирәтәк авылының май заводына алып барып яктылар. Шул Бурзай Мәхмүтләре, куштан Мостафиннар яман эшләрен эшләде. Янәсе, колхозлашуга каршы килсәң, шулай була, нужаң танытыр дөньяңны! Әле ничек кенә танытты, утын гына кистереп калмады, үгез җигеп, урманнан агач та ташытты. Кулдагы сөялләрне әле дә булса онытырлык түгел. Аннары аның әтисе түзмәде, бөтенләй таланып беткәнче, тәмам эштән чыкканчы дип, колхозга керергә мәжбүр булды. Шуннан соң Бурзай Мәхмүтнең шардай акайган ач, ертлач күзләрен күрәсе килмәде Ильясның. Милиционер Мостафинның да бармак янап җикеренүләрен, куркытуларын ишетергә теләмәде ул. Ахыр чиктә барыбер, шул авыл бурзайлары башына җитте инде аның. Намазына утырган белемле, әдәпле картның, тәсбихен чәчеп, ерак Себергә кайтмаска олактырдылар. Аңа, "якты киләчәккә" өндәүче, надан, шамакай, Алла каһәрләгән бәндәләргә карап, ничекләр итеп түзәргә кирәк булгандыр... Тагын ниләр күрер бу адәм башкайлары? Тәкъдиремә ниләр язгандыр?.. Ни генә булса да, ялганга, алдауларга корылган бу дөньяда адәм баласының үзенә бүләк итеп бирелгән гомерен кешечә итеп яшисе киләдер. Кемнәрдер, әнә шул яшәү хакына, үз мәнфәгатьләрен саклау өчен, нинди генә астыртын юлларга бармыйлар да, нинди генә кабахәтлекләр эшләмиләр. Һәркем үзе өчен! Һәркемгә үз җаны кадерлерәк. Миңа да шулай. Ә нишләргә? Кемгә ышанырга? Кемгә, нәрсәгә таянырга? Хакыйкатькәме? Аны соң каян табарга? Ильяс, авыр уйларыннан арынырга теләп, имән төбеннән торды. Күккә терәк булып үскән зур-зур имәннәрне күзәтте. Аннары ике куш туйра агачы каршында басып калды. Бер туйраның итәгендәрәк ботагы киселгән булганмы, шул урында яшь имән кайрысы бүлтәеп, нәкъ кызлар түшедәй кабарып калган. Олуг табигать нинди генә рәсем-сыннарын ясамый дип, ул үз алдына елмаеп куйды да янә ары таба атлады.
Аны Үзәнленең катнаш урманнарында үскән матур-матур агачлар әледән-әле сокландыра барды. Миләшме, шомыртмы, баланмы, гөлҗимешләрме - барысы якын, җимешләре тәмле, яратып ашарлык. Әйе, монда нинди генә агачлар үсми: юкәләр, усаклар, тагын шәмдәй төз наратлар, чыршылар - бар да бар. Ә бу имәннәр безне зәмһәрир суыклардан коткарып калды. Шыкырдап торган суыкларда моннан тула оеклардан чабаталар кигән авылдашларның чана тарткан эзләре кыш буе бетеп тормады. Алар ат урынына җигелделәр, шулай, нужалар кичереп, бәхетле буласылары килде. Офыктагы якты киләчәк әле бик күренергә теләп тормады... Ильясның карашы яртылаш корыган зур гына имәнгә төште. Аның корыган ботаклары, күктән мәрхәмәт сорап сузылган куллар сыман, ә икенче яртысындагы ботаклар исә, купшыланып, яшеллеккә төренгән, якты кояш нурларына чумып, дөнья рәхәте кичерә. Баксаң, ике арада нинди гаделсезлек! Кайсыдыр кибеп корый, кайсыдыр, янәшәсендәгегә игътибар итмәстән, рәхәтләнеп хозурлык кичерә. Гәрчә бер нәсел агачыннан, бер тамырдан туенган булсалар да. Каян килә бу тигезсезлек, зәгыйфьлек? Кешеләр тормышында гына түгел, табигатьнең үзендә дә хөкем сөрә, күрәмсең. Нигә, ни сәбәпле? Әллә берәрсе агач кәүсәсенә балта белән чабып киткән булдымы икән? Ильяс имәнгә якынрак киләсе итте, берничә адым атлагач туктап калды. Имәнгә умарта күче кереп оялаган түгелме? Әйе, әйе. Бал кортлары корыган агач ярыгыннан керә-чыга очалар. Теге, мин яшь вакытта әтинең дә бер умартасындагы кортлары аерылып очып киткән иде. Алар да шулай кайсыдыр бер агачка килеп оялаганнардыр инде. Ильяс имәнгә якынрак килде, кортларның, тырышыптырышып, бал ташыганнарын карап торды. Аннары, ничек имәнне тишеп, бал алырга дигән фикергә килде. Аңа бу эшне башкарырга пычкы, өтерге, чүкеч, битлек, димар да кирәк булачак. Һәм ул бүген кич Газизәсен, кура җиләкләре белән сыйлап, баллап та чәй эчерергә карар кылды. Аннары шушы максатын тормышка ашыру өчен, кирәкле инструментларны сорап торырга дип, Фёдор дәдәй янына китте. Ильяс мунчала күле янына килеп җитәрәк, туктап, Фёдор дәдәй янында кеше-кара юкмы икәнлеген ачыклады. Карт үзе генә иде. Таягын тотып титаклап йөри. Ильяс, кыюлана төшеп, аның янына килде. 
- Исән-сау гынамы, Фёдор дәдәй? 
- Исән, исән, - диде карт, аны тавышыннан танып, һәм аңа борылып карады. 
- Үзең нихәлләрдә? 
- Болай ярыйсы, түзәрлек... Урман каравыллыйм. Вакытны уздыру гына кыен. Фёдор, алай икән дигәндәй, тәмәкедән саргая төшкән мыегын сыпырып алды. Кырынмаган Ильяс хәлләрен болай да яхшы төшенде. Будкасына таба ымлап: 
- Әйдә, чәйләп алыйк, - диде. 
- Тамак ялгамасаң, ерак китеп булмый ул. Ильяс аның тәкъдименә теләп ризалашты, ул чәйгә сусаган иде. Алар икесе дә, төрмә газаплары кичергән кеше буларак, чәй янында гәп корды. Ильясның үз хәлләрен сөйлисе, киңәшәсе дә килеп китте. Фёдорның төенчек букчасыннан мичкә тәгәрәтеп пешерелгән бәрәңге, камыр ризыклары да чыкты. Аннары ул нидер исенә төшерде дә: 
- Минем бераз көмешкә бар, - диде. 
- Настя түткәң әзерләгән. Саласыңмы? 
- Әйдә соң... Яшерелгән агач төбеннән көмешкәле шешә чыккач, кырлы стаканнарга чамалап салынды. 
- Әйдә, тот! - диде Фёдор, - аппетитны ачып җибәрә ул. Көмешкә аппетитны гына түгел телне дә ачты. Бераздан Фёдор Ильясның күзенә карап турыдан сорады: 
- Дөресен әйт, Ильяс, төрмәдән качып кайттыңмы? Ильяс телсез калды, бераз тынып торгач: 
- Дөресен әйтергәме? - диде. 
- Дөресен әйт. Миннән сүз чыкмый... 
- Чынлыкта качып кайткан булып саналам. Беләсеңме, Фёдор дәдәй, безнең төрмәне немец самолётлары төн уртасында килеп бомбага тотты. Шуннан китте мәхшәр, тоткыннар кайсы кая чабыша башлады, кайберләре үлеп тә калды. Мин бергә утырган укымышлы Сергей Приходко дигән кешегә ияреп киттем. Анда үлгәнче, гаиләмне, туганнарымны кайтып бер күрәсем килде. Менә шундый хәл булды. 
- Аңлыйм, - диде Фёдор. 
- Бу авыр хәл, билгеле. 
- Менә хәзер ни эшләргә дә белгән юк... Фёдордан җавап көтелмәгәч, Ильяс сүзен дәвам итте:
- Хәзер милициягә барып явитсә итсәң, тагын төрмәгә олактыралар. Анда исән каласыңмы, юкмы, белеп булмый. Җитмәсә, сугыш бара. Андый чакта тоткын белән исәпләшеп тормаска мөмкиннәр. Атып үтерергә дә күп сорамаслар. Кем син? Качкын!.. Һәм эшең бетте... Фёдор аңа нәрсә дип тә киңәш бирергә кыенсынды, янә мыегын гына сыйпап куйды, сабырлыгын саклады. Ильяс үз эчен бушатты. 
- Гаделсезлек җанны кимерә, - диде. 
- Һич юкка утыртмасалар, болай да булмас иде. Үзең беләсең, бездә һәр чат саен стукач... Алла язган булыр дип, сугышына да китәр идең, хәзер бу мөмкин түгел, сиңа ышанмаячаклар... Ялганга, төрле әшәкелекләргә корылган дөньяга күзеңне ача төшкәч, каядыр китеп олагасы да, яман күзләрдән югалып торасы да килә. Ходай биргән гомерне кемнәрдәндер вакытсыз өздертәсе килми... 
- Ильясның уйлар томаны эчендә йөзгән йөзенә яктылык сирпелде, һәм ул өстәде: 
- Фёдор дәдәй, минем малаем да туачак бит әле!.. Бу хәбәрдән картның да кәефе күтәрелеп китте. 
- Әллә хатының йөккә дә уздымы? 
- Әйе. Хатын, тагын бер малаең булачак, ди. Инде ул малай корсакта тибенә үк башлады, тизрәк якты дөньяга чыгасы килә. 
- Хәере белән, исән-сау тусын инде. 
- Амин, шулай булсын! Минем нәсел дәвам итәргә тиеш!.. Фёдор, килешеп, аны кыстый төште. 
- Әйдә, ризыкларны капкала. Ильяс чуклы тастымал өстеннән мичкә тәгәрәтеп пешерелгән бер бәрәңгене алып, аның кабыгын әрчи башлады, үзе янә күңелен борчыган сорауга кайтып калды. 
- Нишләргә дә белгән юк, Фёдор дәдәй. 
- Авыр хәл... Бу очракта сиңа киңәш бирү дә кыен. Үзең әйтмешли, алда ниләр буласын белеп булмый. Һәркемгә дә үз гомере кадерле... Ә бездә кеше гомерен кадерли белү юк диярлек... Күңелең ничек тели, анысы синең эш... Үлемгә дә, кайчак белә торып, сарык көтүен куган кебек куып кертәләр... Аннары, вакытлар узгач, искән җилләр сымак барысы да онытыла. Бер уйласаң, без өч көнгә килгән кунак кебек кенә. Кеше гомере бик кыска икән ул. Сугыштан соң да гаиләңне, балаларыңны да уйлаучы булмаска мөмкин, үзең исән калып кайгыртмасаң... Ни кылырга телисең, үзең уйла... Ильяс картның үз хәлләре белән кызыксынасы итте. 
- Сезнең "Бохар" колхозында хәлләр ничек? - диде ул, Югары Мирәтәк авылын колхоз исеме белән генә атап. 
- Милиционер Мөтри күренгәлиме? 
- Йөри, зур эш башкаргандай чаба... 
- Теге утызынчы елларда сезнең "Бохар" колхозы белән безнең "Марс" колхозы арасында "сәнәк сугышы" нилектән килеп чыкты ул? Бу сорау Фёдорның авырткан җиренә тиде булса кирәк, ул, капшанып, таягына таянды һәм аны, өндәү билгесе ясагандай күтәрә төшеп, идәнгә сугып алды. 
- Нилектән булсын, - диде, кызып, - үзәнлеләр үз җирләренә иген чәчкәннәр иде. Колхоз булып оешкач, аларның чәчелгән җирен безнең "Бохар" колхозына кертеп бүлделәр. Шуннан китте әкәмәт. Үзәнледән теге Ярми, Ширин, Ямаш, Шамгуннар, сәнәкләр тотып, менеп җиттеләр: "Җир безнеке!" - дип. Без каршы торырга чыктык һәм эләгешеп киттек... Азагы Лаеш контоны судына барып җитте. Миңа да өч ел чәпәделәр. Сезнең Ярми белән Ширинне дүрт елга хезмәт лагерьларена сөрделәр. Миңа Соловкида, урман кискәндә, күрмәгәнне күрсәттеләр, шунда аякны да имгәтеп кайтырга туры килде. Сәнәк сугышының "бүләге" шул булды. Үзең әйтмешли, алда ниләр язганын белеп булмый шул... Аннары Ильяс Фёдорга үз йомышын белдерде, имән агачы куышына оялаган бал кортлары турында әйтте, кирәк булган инструментларны - пычкы, өтерге, чүкеч сорады. Киткәндә, Фёдор аның артыннан: "Үзеңне корт чагып шешендермәсен!" - дип озатып калды.
* * *
Ильяс, караңгы төшкәч кенә, өенә кайтып керде. Серен үзе генә белгән ишек биген тавышсыз-тынсыз гына ачып керде дә түргә үтте. Аннары Газизәсен шатланып кочты һәм: 
- Менә тагын мин кайттым, - диде. 
- Күрәм, - диде Газизә, шатланыр-шатланмас.
- Әйдә, самавырыңны куй, без хәзер синең белән икәү баллап чәй эчәрбез. 
- Нинди бал? - диде Газизә, гаҗәпләнеп. 
- Әллә берәрсенең умартасын бастыңмы? 
- Юк, урманда корт оясы таптым. Имән куышына оялаган... Газизә бу кадәресенә бик исе китми әйтеп куйды: 
- Китәсең дә югаласың, исәнлегеңне дә белгән юк. 
- Менә исән ич, шатланырга кирәк. 
- Шатланыр идем, төрлесен уйландыра шул... 
- Ә син бүген андый уйларыңны онытып тор. Менә кура җиләкләре, тәмен татып аша. 
- Ул җиләкләрен Газизәгә сузды. 
- Мин аларны синең өчен җыйдым. Ниһаять, кып-кызыл урман җиләкләренә баккан Газизә елмаеп куйды. 
- Рәхмәт инде!.. Самавыр кабынып гөжли башлады. Ильяс үзен рәткә кертергә булды, юынды, көзге каршына килеп кырынды. Уллары Рәхим, гадәттәгечә, әбиләрендә иде. Кичке тынлыкта тонык лампа януын белде. Чәй янына утыргач, Ильяс Газизәсенә сүз катты. 
- Өйдә тынычлыкмы? - диде. 
- Ул-бу юктыр бит? Газизә, кем белгән инде аны дигәндәй, иңбашларын какты һәм: 
- Болай аны-моны әйтүче кеше юк, килгән-киткән кеше дә күренми. 
- Ярар, син боекма. Алла боерса, берәр рәте чыгар әле... Әйдә, баллап чәеңне эч, җиләкләреңне аша. Газизә җиләкләрне тәмләп мактый-мактый ашады. Кәрәзле балны да авызында суырып чәйләде. Ике арада туган күтәренке халәт үзара җылы мөгамәлә тудырды. Күпмедер вакыт узгач кына, Ильяс күңелен борчып торган уен белдерәсе итте. 
- Газизә! - диде, пауза ясап. 
- Әллә дим, миңа вакытлыча, каядыр еракка китеп барыргамы? 
- Кая? - диде Газизә, исәп-хисап ясап. 
- Себер тирәсенәме, йә булмаса Урта Азия якларынамы? Авылдан Үзбәкстан якларына да китүчеләр шактый булды бит. Яши бирәләр. Паспорт урынына авыл Советы справкасы да җитә. Аны Фәлән Фәләновка дип, печатен сугып, бүтән исем белән бирсәләр дә ярый. 
- Сиңа аны безнең авыл Советыннан кем бирә? 
- Юк, мин безнең авыл Советыннан димим, туган апам яшәгән Яңа Арыш авылыннан алып булмасмы дим. Җайлап булса... 
- Ай-һай... - диде Газизә, башын чайкап. 
- Кем бу эшкә барыр икән? Мин ни дип тә әйтә алмыйм, үзеңә кара... Белмим инде, әгәр милициягә барып үзең явит итә калсаң, шулай, шулай дип, бәлки, аңларлар, срогыңны да кыскартмаслармы? Ильяс кырт кисеп каршы төште. 
- Юк, минем кабат төрмәгә барып керәсем килми. Утыртып кына калсалар ярый да, терәп үк атмасалар... Газизәнең кинәт йөзе качты. 
- Мин куркам, Ильяс, - диде. 
- Алайса, үзеңә кара... Чәеңне эч әле, болай да җиткән, котларымны очырып торма... 
- Булды, булды, Газизә, бу турыда бүтән сүз кузгатмыйбыз... Утны сүндереп йокларга яткач, Ильяс Газизәнең бүселә төшкән көмәнле корсагын саклык белән сыйпап узды. 
- Үсәме минем малай?! - диде, куанычын сиздереп. 
- Үсә билгеле, әнә тибенеп тә алды. Янына әтисе кайтканны да сизенә булыр... 
- Хыялланма әле, - диде Газизә, шаярту катыш. 
- Ничек туачак улың белән хыялланмаска кирәк инде?! Горурланам да, әле күңелемнән аның белән сөйләшәм дә... 
- Ул Газизә корсагына колагын куеп тыңлап бакты. 
- Тибенә минем туачак Расих, әллә ишетә дә инде... 
- Ишетә, ишетә Расихың, - диде Газизә. 
- Әле тумаган балага алдан ук исем кушалар димени? 
- Исеме Расих була, бетте-китте... 
- Ярар, ярар. Исән-сау гына, бәхете-саулыгы белән тусын... 
- Амин. Алар шулай сөйләшә торгач, вакытны искәреп, тын гына йокыга талдылар. Кинәт шулвакыт ишекне дөбердәтеп шакыдылар. Икесе дә тавышка сискәнеп уянды. Күңеленнән сизенгән Ильяс шунда ук: 
- Минем арттан килделәр!.. - диде һәм сикереп торып киенә башлады. 
- Алар берәү генә түгел, син курыкма! Ишекне ачмый тор...
Ильяс тәрәзә аша тышкы якка күз салды. Тәрәзә саен сак. Ул инеш ярына караган ян тәрәзәгә килеп басты, рамын тибеп очырды да сакта торган яшь милиционер малайны сугып та екты, минут эчендә өй кырыеннан бер зур таш алып, аны буылган инеш суына томырды һәм, шунда ук бакча артына чыгып, атына атланып чапты. Тавышка яр буена йөгереп килгән милиционерлар, аны суга сикерде дип уйлап, судан калкып чыкканын көтеп калдылар. Судан баш калкытучы юк та юк. "Әллә ул ярга терәлеп үскән тал агачлары арасына йөзеп килеп посты инде?" Алар шулай фаразлап торган арада, Ильяс, тын да алмый басып торган атына атланып, шактый җир элдерткән иде инде. Авыз ачып калган милиционерлар ачудан өйгә бәреп керделәр. Газизә, өне алынып, сәке почмагына поскан иде. Филкин, аның янына килеп: 
- Кая качырдың иреңне? Кая китеп олакты ул? - дип ярсыды. Газизә эндәшмәде. Куркак куяндай бөкшәеп утыруын белде. 
- Ник дәшмисең? Ирең кая качты, урмангамы? 
- Мин белмим. 
- Ничек син белмисең, хатыны була торып. Әкият сөйләмә. Аның үзе белән коралы бармы? 
- Белмим. 
- Белмим дә белмим! Белдертербез... 
- Филкин, фонарь яктысын уйнатып, өстәлдәге кәрәзле балга, кура җиләкләренә күз салды. 
- Бу балның, җиләкләрнең каян кайтканын да белмисеңме? Аның умарта басып йөргәнен дә?.. 
- Кеше умартасына тими ул, өстәлдә умарта балы түгел... 
- Каян соң бу, күктән төшкәнме? Балга ныклап күз салдылар, чыннан да, бал рамланган кәрәзле бал түгел иде. 
- Бу - урманда агачка оялаган корт балы, - диде Мөтри, белдеклеген күрсәтеп. 
- Димәк, Ильяс урманда качып ята. 
- Бал ашап, монда кайтып, хатынын да бал белән сыйлый, - диде Филкин, Мөтри сүзен элеп алып. 
- Әйт, кайсы урманда, кайсы төштә яши ул? 
- Миңа әйтмәде. 
- Әйттертербез... Ник бандитны качырып яткырасың? Филкин шулай диюгә, Газизәнең корсагына китереп типте. 
- Балаң кемнән? Газизә сыгылып төште, "эх" дип тә әйтә алмады. Күзләреннән яшь бөртекләре тәгәрәп чыкты. Мөтри, Газизәне кызгана төшеп, Филкинга ым какты "Бәлки, җитәр..." - дип куйды. Аннары гына Филкин кыйнаудан тыелып дәвам итте: 
- Иреңнең кайдалыгын сөйләп бирмәсәң, үзеңне дә каталашкага ябып куябыз. Районга килгәч, тикшерүчеләр телеңне тиз ачтырыр... Аннары алар, янауларын дәвам итеп, ишеккә юнәлделәр. Ильяс тарафыннан сугып өннән чыгарылган Мишәров маңгаена чыккан шешен тотып атлады. Бер аягын бусагадан атлаган Филкин тукталды да борылып җикеренде. 
- Төрмәдән качып кайткан иреңне барыбер тотачакбыз... Алар чыгып киткәч, Газизә эчен тотып бик озак үкседе: "Тагын ниләр күрәселәрем бар икән? Балам гына төшмәсә ярар иде... Имансызлар. Бу кадәр кабахәт булырлар икән. Мин нишләгән? Иремне дә бер гөнаһсызга утырттылар да җәберләп җәзалауларын гына беләләр... И Аллам, бу нинди гөнаһ шомлыклары?.." Аннары Газизә Сәрияне каргады: "Шул сөйрәлчек тәки телен тыя алмаган икән. Милиционерларга барып сатмаса ни булган? Дәҗҗал. Язгы ташу суына күпердән ыргыткач та исән калды бит. Инде дә тәүбәгә килмәсә килмәс икән..." Әрни-әрни рәнҗегән Газизә озак тынычлана алмады. Эче һаман авыртып торды, пошаманга калды. Аннары әкрен-әкрен йөреп карады, туктап-туктап калды. Тагын йөреп китте, ни эшләргә белмәде. Аптырагач, караңгы төн дип тормады, әкрен-әкрен атлап булса да, каенанасы Зөләйха әбиләргә китте. Төн уртасында вакытсыз килеп чыккан Газизәне күргәч, Зөләйха әби гөж итеп калтыранып китте. 
- Кызым, сиңа нәрсә булды? Йөгең төшәме әллә? 
- Белмим әле, әни... 
- Әйдә, әйдә, кер.
- Малай йоклыймы? - диде Газизә, керә-керешкә, Рәхимен уйлап. 
- Йоклый. 
- Ярар, йокласын, безнең сөйләшкәнне ишетмәсен инде. 
- Нәрсә булды соң, әйдә, рәтләп кенә сөйлә әле? 
- И әни...
- Газизә елап ук җибәрде. 
- Ильясымны тотарга дип, милиционерлар өйгә килеп керделәр. 
- Ильясны тоттылармы? - диде Зөләйха, куркынып. 
- Юк, ул качып өлгерде. Аннары миннән сорау ала башладылар. Берсе шунда, ач яңаклысы, чиләнгән битлесе: "Нигә бандитны качырып яткырасың? Бу балаң кемнән?" - диде дә эчемә китереп типте. Зөләйха әбинең коты очты. 
- Һе-е, йөзе кара! - диде. 
- Балаң исәнме? Тибенәме? 
- Тибенә тибенүен, берәр нәрсә булмасмы, гарипләнеп тумасмы икән? 
- И-и кызым, берүк тыныч була күр! 
- Ул килененең корсагын, бисмилласын әйтеп, капшап-капшап карады. 
- Исән-сау булыр, Аллаһы боерса, тынычлыгыңны гына саклый күр, балам, үзеңне борчып бетеренмә... 
- Нишлим соң? Үз-үземне тынычландыра алмыйм. Алар тагын, тагын килерләр болай булгач. Районга чакырып сораулар алырлар, мыскылларлар... 
- Йә-йә, тынычлан, Алла язганы булыр. Аларны да Алла күрер... Бүген өеңә кайтып йөрмә, монда гына кун. Иртән уйлашырбыз. Бәлки, Яңа Арыш бүлнисенә барып кайтырбыз. Анда Нәгыймә кызымның бер таныш брачы эшли. Булмаса берничә көн аларда кунарсың... Әйдә, сөтләп чәй эч тә тынычланып ят... 
- Йокы да кермәс инде. 
- Син тыныч кына бисмиллаларыңны әйтеп ят... Иртән йокыдан торган Газизә, баласын саклап калу ниятеннән, урман артындагы Яңа Арыш хастаханәсенә китеп барды.
* * *
Әнисе Яңа Арышка киткәч, мәктәптән кайткан Рәхим өйләрендә берүзе калган иде. Ачык калган ишектән, һич уйламаганда, көтелмәгән "кунаклар" - милиционерлар килеп керде. Аларның берсен таныды ул, анысы Югары Мирәтәк авылы керәшене, әтисен мәчеттә хөкем иткәндә дә катнашкан Мөтри иде. Икенчесе таныш түгел, яшьрәк, бер күз төбе кара янып тора. Аның кыяфәте күңелгә ятмый, күз карашлары чәнечкеле. Анысы Субаш авылы участок милиционеры, теге яман төндә инеш яры ягындагы тәрәзә артында сакта торган, Ильяс сугып еккан Мишәров иде. Шул көнне әбиләрендә йоклап калган Рәхим бу кадәресен белмәде, хәер яшь малайга бу мәхшәрне күрмәве хәерлерәк иде. Әнисе аны-моны әйтмәскә, баласы күңелен тынгысызламаска булды. Мишәров килеп керүгә үк, өстәл артында утырып торган малайга чәнечкеле карашын төбәде дә, үзен гаярь тотып: 
- Исемең ничек? - диде. 
- Рәхим. 
- Әниең кайда? 
- Белмим. Бульнискә китте бугай. 
- Кайсы больницага? 
- Белмим. Эчем авырта, диде. Мишәров, тәк тәк дип, елтыр күзләрен уйнатып алды һәм белмәмешкә салынып сорады: 
- Әниеңнең эченә нәрсә булган? 
- Мин белмим... 
- Белмисең шул, качкын әтиең белән йоклап йөргәч, ник авыртмасын?! Сиңа бер энекәш алып кайтырга җыеналар... Әйт, кайда качып йөри әтиең? 
- Белмим. 
- Ничек белмисең, көн саен кайтадыр бит ул? Рәхим, эшнең кая таба барганын сизенеп, артыгын әйтмәскә булды. Шулай дип акланырга тырышты: 
- Мин күбрәк Зөләйха әбиемнәрдә кунып калам, - диде. 
- Зөләйха әбиең кем була? 
- Әтиемнең әнисе. Шушы урында Мөтри сүзгә кушылды.
- Син, егет, дөресен сөйлә. Әтиең кайсы урманда, кайсы төштә качып ята? - диде. 
- Белмим, әйтми ул... 
- Сорамыйсың дамы? 
- Юк. Мишәров калкынып алды. 
- Ялганлыйсың бит, - диде, оран салып. Рәхим куркуыннан сискәнеп китте, телсез калгандай булды. Мишәров аңа җикеренде. 
- Кил әле монда! Кил диләр сиңа!.. Мишәров Рәхимнең кулыннан тартып ук китерде дә, йодрыгын уйнатып: 
- Менә моны күрәсеңме? - диде. 
- Төрмәдән качып кайткан әтиең кайсы урманда качып ята? Рәхим телен тешләгәндәй эндәшмәде. 
- Нәрсә, әллә син телеңне йоттыңмы? Хәзер ачтырабыз аны... Мишәров, баш бармагы белән каты итеп, Рәхимнең чәчләрен артка сыдырттырды. Рәхим, чыдый алмыйча, акырып елап җибәрде. 
- Авыртамы? Тагын кирәкме? Әйтмәсәң, башыңны тагын "кашыйбыз", бетең коелганчы... Рәхим үкседе. 
- Белмим дим бит... 
- Менә монысы белмәгән өчен!.. - диде Мишәров һәм Рәхимгә сугып та җибәрде, үзен сугып миңгерәткән Ильяска да ачу саклап. Малай сөрлегеп ишек катына атылып китте. Торып баскач, аны Мөтри икенче якка сугып очырды. Ике яклап кул уйнады. Нишләргә дә белмәгән Рәхим, елый-елый, башын аска иде. Бераз тынычлана төшүгә, аңардан янә сорау алу башланды. 
- Әтиең урманнан атка атланып кайтып йөриме? - диде Мишәров, кабат чәнечкеле карашын текәп. Рәхимнең сабырлыгы төкәнде һәм ул: 
- Әйе, әйе, - диде, ярсынып. 
- Әти атка атланып кайта, атка атланып китә... Сез аны нахакка төрмәгә утырттыгыз... Ул кеше кыйнамады, урламады да... 
- Ә ул атны каян алган? 
- Мин каян белим. 
- Белергә кирәк. Ату тагын... 
- Мишәров йодрыгын күрсәтте. 
- Әтиеңнең мылтыгы да, пистолеты да бармы? 
- Юк аның мылтыгы. Ул мин йоклагач кына кайта, мин торганда, иртүк киткән була. Мөтри тернәкләнеп кыек борынын тартып куйды да: 
- Менә бит әтиеңнең кайтканын, киткәнен беләсең, - диде. Рәхим: "Нишлим мин, әтине сатам бит", - дип, бөтенләй эндәшмәс булды. 
- Болай булмый, - диде Мишәров, башын калкытып. 
- Әйтмәсәң телеңне ачтырырбыз. Менә хәзер сине, атка утыртып, урманга алып китәбез әтиең янына. Шунда син кычкырырсың: "Әти мин монда, син кайда?" - дип. 
- Мин бармыйм... - диде Рәхим, карышып. 
- Барырсың, бармасаң үзеңне урманда адаштырып калдырырбыз. Мөтри үз фикерен әйтергә ашыкты. 
- Йә, кырмыска оясына салабыз... Малай дер-дер килде һәм як-ягына каранды. Рәхимгә бу хәлдән котылырга ярдәм итүче күренмәде. Ертлач милиционерлар малайның бөтенләй куркып калырын, холкына, башына, гомумән, психикасына зыян килерен дә, йөрәгенә төзәлмәс яра салырбыз дип тә уйлап тормадылар. Хәер, бу турыда уйларлык дәрәҗәдә түгелләр иде алар. Рәхимне тәки, атка утыртып, урманга алып менеп киттеләр. Урманда аны әтисенә тегеләй дип тә, болай дип тә кычкырырга мәҗбүр иттеләр. Мунчала күлендә, Фёдор дәдәй янында да булдылар. Аңардан, "Ильяс күренмәдеме?" дип, тегеләй дә, болай да сораштырдылар. Күпне күргән, күпләрне яхшы таный белгән Фёдор, хәлне бик тиз аңлап алды һәм "юк"тан башканы әйтмәде. Аннары алар Кабык Күпер урманлыгына да, Күмер елгасы дигән төшкә дә барып чыктылар. Рәхимне кабат-кабат әтисен чакыртып кычкырттырдылар, тик Ильяс аның тавышына пәйда булмады. Кайтырга чыккач, җәберләп талкынган малайны Мөтри белән Мишәров, басу капкасы турында төшереп, өенә кайтарып җибәрделәр. Рәхим, өйләренә кайткач, бик озак рәнҗи-рәнҗи елады да елады...
* * *
Ул гаҗәпкә калды...
Үзенә керер тишек тапмагандай, Ильяс әле тегендә чапты, әле монда чапты, ниндидер гражданскийдан киенгән өч баһадир ир аны эзәрлекләде дә эзәрлекләде. Каршына әле тегеннән, әле моннан чыгып бастылар, юлын бикләделәр. Ильяс, артына чигенеп, алардан качарга тели, кире чаба, ни генә кылса да, тегеләр янә шунда ук әллә каян килеп чыга, әле бер, әле икенче агач арасына яшеренгән, агач артларына поскан җирләреннән килеп чыгалар да кабат юлына аркылы төшәләр. "Син кая?" дигәндәй текәлеп калалар. Үзләре гаярьләр, карашлары яман, кырыс. Ильяс алар тозагына эләгүдән куркып чаба да чаба, тыны бетеп, үлем куркынычы тоеп кычкыра, ярдәм сорый: "Коткарыгыз, коткарыгыз..." Аны беркем ишетми, ярдәмгә килүче юк. Чарасызлыктан йөрәге дөпдөп тибеп уйный, ярсына. Инде, ахры, бетүем шушы икән дип, җан ачысы белән актык көченә кычкыра: "Коткарыгыз, үтерәләр..." Аны шушы коточкыч хәлдән йокыда бастырылып кычкырган тавышын ишеткән аты Ибрайның арт аягы белән тибенеп кешнәп җибәрүе коткарды. Һәм ул үзенең исән калуына сөенеп куйды. Аннары бик озак йокыга китә алмый борсаланып ятты. Күпмедер вакыттан соң, төн уртасында, Ибрай да тынгысызланды, бер урында таптанды да таптанды. Ильяс "Нигә икән?" дип аптырады. Шулай уйларга да өлгермәде, тышта бүре улаганын ишетте. Аның яман, куркыныч тавышы тагын, тагын кабатланды, сискәндерде. Бу ни хәл? Куркуын басарга теләп торып басты, мылтыгын кулга алды, тышка чыкты. Караса, чыннан да, бүре килгән, бер усак агачы төбендә айга карап, муенын суза төшеп улый. Аңа монда ни калган? Әллә атка һөҗүм итәргә телиме, әллә инде берәр шомлы хәбәрне ишеттерергә телиме? Белмәссең. Бүре, Ильяс кулындагы мылтыкны күргәч, күзләрен ялтыратып, агачлар арасына кереп югалды. Ильяс тын урман эчендә, як-ягына каранып, уйларга чумды... Әлеге куркыныч төш аның җан уйнауларын кузгатып җибәрде, аптырашта калдырды. Ул үзенә урын таба алмый, әле тегендә, әле монда сугылды, барган җиреннән туктап-туктап калды. Тора-торып сәер хисләр кичерде: урман эчендәге бар агачлар гүя аңа өстән сынаулы карашларын төбәп калганнар да үзләренчә фараз кылалар: "Болай гел урманда ялгызың йөреп ниләр кылырсың икән, бахыр? Тиздән менә көзге салкыннар җитә, суыкларына ничек түзәрсең? Җаныңа җылы таба алырсыңмы? Сине үзенә кем сыендырыр? Газизәдән башка кем үз итәргә ашкыныр? Хәзер аңа да бик кыен... Шушылай каңгырып тагын күпме "адашып" йөрерсең икән? Язмышың ифрат та кызганыч... Теләсәк тә, без сиңа ярдәм кулы суза алмыйбыз шул. Ярдәм кулы сузучылар, сине аңлаучылар табылыр микән әле?! Ярар, хәзергә ярыйсы гына йөрисең, ачыксаң, урмандагы сый-нигъмәтләрдән авыз итәсең, миләш, балан, гөлҗимешләрне чемченәсең, гәрчә ашарыңа җылы ризыклар бик тәтемәсә дә. Түзәсең, билгеле, түзмичә кая барасың? Башыңны имәннәргә ора алмыйсың шул. Хыялыңда гына булса да, кешеләрчә яшисең, бәхетле буласың килә. Ходай тарафыннан бүләк ителгән гомереңне саклап, якыннарыңны кайгыртып, сөеп, яратып, хезмәт дәрте белән яшәр идең дә... Әмма тормышта син көтмәгән, син уйламаган әнә шул "әмма"лар килеп чыга торалар, һәм алар, үч иткәндәй, юлыңа агачлардай аркылы авалар. Аларны син читләп уза алмыйсың, булмый... Хәзергә син урман "сәхнә"сендә берүзең. Безгә дә серләреңне сөйләп бушана аласың, аларны без дә "ишетик", урман серләрне саклый белә. Без менә шулай, давыллар тынгач, тын гына баш калкытып, җылы кояш нурларына үрелеп үсәргә талпынабыз, дөньяны матурларга тырышып хозурланабыз. Әгәр дә кемдер килеп аяктан екмаса, гомерне кисмәсә. Менә шулай, бахыр, кемгә ни язганын алдан белеп булмый икән, булмый..." Ильяс, агачлар "фикере" белән килешкәндәй, ботаклар арасыннан үтеп кергән кояш нурларына тотынып, яктылыкка, иркен киңлекләргә чыгарга омтылгандай, күккә ашкан агач башларына бакты. Яшел яфраклар арасында ялтырап уйнаган нурлар яктылыгында аның сөекле Газизәсенең йөзе балкып киткәндәй булды. Һәм ул аңа, мизгел эчендә елмаеп, нидер әйтергә теләп ым каккандай итте. Нәрсә әйтергә теләде? Әллә "кайт", әллә "кайтма" диясе килдеме? Юк шул, ничек кайта алсын ул? Болай булгач, аны тагын саклаячаклар. Һәм ничек кенә!.. Аның аркасында Газизәсенә көн күрсәтмәскә мөмкиннәр. Бу авыр хәсрәтләрен ничек күтәрер икән ул? Юк, милиция халкы, Филкин кебекләр, җәбер кылудан тартынмыйлар, өстергән этләрдәй ташланырга гына торалар... Әнием кайгыларга ничек түзәр? Йөрәген тотып аяктан егылмаса гына ярар иде. Бу хәлләрдән соң улым Рәхим белән ниләр булып бетәр? Нишләргә? Нинди сазлыкка кереп баттым мин? Ильяс, үзен әкрен-әкрен суыра барган сазлыкка батмас өчен, агач ботакларына тотынып калырга теләгәндәй, кулларын өскә күтәрде һәм шулчак гүя агачлардан җавап көткәндәй итте. Һәммәсе аны башларын иеп тыңласалар да киңәш бирүче ишетелмәде... Аннары ул, Фёдор дәдәйне исенә төшереп, Мунчала күле ягына таба борылды. Ул инде эшенә килгәндер, нәрсә әйтер икән дип уйлады. Гадәттәгечә, көндәлек эшләрен бирелеп башкарган Фёдор үз урынында учак ягып чәй эчә, тамак ялгый иде. Беренче булып Ильяс эндәште.
- Исәнме, Фёдор дәдәй? - диде, кәефсез тавышын сиздереп. Фёдор бу юлы, электәгечә, ачык чырай биреп җавап кайтара алмады. 
- Болай ярыйсы, - диде сүлпән генә, Ильясны сөендерә алмаганын белеп. 
- Әйдә, кил, утыр, чәй эчеп сөйләшик... Ильяс Фёдорның төс-кыяфәтеннән нидер сизенде һәм якын килеп утырды да: 
- Йә, хәлләрең ничек? - диде. Фёдор борчулы халәтен сиздерәсе килмәгәндәй тыелып торды, аннан: 
- Минем хәлләр ярыйсы болай, үзгәрешсез. Үзең ничек? 
- Начар, - диде Ильяс, турыдан кистереп. 
- Ник алай? 
- Мине тотарга дип төнлә өйгә килделәр, өч милиционер. Көчкә качып котылдым... 
- Димәк, кемдер чагып өлгергән. 
- Бар инде бездә берәү... - диде Ильяс, "активист" Сәрияне күз алдында тотып. 
- Алар берәү генә түгел, күп, авыл тулы... - диде Фёдор, авыр сулап. 
- Сертотмас үрдәк кебек үзара ишеткәнен-белгәнен чәйнәшәләр. 
- Анысы дөрес инде... 
- Без капчыкта ятмый... Күрәмсең, язмыштан узмыш юктыр, нишлисең бит... Ильяс үз фикерен белдерде. 
- Кемгә ничек бит?.. 
- Шулай да, бәхетеңә җил каршы булса, мондый авыр хәлләрдән котылу кыен. Сугышы да бар... Андый чакта кем кем белән исәпләшеп тора? Һәркем үз җанын саклап калырга тырыша. 
- Анысы хак... 
- Әйдә, чәеңне эч әле бәрәңге коймагы белән. Пешкән йомырка да бар. Ачыккансың да. 
- Ачыксаң да түзәргә туры килә... - диде Ильяс, чәен эчеп, һәм ул пешкән тавык күкәенә үрелде. Аны кабыгыннан чистарта-чистарта, Фёдорның нәрсәнедер әйтергә авырсынганын күреп сорады: 
- Үзеңдә ниләр бар? Фёдор тел очында торган сүзен ничек башларга кыенсынып торды. 
- Мин сине эзәрлекләп килгәннәрен белдем инде, - диде, пауза ясап. 
- Алар монда да булып киттеләр... 
- Ничек? Милицияме? - диде Ильяс, гаҗәпкә калып. 
- Әйе. Шулар инде. Мөтри белән Субаш керәшене Мишәров. 
- Филкин юк идеме? 
- Анысы юк... 
- Фёдор тотлыгып калгандай булды да өстәде: 
- Тик алар синең малайны да үзләре белән ияртеп килгәннәр иде. Әтисен таптыртырга дип. Егет миңа бик кызганыч тоелды... 
- Ну, кабахәтләр!.. - диде Ильяс, ни эшләргә дә белми. 
- Миннән сине сораштылар, бу тирәдә күренмәдеме дип. Мин "юк" дидем. Шул. 
- Аннары ни эшләделәр? Малайны кая алып киттеләр? 
- Кабык күпер урманы, Күмер елгасы ягына таба китеп бардылар. Бераздан мин малайның "Әти, син кайда?" дигән тавышларын ишетеп калдым. Аны сине эзләтеп кычкырттырганнар инде. Ильяс түзмәде, йодрыкларын йомып, тешләрен шыгырдатты. Йөрәк әрнүләреннән күңеле тулды, чыдаша алмый торып китте, ике куш агач арасына башын тыгып, күз яшьләренә ирек бирде һәм ул, һич булмаганча, улы Рәхимне кызганып, сулкылдап елады... Фёдор, урыныннан кубып, аның янына килеп басты һәм, кулын Ильяс җилкәсенә салып: 
- Тынычлан, Ильяс, түз!.. - диде. 
- Ул паразитлардан барысын да көтәргә була... Ильяс ярсуын баса алмады. 
- Үзем бу хәлне күргән булсам, мин аларның икесен дә атар идем... 
- Ярамый... Алай эшләгәндә, миңа да рәхмәт әйтмәсләр. Ник дигәндә кем мылтыгы? Синеке. Шуннан китә инде, үзең беләсең... 
- Йә, ни эшләргә миңа, Фёдор дәдәй? Бер мәлгә тынлык урнашты. 
- Моннан сиңа ераккарак китәргә кирәктер. Берәр кәгазь-белешмә юллапмы? Җаен тапсаң, бүтән фамилиягә күчеп булса да. Сиңа, энем, монда буталып йөрергә ярамый. Яхшы чакта ераккарак олак. Бу - минем фикер, калганын, ничек телисең, үзең хәл ит... Шушы очрашудан соң Ильяс Күмер елгасыннан Субаш авылы янындагы урманга күчте. Аннан апасы Нәгыймә яшәгән Яңа Арыш авылы ерак та түгел иде.
* * *
 Ильяс ике авыл 
- Субаш белән Яңа Арыш арасындагы урманда, ничек тә бер җайлы ышык табарга дип, шактый йөрде, йөри торгач, бер иске чүнник аланлыгына тап булды. Читтәрәк умарталар тотар өченме, әллә әйберләр сакларга, җил-яңгырлардан ышыкланырлык келәт сыман бураган, тишек түбәле, җиргә иңеп бетә язган йорт та бар. Ул шунда тукталасы, аны вакытлыча рәткә кертәсе итте. Якын-тирәдәге юлларны, чишмәләрнең барын-югын барлады. Бу тирәдә чишмә дә булырга тиеш дип исәпләсә дә - тапмады. Янәшәдә куаклык, чикләвек агачлары җитәрлек, инде чикләвекләре өлгереп тә киләләр. Ул куакларның әле берсен, әле икенчесен сыга-сыга чикләвекләрдән авыз итте, кесәләренә дә җыйды. Аңа нәрсә белән булса да тамак ялгарга кирәк иде. Кире аланлыкка әйләнеп кайткач, утлап йөргән аты Ибрайга сызгырды, ат шунда ук, башын чайкап, хуҗасы янына килеп басты. "Су эчәсең киләдер, әйдә, су эзлибез", - диде ул атына һәм, атланып, урман читенә юнәлде. Кыр иркенә чыккач, янәшә-тирәне күзәтте һәм авыл ягындагы үзәнлектәрәк бер күлне шәйләде. Бар тараф тын, кеше-кара күренмәгәч, күлгә таба юнәлде. Күңеленә кереп оялаган тынгысызлык теге көнне милиционерлар капкынына эләкми калганнан һәм Фёдор авызыннан ишеткән хәбәрләрдән соң бермә-бер артты, күңел яралары яңарды. Улы Рәхимне кызганды, аны кызганудан йөрәге сызланды, аңа ярдәм итә алмавыннан, чарасызлыгыннан нишләргә белмәде. Уйлары киеренкелегеннән кашлары бер язылды, бер киерелде. Ачулы карашлары күз алдында торган Мөтригә, Мишәровка, Филкиннарга юнәлгән иде, ул аларга малаен җәберләгәннәре өчен дә ләгънәт укыды: "Эх сез, кабахәтләр! Ерткычлыкларыгызга шаккатарсың! Сабыйлыктан чыкмаган баланы шулай итеп кем җәберли инде? Аның ни гаебе бар? Аңа ни булмас?.. Их, дөнья! Нинди генә газапларга дучар итмисең син адәм балаларын?!" Аннары Ильяс кадерле Газизәсе өчен янып көйде. "И кадерлем! Мин сиңа нинди генә җан газаплары кичертмим. Бер караганда гафу да итмәслек... Юкса ай белән кояштай бергә балкып яшәр кебек идек... Мин инде кыйбламны югалттым, ахрысы... Мин сине хафаларга салдым. Бәлки, миңа төрмәдән кайтмаска кирәк булгандыр... Инде хәзер артка юл юк, кайларга китеп олагырга? Кая? Ничек? Хәзер минем өчен синнән допрослар алу китәр... Җаның кыйналуларга ничек түзәрсең, бәгырь?.. Балам исән-имин генә туа күрсен иде, йа Рабби... Гомер бер генә, Ходайдан бүләк! Аны кемдер кыярга тели... Әле кемнәрне генә корбан итмиләр. Әллә моны ил Атасы күрмиме, әллә астыртын гына мыегын сыпырып, адәми затларны винтикка тиңләп, тиешле-тиешсезгә кан койдыртамы? НКВД лагерьларена озаттыра..." Сугышларны кичкән, тып-тып атлап баручы Ибрай, Ильяс фикерләре белән килешкәндәй, башын кагып-кагып алды. Ат та, җан иясе буларак, хуҗасының эчке халәтен бар күзәнәкләре белән сизә иде булса кирәк. Күлгә килеп җиткәч, ат суны кинәнеп эчте, ниндидер рәхәтлек кичергәндәй, койрыгын болгады, черки-чебеннәрне куды. Күл өстендәге тынлык, тирә-як табигатенең гүзәл кочагы ат рухына да ләззәтлек бирде сыман, пошкырып та куйды. Ни әйтсәң дә, монда йөрәкләрне ярсыткан сугыш, шартлау, атыш күренешләре күренми. Ибрайга да дүрт аяклап, ярсый-ярсый, җир күкрәгенә барабан кага-кага, үлем учагына каршы чабасы юк. Бу мәгънәсез сугышта кан коюлар - гөнаһтыр. Ат иясе дә, шушы якты дөньядан ваз кичеп, күзләрен йомарга тиешме? Юк, кирәкми. Бу чаклы ямьлелекне, хозурлыкны күзләреңә сеңдереп карап калу да ни тора! Бу кадәр матурлыкны кояштан башка бер генә рәссам да ясый алмас. Якты чырайлы табигать гүзәллегенә сокланып калган Ильяс туган җирнең җанга якынлыгын, тарту көче белән бергә аңлатып бирмәслек шифасын да сизде. Күңел күтәренкелеге белән күлнең аргы ягында тын гына йөзгән кыр казларын күзәтте. Алар, бер-берсен узыша-узыша, суга чума-чума, нидер эзли. Канатлары арып талгач, дулкын-бишектә тибрәнгәндәй, күл өстендә изрәп йөзәләр, каядыр юл тотар алдыннан, ял итеп, үзләренә көч җыялар. Күрәмсең, алар да кайгы, сагышларын күл дулкыннарында юарга, чистарып калырга да тукталганнардыр. Ильясның гына йөзенә сарган сагышлары берничек тә юып төшерерлек түгел, таулардан, урмандагы агачлардан миһербан-шәфкать сораса да. Әйтерсең аның тавышын ишетмиләр. Табигать күрсәткән мәрхәмәтлелекне, юмартлыкны ул кешеләр холкында очратканы юк әле. Бардыр алар, ышанам, юк түгелдер, тик, нигәдер, алар аның юлында сирәк очрый, шуңа да сөйләр серләрең, язылмаган роман кебек, сер булып кала бирә. Нишләсен ул, урман белән ике арада ут йотып йөрүен дәвам итә бирә. Шуңа да ул аптыраганнан, бушанасы килеп, еш кына аты Ибрай белән "әңгәмә" дә кора. Ат, аңлавын белдергәндәй, башын селки, йә башын сузып, Ильястан ияк астын кашыта, сөйдертеп, яңакларыннан сыйпаттыра. Килешмәгәндә, юк дигәндәй, башын чайкый.
Ильяс, атына менеп атлангач, йөгәнне тарткалап алды. Ибрай, шуны гына көткәндәй, урманга таба элдерде. Әйтерсең Ильяска канатлар үсеп чыккан, яшьлегенә әйләнеп кайткан. Ул шат, гүя яңадан туган, тормышында бернинди бураннар булмаган. Аны чын мәгънәсендә яшәү дәрте биләп алган, алга, офыкларга әйди, тауларга, урман буйларына, Газизәсе белән утырып ял иткән, мәхәббәт хисләре кичергән юан имән төбенә дә ашыктыра. Аны анда да, күзләрен мөлдерәтеп, үз кадерлесе көтәдер кебек. Бердәнбере, сөйгәне, ул башканы белми, аның утында гына яна, дәртләнеп хыял канатларында җилпенә һәм ул, тыелгысыз калып, кадерлесе колагына пышылдый: "Җаным, бәгърем, - ди, - син минем пешкән кура җиләгем!" - ди. Ильясның чәчләрен тарый-тарый, җилләр исте. Җил - рух, ул аның ашкынулы мәхәббәт хисләрен дөньяга тарата. Аңа туган җирләрендә яшәү күңелле, туган җире - җәннәт... Урманга җиткәч, хис канатларында тибрәлгән Ильясны башка уйлар биләде. Каршында торып баскан агачлар гүя аңардан сорау ала. Бу ни хәл? Әллә алар аны танымыйлар, әллә аларны сактагы милиционерларга алыштырганнармы? Менә каяндыр колак читеннән генә Филкин тавышы яңгырап үтте: "Качып йөрмә, без сине барыбыр тотабыз, арт сабагыңны укытачакбыз!", "Мине тәрәзәгез артында сугып екканыңны онытма, үзеңнең дә кара янмаган җирең калмас!" 
- Монысы кем? Мишәров, билгеле. - "Мирәтәк белән Үзәнле арасындагы "сәнәк сугышы" әтиең Корбангали котыртуы аркасында килеп чыккан, диләр, аның көне сиңа да килеп җитәр..." 
- Монысы Мөтри. "Чәчү чәчкән җиреңне яки утырткан бакчаңны тартып алсыннар әле, син ни эшләр идең? Монда минем әтинең катнашы юк. Ничә еллык үчеңне эчеңдә саклыйсың икән, хәчтерүш..." Әллә ул хәчтерүшләр агач башларына менеп кунаклаганнар инде, әллә мин күңелгә сеңгән тавышларын ялгыш кына ишетәмме? Ахрысы... Ильяс янә тыңлап бакты, бер тавыш та ишетелмәгәч, атын каударлап, чүнник аланына юл тотты. Ильяс, атын аланлыкта калдырып, янәшә-тирәдәге юлларны күзәтте. "Моннан туры гына ничек Яңа Арыш авылына төшәргә икән?" дип кызыксынды. Яңа Арышка кияүгә чыккан Нәгыймә апасына кайтып кунарга ниятләде. Караңгы, шомлы урман тынлыгы вакыт-вакыт аны талчыктырды, сагышлары йөзенә бәреп чыкты. Ул һаман да "Ни эшләргә?" дигән сорауга җавап эзләде, җавап көткәндәй, агач башларына да күтәрелеп карады. Анда сугылды, монда сугылды. Шулай йөри торгач, кич җитте, урман эченә караңгылык томаны сарылды. Ара-тирә кичке җәнлекләр, кошкортлар үз тавышларын белдереп аваз салды. Кайдадыр мәче башлы ябалак та, ниндидер яманлык теләгәндәй, эчтән сыкрангандай итте. Вакыт җиткәнлеген сизгән Ильяс авылга юл тотты. Кич кенә кайтып кергән Ильясны Нәгыймә апасы, электәгечә куанып, ачык чырай белән каршы ала алмады, аның үз хәсрәтләре хәттин ашкан иде. Ире Ленарның сугышта үле хәбәре килгәч, коелыплар төште ул. Әле дә булса ачы кайгыларыннан арына алмый, саташыр дәрәҗәгә җитеп йөргән чагы. Ул шулай да үзен кулга алырга тырышты, чәйләрен куйды, ашын җылытты. Ни кызганыч, Ленар шәп егет иде дип уйлады Ильяс, апасы Нәгыймәне кызганып. Җитмәсә, ялгызы гына кызы Ләйләне үстерәсе бар, югыйсә ятимлек теләмәгән иде ул аңа. Ир хакы 
- Тәңре хакы шул... Нәгыймә бөтен сабырлыгын уч төбенә туплагандай итте дә: 
- Йә сөйлә, үзең ни хәлдә соң? - диде, аның йөзендә әнисе Зөләйха чалымнары балкып алды. Ә Ильяс үзе әтисе Корбангалигә тарткан... 
- Минем хәлләр мөшкел дисәң дә була, - диде Ильяс сүлпән генә. 
- Арттан өйгә милицияләр эзләп килде. 
- Анысын ишеттем... - диде Нәгыймә күңелсез генә. 
- Каян? Кемнән? 
- Кемнән булсын, хатының Газизәдән. Ул бирегә килеп чыкты. 
- Кайчан? 
- Син өйдән чыгып качкач, икенче көнне килде ул. Тегеләр аны да каһәрләп тинтерәткәннәр... 
- Нәгыймә йөзендә ачыну чагылды. - "Балаң кемнән, бандиттанмы?" - дип, эченә типкәннәр... 
- Кабахәтләр!.. - диде Ильяс, тешләрен шыгырдатып. Аннан акылына килгәндәй сорады: 
- Корсагы төшмәгәнме? 
- Юк югын, балага зыян килгәнгә охшамый. Исән, дөньяга туарга ашкынып тибенә. Урман читендәге бүлнискә алып бардым. Таныш врачым, зыянлы булмаска охшый, диде. Белеп булмый бит, гарип булып туа гына күрмәсен инде. Бер мәлгә сүзсез калдылар. Ильясның яңак мускуллары уйнап алды. Хатынын, улын җәберләгәннәрен күз алдына китереп кызганды, күкрәк читлегеннән яшен уты телеп узгандай булды, җаны өтелде, һәм ул тиктомалдан:
- Миңа нишләргә? Кайларга китеп олагыйм икән? - диде, урыныннан кубып китеп. 
- Минем өчен алар газап чигәргә тиеш түгел бит. 
- Алар аны беләме? - диде Нәгыймә, читкә караган җиреннән, милиционерларга ишарәләп. 
- Аларның законнары үзендә. Сине ничек тә тотарга, таптыртырга тырыша. Әйт тә әйт дип. Тынычлыгын җуйган Ильяс янә кабынды. 
- Нәрсә, әллә миңа үләргә инде?.. 
- Көфер сүз сөйләмә әле. 
- Аларны тагын җәберләсеннәрме? Нәгыймә сагая төште, аннан саклык белән генә әйтте: 
- Мин сиңа ни дип тә әйтергә белмим, энем. Әгәр дә син үзең барып бирелсәң ничек булыр? Болай гел качып йөри алмассың бит. 
- Юк, булмый, - диде Ильяс, килешмичә. 
- Мине хәзер алай гына "гафу" итмәячәкләр... 
- Ә болай, әҗәлеңә ашкыну булмасмы? 
- Бәлки... Ләкин минем, язмыштан узып, ягъни алар кулыннан үләсем килми. 
- Нишләргә уйлыйсың? 
- Китәргә, ераккарак качарга. 
- Ничек итеп? Ильяс тынып калды, шушы урында башына килгән уен апасына белдерәсе итте. 
- Апай! - диде, үтенечен сиздереп. 
- Миңа сезнең авыл Советыннан берәр белешмә, справка, ягъни раслау кәгазе алып булмасмы? Яңа Арыш авылында туган, фәлән-фәлән кеше исеме белән дип әйтүем. Аннары моннан китәр идем... Нәгыймә аның сүзләрен ишеткәч, гөж иткәндәй, калтыранып куйды. Ә үзе: "Бу эшкә ничек барыйм? Белә калсалар, җаныңны ашарлар. Гомер буе көн күрсәтмәячәкләр. Кызымны ялангач ятим калдырып, башыңны өтермәдә чертерләр..." - дип уйлады, бер сүз дә дәшми торды. Ильяс фикерен дәвам иттерде: 
- Авыл Советы секретаре белән яхшылып сөйләшеп кара әле, - диде. 
- Ышандыра алсаң, ярдәм дә кылыр идек... Үләсем килми минем... Туачак малаемны да күрәсем килә кайчан да булса, боерган булса... Нәгыймәне энесенең "Үләсем килми..." дигән сүзләре тетрәндереп алды, һәм ул аны кызганудан уйга калды. Бәлки, чыннан да, авыл Советындагы Миңниса апасы белән сөйләшеп караргадыр дигән фикергә килде дә: 
- Белмим шул, бу эш барып чыгар микән? - диде. 
- Бәлки, чыгар, алай да тырышып карыйк инде... 
- Куркыныч бит... Сугышлар барганда... 
- Анысын аңлыйм, шулай да тәвәккәлләп карасак дим. Нәгыймә аптыраганнан башын аска иде, иягенә таянды һәм: 
- Сер итеп кенә әйтеп карасаң инде...- диде. Шулай килешә төшкәч, Ильяс сакал-мыекларын кырды. Аннары юынып йокларга ятты. Иртә таңнан торып, янә урманга юл алды.
* * *
Ильяс урман белән Яңа Арыш авылы арасында шактый каңгырып йөрде, белешмә кәгазен менә булыр, менә булыр дип көтте. Була дигәч тә, эш тартылып сузылды. Әмма өметен өзмәде ул. Үз өендәге хәлләрне бик беләсе килсә дә, тулаем хәбәрдар була алмады. Үзәнлегә кайтса куркыныч, эләктерүләре бар. Курку-шикләнүләре әкрен генә җанын бимазалый бирде. Әледән-әле Газизә белән улы Рәхим турында уйланып сыкранды. Аларны тагын, тагын аптыратмаслармы? Әнисе Зөләйханы да борчый калсалар, йөрәге тотмасмы? Хәсрәтләре болай да җиткән... Шуңа охшашлы уйлары Ильясны бөтереп-бөтереп алды, башында умарта күчедәй котырынды. Умарта күче! Ильяс үсмер чагындагы бер көнне исенә төшерде. Яз иде, көн кояшлы. Ишегалдында чабып уйнап йөргәндә, төш алдыннан, өй каршындагы бакчада умарта кортлары котырып уйный башлады. Бу хәлне күргәч, Ильяс өйләренә йөгереп керде дә әйтте: 
- Әти! Безнең бал кортлары котырып уйный башлады, - диде. 
- Умарта аера булыр, - диде Корбангали, урыныннан кубып.
- Умарта күчен чыгарып та бетергәндер инде... 
- Ярар, хәзер тубалны әзерлим. Кортлар агачка саргач җыеп алырбыз, улым. 
- Тизрәк, очып китмәсеннәр... 
- Китмәсләр, боерган булса... Син югалма, улым, кортларны җыешырга булышырсың. 
- Алар мине чакмыйлармы? 
- Андый вакытта чагу кайгысы юк аларда. Тубалга агач кашык белән җыеп тутыргач, без аларны берничә сәгатькә подвалга салкынгарак куеп торырбыз, кызышмасыннар, сүрелә төшсеннәр дип... Аннары, тынычлангач, яңа умартага кертеп җибәрербез үзләрен. Ильяс, безнең тагын бер умартабыз артачак дип сөенә-сөенә, ишегалдына йөгереп чыкты. Ә кортлар, төрле-төрле хәрәкәтләр ясап, йомгактай бөтерелеп, тугланып кайнаштылар, үзара ниләрдер аңлашып, чагуны да уйламый мәш килделәр. Нигә алар бер умартага сыеша алмадылар икән? Икенче ана корт барлыкка килгәнгәдер инде. Икесе дә умартага баш буласы килгәндер. Көчлерәге җиңәдер, шуңа аерып җибәрәдер. Кешеләр малайларын башка чыгарган кебек була инде бу. Янәсе, үз куышыгыз булсын!.. Безнең яңа умарта әзер. Кортларның оядагылары да, болары да безнең умарталарга бал ташыячак... Әти белеп әйтә, алар бик тырышлар... Бал кортының биш күзе бар икән: икесе ян-ягында, өчесе баш түбәсендә, ди. Баш түбәсендәге күзләре, кая, нинди юллар белән очарга кирәклеген билгеләп, "фотоаппаратына" төшереп тә ала икән һәм шул юлдан читкә тайпылмый очып йөриләр, ди. Алты аяклы, дүрт канатлылар. Әле һава тутырган "капчыклары" да бар икән. "Анысы нәрсәгә?" - дигәч, әти әйтә: "Нәрсәгә булсын? Менә алар, читәнгә саргач та, шактый бергә оешып торалар, эсселәмиләр, пешмиләр. Аларны әнә шул һава "капчыклары" коткара, кышын туңмаска да ярдәм итә... Алар бик "гыйлемле" дә, күрмәгән, сизмәгән нәрсәләре юк, хәтта курыкканыңны да тоялар икән, кирәксә чагалар да. Ник чакмасын? Тырышып-тырышып җыйган балларын бирәселәре дә килми, укмашып, бер гаилә кебек яшиселәре бар. Алар - чын "патриотлар", умарта "иле" дөньясында гөж килеп кайнашалар, тырышалар, кирәксә, үз һәлакәтләренә дә баралар, "дошманын" чагып вафат та булалар. Менә шундый акыл ияләре алар. Җыйган баллары да мең дәвага ярый шул ул кортларның..." Корбангали көттермәде, кулына тубалын, агач кашыгын тотып, баскыч төбенә чыгып та җитте. Печтек кенә ак сакалын өскәрәк чөя төшеп, очынган кортларга күтәрелеп карады. Аннан, терт-терт атлап, читән буена килеп басты һәм кортлар кая сарырлар икән дип көтә башлады. Ике күрше бакчасы арасын бер читән бүлгән. Читәннең теге ягындагы бакчада Шәрифләрнең дә берничә умартасы бар. Ул да, безнең кортлар аера бугай дип, тубалын тотып чыгып баскан. Кортларның кем умартасыннан чыкканы билгесез. Ике күрше бер-беренә кырын гына карап-карап ала. Ниндидер ризасызлыгыннан Шәрифнең чырайлары сытыла ук төшкән. Алар, баш күтәреп, берберсе белән сөйләшергә кыймыйлар. Шәриф горурлык саклый, тегермәндә эшләп ипигә туйгач, үзен баерак хис итә кебек. Әллә кайчан да булса алар арасында ниндидер килешмәүчәнлек, берәр төрле низаг килеп чыкканмы? Аңламассың. Үзара йөрешмиләр, сөйләшмиләр. Кырын-кырын карашып, кортларның кая сарганын көтәләр. Берни аңламаган Ильяс әле әтисенә, әле Шәриф ягына карый. "Бу ничек була инде?" — дип гаҗәпләнә. Шәриф абыйсы алар умартасыннан чыккан кортларны җыярга керешкән. Өнне икән! Ул Шәрифне гаепли. Ә Шәриф төксе генә аның әтисенә күз сала, әмма сүз әйтергә базмый, көтә бирәләр. Курку, яманлык сизгән кортлар һавада болгандылар, тулгандылар да ике картның да киеренке, авыр халәтен сизепме, әллә аларны тату яшәсеннәр дипме, читәнгә сармый, күче белән урманга таба очып та киттеләр. Кечкенә Ильяс аптырады: "Нигә дип умарта кортлары ташлап китте икән? Әллә алар кешеләрдән дә акыллырак инде, аларның ни уйлаганнарына кадәр белә булыр. Күрше белән күрше арасын бозарга теләмәгәнгәме - очтылар да киттеләр, тату яшәсеннәр дип уйлаганнардыр инде..." Ильяс, әлеге балачак хатирәсен күңеленнән уздыргач, умарта күче дөньясының үз тәртибе барын, кешеләрдән гайре буларак, бер-берсен чакмауларын, үтерешмәүләрен фаразлап, үзенчә нәтиҗәләр ясарга тырышты... Көз үзен сиздерде: инде урмандагы агачларның яфраклары ара-тирә саргая башлаганнар. Кайберләре, искән җилдә тулгана-тулгана очып, салмак кына, ни хәлләр итәсең дигәндәй, моңсу гына, "яшьлекләре" белән хушлашып, җиргә төшеп ята. Үзара тамырлары белән җиргә береккән агачлардай, кеше күңелләре дә туган җиренә әллә нинди хис-тойгылар белән тартыла булыр. Әйтерсең кечкенәдән шулай "кендекләре" белән төйнәлеп бәйләнгәннәр... Ул да бит, Үзәнлесенә, кадерлеләренә бәйле булганга, бирегә кайтмый булдыра алмады, җаны туган туфрагына тартылды. Бер күрүең - бер гомергә тиң, дип кабатлады. Бәлки, аңа Ходай туачак малае хакына шулай язгандыр, кайтырга насыйп иткәндер. Тик аңа минем язмышны кабатларга гына язмасын, йа Рабби! Якты хыяллар, матур өметләр белән гомер кичерсен иде ул...
Ильяс шулвакыт, уй-теләкләрен расларга теләпме, син ничек уйлыйсың дигәндәй, үлән чемченгән атның дилбегәсеннән тартып куйды. Сизгер ат, шунда ук колакларын торгызып, аңа карады да, дөрес дигәндәй, башын изәп куйды. 
- Чемчен, әйдә, чемчен, тамагыңны туйдыр! - диде ул, Ибрайга карап. 
- Ашаган атта өмет бар, дигәннәр. Ә син өметле, кешечә аңлый беләсең, өметләремне аклыйсың. Сугыш кырларында да күпне күргәнсең, күпне татыгансың. Син дә, утка бастыра торган карарларны сизгәндәй, алга чапкансың да чапкансың. Ярый әле, бәхеткә, утлар эченнән чыгып исән калгансың... Бәкер абыйга да рәхмәт инде, авырткан аякларыңны дәвалаган өчен... Ходай кушып, мин моннан китә калсам (хәлләр мөшкеллеген үзең дә күреп, сизеп торасың), мин сине кире хуҗаңа, Бәкер абыйга тапшырырга тырышырмын, яме. Монда калсаң, синнән дә сәяси золым корбаны ясаулары ихтимал. Инде "кызыл кикрикле" әтәчләрне тыя торган түгел, үкчәгә басарга теләп, арттан йөриләр. Кушканны, үзләре дә аңламый, колларча үтәүче тәрбиясез наданнарга минем ышанычым юк... Юкса, исәр кеше кебек, шушы урманда "адашып" йөрмәс идем, гаиләм янында бәхетле булган булыр идем. Беләсеңме, Ибрай, бәхет ул - саф һава сулый алу, үзе бер дөньяга тиң шушы урманнарның яшеллеген, хозурлыгын күрә алу, зәңгәр күкләрдә йөзгән ак болытларга, җем-җем иткән йолдызларга соклану - һәммәсе дә, таулар артыннан калыккан иртәнге кояшны каршы алу да, шул кояш нурлары җылысыннан рәхәтлек кичерү дә, урманнарны, суларны, гомумән, тереклекне бар иткән илаһи кояшка табыну да! Олуг кояш дөньяга мәхәббәт нурларын чәчә, йөзләрне балкыта, елмайта, иркәли, назлый. Күпме чибәрләрнең күз карашларына ул тылсымлы нурларын иңдерә, күзләрне күзләргә сокландыра, шул күзләрдә адәмнәрнең эчке дөньясын яктыртып җибәрә. Син күрә, таный гына бел. Алай гына да түгел, ул гашыйкларына тел ачкычы да бирә һәм үзара сөйләндертә дә: "...Аның карашыннан балланып, эреп китәсең, сихергә бирелгән сыман... Тәкатьсез дә каласың һәм бар дөньяңны онытып тугарыласың..." Кояшның көче дә нәкъ шулай: ул сине чишендерә дә, киендерә дә. Иң бөек рәссам буларак, төрле-төрле бизәкләргә бизи, яшәргә рухландыра... Ә кайчак кемнәрдер сине, кояш нурларыннан чикләп, салкын подвалларга илтеп тыга, җәбер-золым кыла, хөсетләнә, күралмый... Юкса адәм баласының күңеле дә, кошларныкы сымак, иреккә, табигать кочагына омтыла, җыр көйли, моңая... Кемдер исә синең иреккә омтылган юлыңны хөсетлек белән чикли, гөнаһысыннан да курыкмый..." Ильясның буталчык уйларына әтисе Корбангали сөйләгәннәр дә килеп ялганды: "Адәм баласында ике көч бар, улым. Берсе - аның акыл көче, икенчесе - нәфес. Ураза тотуның максаты да шул нәфесне тыюга көйләнгән... Чынлыкта аңлы һәм аңсыз рәвештә эшләнә торган гөнаһлар бар. Аңсыз рәвештә гөнаһ кылу ул - замана шаукымына иярү, дөрес тәрбия алмау, гомумән, наданлык, гыйлемсезлек нәтиҗәсе..." Шушы урында Ильясның уе үзен саткан Сәриягә килеп тоташты, аның наданлыгыннан күңелендә янә ризасызлык туды. "Шул җилбәзәк бер тәүбәгә килер микән, шуны күрә алсаң иде..." - дип куйды һәм, кешегә начарлык теләү үзе гөнаһ дип, аннан әлеге уеннан кире дә кайтты. Моңсуланып калган Ильяс, янә агач башыннан өзелгән сары яфракны күзәтә-күзәтә: "Яфрак кадәрле гомер җилгә оча..." - дип куйды. Болай чагыштырып, ул әллә үз гомерен дә яфракка тиңлисе килдеме, әллә бу аның төшенкелеккә генә бирелүеннән булдымы? Аннары ул, үз халәтен сизеп, алай ярамасын белгәндәй торып басты да атына эндәште: 
- Әйдә, Ибрай, Субаш күленә төшеп менәбез, су эчәсең килгәндер, - диде. Ул урман кырыена чыгып җиткәч тукталып калды, як-ягына каранды. Бар тарафта тынлык хөкем сөрә иде. Бер карасаң, бу гадәти тынлык кына түгел, шомлы тынлыкка да охшаган иде. Гәрчә аның күңеленә шулай тоелды. Әллә бу курку галәмәте генә булдымы? Шуңа да карамастан ул, тәвәккәлләп, таныш юлдан күлгә таба кузгалып китте. Ильяс күл янына килеп тукталганда, су өсте әкрен искән җил белән шадраланып калган иде. Әйтерсең күл, килгән кунакларны өнәмәгәндәй, чыраен сыткан. Күлнең аргы як ярында камышлар үскән. Бүген анда кыр үрдәкләре дә күренми, ниндидер сәер тынлык хөкем сөрә кебек. Ат та су эчкәч пошкырып куйды, башын чайкап, кырлар иркенә каранды. Аннары Ильяс атына: "Нәрсә, Ибрай, китәбезме инде?" - диде һәм ат өстенә менеп атланды. Кузгалып китәм дигәндә генә, янәшәдән узган юл өстендә өч хатын-кыз пәйда булды. Ильяс аларны урманга чикләвек җыярга менеп баручылардыр дип уйлады. Якыная төшкәч шәйләде, аларның йөреш-килбәте, кыяфәтләре хатын-кызларныкына охшамаган иде. Ильяс, шикләнә калып, кире якка борылды, чабып китәргә ниятләде. Шулвакыт арттан аткан тавыш яңгырады. Ат тәненә килеп тигән пулядан сискәнеп китте һәм кисәк кенә алга томырылды, Ильяс исә, ат өстеннән мәтәлеп, җиргә төште. Ат, хуҗасы егылып калгач, борылып Ильяска таба килә башлады, тезләнеп өстенә атландыртмакчы булды. Ильяс, инде соң икәнлеген аңлап, атны аяктан екмасыннар дип, сызгырып, аңа чабып китәргә боерды. Шулвакыт хатын-кыз киемнәре киенгән милиционерлар 
- Филкин, Мөтри, Мишәровлар - пистолетларын төзәп килеп тә җиттеләр, Ильясны типкәләп, җиргә егып салдылар. Ильяс бу хикмәтне аңлады: беркөнне аны күлдә кармак салып утырган бер яшь кенә малай күреп калган иде. Хәбәр шул малайдан барып ирешкән...
Озак та үтмәде, милиционерларның елга үзәнлегендә качырып калдырган җигүле атлары да килеп җитте. 
- Эләктеңме, бандит! - диде Филкин, чиләнгән яңагын уйнатып. 
- Безнең кулдан ычкынган кеше юк әле... 
- Менә монысы сиңа "сдача", - дип китереп сукты Мишәров. 
- Теге көнге өчен... Мөтри, никтер, кул күтәрергә базмады, Үзәнле кешеләре үч тотар дип шикләнде булса кирәк. Шулай да ул Ильясны арбага сузып салырга булышты. Бу вакыт алар өчесе дә аю тоткандай шат иде. Үзара теләсә ни әйтеп көлештеләр, Ильясны мыскылладылар... Аннары, никтер, Айсар авылына юл тоттылар. Янәсе, алар булдыралар, кемне эләктергәннәрен халык та күрсен. Калганнарга гыйбрәт булыр... Дырык-дырык арба тәгәрәде дә тәгәрәде. Кыйналган Ильяска сүз әйттермәделәр. Аның йөрәге ярсыды, чәнечкеле карашлары белән карап-карап алды, ахмаклыгы аркасында кулга эләгүенә үкенде, инде ул чарасыз иде. Калкулыктагы кырын юлдан барганда, аның бер аягы арба үрәчәсеннән салына төшкән иде. Шуны күргән Филкин аның аягын тәгәрмәч тырнаклары арасына юри төртеп кертте. Шул мәлдә Ильяс аягының шартлап сынуыннан җан ачысы белән кычкырып җибәрде. 
- Нәрсә, авырттымы? - диде Филкин, авызын ерып. 
- Кабахәт җан!.. - диде Ильяс, җан ачысына чыдаша алмый. 
- Кем кабахәт? Синме?.. Тыныңны да чыгарма...
- Филкин үз этлегеннән разый калып көлде. 
- Хәзер сынган аягың белән качып котыла алмассың инде. Тәгәрмәч тырнаклары арасына кыстырмыйлар аны... Тибенә күрмәсен дип, Филкин Ильясның аякларын да бәйләде. Бу вакыт, Ильясның ачынып кычкырган тавышын ишетепме, хуҗасы артыннан калырга теләмәгән Ибрай урман буйларыннан чаба-чаба озата барды. Бу ерткычлыкка гүя аның да ашкынып ярсулары чиктән ашкан иде. Ат та Ильясны тотып алып китүләре белән килешә алмый, бер алга чабып чыкты, бер артка калды. Авырткан ярасын да сизмәде, үзе, тагын атырлар дип, бик якын да килмәде. Атлы арба Айдар авылы читенә килеп җитәрәк, Ибрай артка калырга мәҗбүр булды һәм, җирсенеп, урман ягына чапты. Арба Айсар авылы Советы янына килеп җиткәч туктап калды. Моны авыл халкы күреп белде. Милиционерлар имеш сугыштан качып йөргән бер дезертирны тотканнар! Шул хәбәр авыл эчендә минуты белән таралып өлгерде. "Дезертир" ничек була икән" дип уйлаган авыл малайлары, балачага, аннан да, моннан да чабып җыелды. Өлкән кешеләр дә аны карарга килде. Кызык тамаша карарга дип түгел, ул кеше дә кемнеңдер кадерлеседер, җаны милиционерлар каһәрләвеннән ничек түзде икән дип тә күрергә килделәр. Күргәч аптырадылар: күбесенең йөзләрендә Ильясны кызгану хисләре барлыкка килде. Нинди хәлгә төшергәннәр бит аны, мескенкәйне?.. Менә халык арасыннан бер аягына аксый төшкән Айсар Галәвиенең дә килгәне күренде. Халык аны, ул нәрсә әйтер икән, дип көтте. Галәви килеп җиткәч, Ильяска күз салды да эшнең нәрсәдә икәнен тиз аңлап алды һәм ризасыз гына тамагын кырды. Аннары карашын әле бер, әле икенче милиционерга күчерде, ахырдан Филкинга карап алды. 
- Сез нәрсә, монда маймыл күрсәтергә җыендыгызмы әллә? - диде. 
- Тапкансыз кызык... Авыл халкына шул гына җитмәгән, аларның болай да яралы күңелләрен шөбһәләндерергә кирәкме? Филкин, без ни эшләргә кирәклеген үзебез беләбез дип, гаярь генә башын калкытты һәм, ниһаять, без бер программаны үтәдек дип, иярченнәренә ишарә ясады. 
- Китәбез моннан... Эш Айсар авылында гына чикләнмәде. Аннары алар Ильясны Яңа Арыш авылына да алып киттеләр. Имештер, аны бу авылда да күреп калсыннар, качып яшәргә дә булышканнар, авылга килгәләгәнен күргәннәр, әйтмәгәннәр... Яңа Арыш авылы Советы янына да әй җыелды халык, әй җыелды. Үзара хатын-кызлар пыш-пыш килде:
- Аны төрмәдән качып кайткан дип әйтәләр... 
- Юк, аны, сугышка бармас өчен, шулай качып йөргән диләр. 
- Кем нәрсә сөйләмәс... Ул кеше Үзәнле авылыннан бугай. 
- Алайса, аны безнең Нәгыймә белә инде. Үзәнледән бит ул. Әнә ул үзе дә бирегә килгән. 
- Кара янмаган җире калмаган, мескенкәйнең... 
- Шулкадәр кыйналгач, ничек кара янмасын... Килгән кешеләрнең һәрберсе арбага сузылып яткан, чак кына җаны чыкмаган Ильяска кызганып карады. Ильяс та аларның йөзләрен күздән кичерде һәм, ниһаять, Нәгыймә апасы йөзенә тап булды, шунда әйтәсе сүзен әйтә алмый талпынып куйды ул. Нәгыймә Ильяс турысына җиткәч, күзләрен тутырып тукталып калды, күз яшьләрен чак тыеп торды. "И энем, нинди хәлләргә төшергәннәр үзеңне. Мин сиңа китәргә дип справка да юнәтеп куйган идем бит, өлгерә алмадың...", — дип сызланды. Шулчак Ильяс, аңардан иреннәрен көчкә кыймылдатып: 
- Бер йотым су... - дип сорады. Аның, гозерләп, бер йотым су көткән күзләрендә газаплы дөньясы, тетрәнүләр кичергән үкенечле язмышы, бар төсләрен чагылдырып, ялтырып-ялтырап китте. Нәгыймә энесен аңлап, хәзер-хәзер дип, чигенеп китә башлаган иде, аны сизеп алган таныш авылдашлары туктатты. 
- Ярамый, Нәгыймә, ярамый... Үзеңне дә гаепләрләр. Әнә, күрмисеңме, тегеләр, - авылдашлары башларын милиционерлар ягына кагып алды. 
- Күзләрен тозландырып карап кына торалар... Нәгыймә, хәсрәткә баткан башын иеп, читкә тайпылырга мәҗбүр булды. Ильясның соңгы гозерен үти алмаганга йөрәге әрнеде. Арбага бәйләп салган Ильясны ничек алып килгән булсалар, шулай гөр килеп, тамаша кылып, Тургай районы үзәгенә таба алып киттеләр. Урман артына чыккач, аларны Ильясның аты Ибрай янә эзләп тапты, артларыннан калмый, ярасыннан канын агыза-агыза, Шармыш болынына кадәр озата барды. Аннары, кире борылып, Үзәнле урманына 
- Күмер елгасына таба юл алды. Шуннан соң ат бөтенләйгә күздән югалды... Тургайга җиткәндә, Ильяс җан биргән иде инде. Һәрхәлдә, үз үлеме белән үлмәде ул. Филкиннар аның үлемен район милиция начальнигы Волковка ничек аңлатканнарын беркем белмәде, ул сер булып калды. Аның гәүдәсен кая, ничек җирләгәннәрен туганнарына да әйтмәделәр. Якыннары, сораша калганда, безне дә гаепләрләр дип дәшмәс булдылар. Дәшмәсәләр дә, тикшерүчеләр, авылга килеп, Газизәне, хәтта Зөләйха әбине дә: "Ильясның мылтыгы кая, аты кайда?" - дип сорашып, шактый тинтерәттеләр. Газизәне күпмедер вакыт ябып та тоттылар. Баласын табар алдыннан гына кайтарып җибәрделәр. Озак та үтмәде, шөкер, Ильясның улы Расих, исән-имин килеш, дөньяга аваз салды... Газизә көткән улына - кечкенә Ильясы Расих тууына бик шат иде.
* * *
Ак яулыклы Зөләйха әби малае Ильясның үле хәбәрен ишеткәч коелыплар төште. Таң атса да, кич җитсә дә, улы исеннән чыкмады. Сулкылдап янган йөрәк ярасы төзәлмәс булды, һәрдаим сызландырды. Ашаудан язды, йокысы йокы булмады һәм, үзенә урын таба алмый, өендә кыштырмыштыр йөренде дә йөренде. Башлары әйләнеп китә торган булды, колаклары шаулады, кан басымы уйнавын сизде, баланнар да ашап карады, файдасын күрмәде. Йөргәндә, егылып китмим тагы дип, ишек яңакларына, мич кырыйларына тотынып атлады. Бу хәл һаман кабатлана торгач, үзендә булган төрле чәйләрне, төнәтмәләрне дә эчеп карады, берсе дә булышмады, улы хәсрәтеннән йөрәге елады да елады. Ә беркөнне, акшарланган ипи миче кырыеннан тотына-тотына барганда, чак кына сәкесенә барып ауды ул. Тиктомалдан әллә нәрсә булды да куйды. Үзен исән дә кебек сизде, күз алларына әллә ниләр, төрле-төрле сурәтләр килде. Ишек катына таба борылып караса, анда бусага төбендә гүя аның Ильясы басып тора. Матур гына киенгән, чибәрләнеп киткән, үзе әнисенә елмаеп эндәште: 
- Менә мин кайттым, әни... 
- Тукта әле, улым, сине вафат булды диделәр бит. 
- Мин сине алмага кайттым... 
- Ничек? Мине син кая чакырасың?.. 
- Үз яныма... 
- Юк, улым, мин синең яныңа бармыйм, кызым Нәгыймәне ничекләр итеп ташлап китим. Аңа хәзер бик авыр, яшь кызы Ләйләне дә карашырга кирәк...
Шулвакыт, күз ачып йомганчы, ишек катында басып торган Ильяс юкка да чыкты. Зөләйха әби бу ни булды соң әле дип аптырады. Төш дисәң мин йокламыйм да шикелле, әллә мин инде теге дөньяга китеп барам дип уйлады. Ә үзе башын да күтәрә, санын да селкетә алмады. Ятты да ятты. Янында беркем юк, ичмасам. Кара мәчесе, нидер сизенгәндәй, аның янына килеп сыенды, иснәштерде, аннан китеп, ишек бусагасына барып кунаклады. Тышка чыгарга юлы бикле иде. Кичкә кергәч, Газизә, яшь баласы Расихны күтәреп, каенанасына килеп керсә, Зөләйха әбинең сәке өстендә тора алмый ятканын күргәч куркып калды. Йөгереп килеп, аның кулларыннан алды, маңгаеннан тотып карады. Тәне җылы, йөрәге эшли иде. Үзе кабатлый-кабатлый сорады: 
- Әни, сиңа нәрсә булды? Кай җирең авырта? Зөләйха әбинең йөрәге турындагы кулы шуышып алды, һәм ул: 
- Йөрәк зәхмәте тотты, - диде, аннары өстәде: 
- Нәрсә булганын үзем сизми дә калдым... 
- Әни, тынычлан, терелерсең, боерган булса... - диде Газизә. 
- Белмим шул, кызым, йөрәк өянәгеннән кем котылган?.. Китеп барышымдыр инде... 
- Китмисең, әни, китмә... - диде Газизә, куркуыннан ялварып. 
- Мин сине дә югалтсам, ниләр эшләрмен... Газизәнең күзләреннән яшьләре тәгәрәп чыкты. Зөләйха әбигә йөрәк өянәгеннән ярдәм итәрлек кеше табылмады. Бер атна узды дигәндә, ул йөрәк чиреннән дөнья куйды, чакырып кайткан улы артыннан китеп барды. Ак яулыклы миһербанлы-шәфкатьле Зөләйха әбине бөтен авыл халкы елап озатып калды...
* * *
Инде булып узган күп кенә вакыйгалар аның хәтерендә генә калды. Әтисе шәһит киткәндә әнисе карынында калган Расих үзе дә күп тормыш газаплары кичерде, гыйбрәтләрне башыннан уздырды. Үзәнледә узган гомер юлына борылып караса, аның да тормыш сынаулары шактый артта калган иде. Ул көнне Расих, район үзәге Тургай зиратыннан, ата хакын хаклап, әтисе Ильяс кабере янында аның рухына багышлап догалар укып кайткач, күңеленнән тынычланып калды. Менә ничә еллар инде ул, әтисен эзләп тапканнан бирле, аны оныта алмый күңелендә яшәтә, каберен барлый, олыгайгач та, бар хәстәрен күрергә тырыша. Мөмкинлек туган саен, район үзәгенә бара-кайта йөри. Әлегә исән-сау йөрүенә шөкрана кыла. Бар зиһенен җигеп, нәсел-нәсәбен барлый, бакыйлыкка киткән туганнарын, кадерлеләрен онытмый. Алга таба да шатлыклы картлык көннәре кичерергә язсын дип, Ходайдан гомер сорый, авырлыклар килсә, сабырлыклар кылып кичерергә тырыша. Расих кайтып, бусаганы атлап керүгә, идән уртасында тукталып тын калды. Әйтерсең аны стенага эленгән фотосурәттән карап торган әтисе карашы туктатты. Әнә ул аты белән янәшә баскан да мин туганчы төшкән бердәнбер фотосыннан шат елмаеп карап тора. Үзе бар булган тормышыннан канәгать, күзләрендә мәхәббәт очкыннары яна. Әле һаман яшь, дәртле, кодрәтле күренә, исәндер кебек тоела... Тик аның миңа "Улым!" дигән тавышлары гына ишетелми. Күрәмсең, язмаган... Шулай да аның рухы ерак китми, шушы тирәдә йортыбыз почмакларына посып яши, үзен еш искә төшертә. Расихның күңеленә килгән уйлары бер-беренә тезелеп агыла бирде: "Әйе, әти, ни хәл итәсең, мин дөньяга туып аваз салганда, син бу дөньялыкта булмаган инде. Сиңа дөнья белән ирексездән иртәрәк хушлашырга туры килгән. Ни кызганыч: насыйбы шул булгандыр дияргә генә кала... Мине бар иткәнгә, мин сиңа мең рәхмәтле. Бу тормыш бүләгең 1942 елның 20 октябрендә тәтегән миңа... Синең стенага эленгән бу фотоңа, өйгә кергәндә-чыкканда, әнием дә, абыем Рәхим дә тукталып, бик озаклап карап торалар иде. Белмим, андый чакларда алар күңелләреннән ниләр генә кичермәгәннәрдер. Ә йөзләрендә сине сагыну, сине юксыну иде. Шушы үткен, акыллы карашларың аларны да рухландырды. Гел дә, синнән үрнәк алгандай, күңелләрен эшкә биреп, җигелеп эшләделәр. Әйе, баш күтәрми, йөрәкләренә сеңгән авыр кайгыларын ничек тә шулай юарга тырыштылар. Колхоз йөген, бетәшә-бетәшә, җигелеп тарттылар. Тамак ялы өчен бушка, "таяк"ка эшләп интектеләр. Шул исәптән мин дә шактый чиләнеп җәфаландым. Чоры, заманасы шулай булганга күнәргә генә калды, башка чарасы юк иде. "Колхоз, колхоз" дип, авыл халкын бар эшкә дә кендекләре белән бөрештереп бәйләп куйдылар, шулай бәйле килеш гомер кичерелде. Әйе, син инде, эш атыдай, йөгәнләнгән, беркая да бара алмыйсың. Читкә китәргә паспорт бирүләрне көтмә... "Әти!" дим, үзең ишетмәсәң дә, син корган бу өйне, мин армиядән кайтач, машинада шофёр булып эшли башлагач, алтмышынчы елларда гына яңарттык. Ул вакытларда, хезмәтеңә акча түләү булмагач, ары чаптык, бире чаптык, бар булганны, үстергәнне сата-сата, башта бура юнәттек, аннары тегесен-монысын җитештердек. Әйдә, хәере белән булсын, дидек. Әйе, йорт җиткерүләре бер дә җиңел булмады. Кирәк иде. Нишлисең, башыңа төшкәч, башмакчы буласың, дип тикмәгә генә әйтмиләр икән... Тик, ни кызганыч, яңа йортның рәхәтен күреп, әнием дә, абыем Рәхим дә бүгенге көннәргә кадәр яши алмадылар, кайгы-хәсрәтләрен эчләренә йотып, иртәрәк киттеләр. Иңнәренә бихисап нужалар баскан әнием ферма белән ике арада бозаулар карап йөри торгач, йөрәк чире аны да үз артыннан вакытсыз җитәкләде. Абыем Рәхим атлар карады, гел атлар белән мәш килде, үзе бик озак баш чире белән интекте. Моңа ул елларда милиционерларның абыем башына сугып кыйнаулары, яшьли куркытып өркетүләре "ярдәм" иткән диделәр...
Иске өйне сүткәндә, мин, әти, синең чормага яшереп куйган, Корбангали бабайдан калган Коръәнне таптым һәм аны бик кадерләп сакладым. Хәзер дә аны кулымнан төшермим, укыган саен гыйлем алам, тормыш сабакларына төшенә барам... Әй, бу гомер!.. Нигә шулай тиз уза икән? Вакыт дигәнең көттерми шул. Көттермәсә дә, барыбер, яшиселәр килә... Аеруча куаныч-шатлыклар кичереп... Сөенечләрем дә булды: шуның берсе - оныгым туган көн, әти! Аны киявем Назыйм белән кызым Нурзидә алып кайтты. Оныгыма, озын гомерле булсын дип, синең исемне куштык. Кечкенә Ильяска хәзер алты яшь. Казан каласында гомер кичерәләр. Үзләре ял саен кайтып-килеп йөриләр, шөкер, ярдәмнәреннән ташламыйлар. Исән-сау гына булсыннар инде, йа Рабби..." Уйларына бикләнгән Расих янә әтисенең фотосурәтенә күз салды да күңеленнән чагыштыру ясады: "Чыннан да, мин әтигә охшаган!.." - диде. Бераздан Расих, ишегалдына чыгып, каралты-кура буенда кыткылдап йөргән тавыкларына җим сипте. Аннары тавык ояларын барлады, салган йомыркаларын алюмин кәстрүлгә сала-сала: "Оныгым кайткач, пешереп ашатыйм әле", - дип дәртләнде, аның "бабай" да "бабай" дип эндәшүләренә, матур гына үсеп килүенә сөенеп бетә алмады. Кечкенә Ильясы аның өчен иң кадерле булып тоелды. Оныгы кайтасы көнгә ул кәҗә сөте янына күршеләреннән сыер сөтен дә, каймак та алып куя. Саф ризык ашасын, сау, таза булсын дип уйлый. Аныңча, шәһәрдә ул тамаша кешегә ничек саф ризыкларны җиткермәк кирәк?! Хәзер бит калада нинди ризык ашаганыңны, нинди су эчкәнеңне, нинди һава сулаганыңны да белгән юк... Расих өенә әйләнеп кергәндә, кичке намаз вакыты җитеп килә иде инде.
* * *
Үзәнле зиратының үсеп утырган төрле-төрле агачлары ерактан ук күренеп тора. Аның дүрт ягы да койма белән әйләндереп алынган, узган-барганнар, кайткан-киткәннәр зиратның ямь биреп торган яшеллегенә игътибар итми калмыйлар. Авылдан сугышка китүчеләр арасында да, әгәр туган илләргә кайта алмасак дип, зиратның койма буйларында тукталып, догалар кылып хушлашканнар, үзләре белән бер уч туфрагын да алучылар булган... Үзәнледән чыкканнар, кайларда гына сибелеп яшәсәләр дә, вакыт-вакыт бирегә кайталар. Тугантумачалары рухына догаларын укыйлар, хәер-сәдакаларын бирәләр. Шулай, вакытлар узуга карамастан, үткәннәргә кайтып сузылган хәтер җепләре күңелләрен бирегә тарта... Расих та бүген бирегә рәхим итте, ул зират белән ике араны өзми. Зөләйха әбисе, әнисе Газизә, абыйсы Рәхим, хатыны Нурия каберләре янында еш була. Бүген дә һәрберсен күңел түреннән үткәреп, алар рухына багышлап, тәсбих тарта-тарта догалар укыды. Зираттан чыккач та, аның ашыгырга аягы тартмады, беразга койма буенда тукталып калды. Инеш аръягындагы дулкын-дулкын булып сузылган таулы калкулыкларга, шул тау сыртларында үскән җиләкле, баланлы урманлыкларны күздән кичерде. Әнә арырак, яшьрәк чагында аңа куркыныч тоелган Бүре елгасы итәкләрендә үскән агачлар кара-кучкылланып тора. Бирерәк килгәч, кайчандыр су тегермәне эшләп торган буа урыны, ул Таш Кичү болынлыгына тоташкан. Әнә шул ташлы тау сыртларына килеп җитмичә, Үзәнле авылын ерактан ук күреп тә булмый. Үзәнле таулары таш катламнарына бай булып чыкты. Өске катламнарда гына яткан таш хәзинәләрен илленче елларда ук актарып чыгара башладылар. Сугышлардан соң "Большевик" колхозы исемен йөрткән Үзәнле авылы эшчәннәре, тау ташларын кул белән казып алып, менә монда, зираттан түбәндәрәк, инеш буена таба, сыер фермалары, дуңгыз комплекслары кора башладылар. Партия кушканча азык-төлек программасын үтәргә, күп итеп ит-сөт җитештерергә кирәк иде. Дуңгызларның баш санын өч меңгә җиткерәбез дип мәш килделәр һәм тырышкач җиткерделәр дә... Ул ташларны, вата-җимерә, кул көче белән казып чыгарулары билләрне калдырмады, атлы арбаларга салып ташулар колхозчыларның җыгын чыгарды. Соңрак бу эшләрдә Расих үзе дә катнашты. Ат җигеп түгел, ЗИЛ машинасында шофёр булып, ару-талуларны белми, көнне төнгә ялгап эшләде ул. Башкача аның мөмкинлеге юк иде. Әле иртә-кичләрен, буш араларда авылдашларының теге яки бу йомышларын да үтәде, урманнан кискән утыннарын алып кайтты. Авылда аның бердәнбер машинасына чират та тордылар. "Газизә малае ничек тырыш, булган" дип, аны үсендерделәр, хөрмәт иттеләр. Кешегә эшен эшләгәч, аны өйгә чәйгә дә дәштеләр, бар булган сый-хөрмәтен өстәлгә чыгарып куйдылар. Менә шундый көннәрнең берендә (әйе, бу 
- Шәрига апага урманнан утын алып кайткан көн иде), әнисенә өстәл әзерләшеп, ризыкларын чыгарышып булышкан чибәр кыз Нуриягә күзе төште аның. Нурия үзе дә Расихка читләтеп-читләтеп кенә карап узды, өстәлгә куйган ризыкларны егеткә таба якынрак шудырды, тыйнак кына: "Тәмләп ашагыз, Расих абый!.." - диде.
Үзе, егеттән разый калып, ачылып елмайды. Шулвакыт кызның эчкерсез елмаюы әллә ничек кенә Расих күңеленә чыкмас булып кереп оялады... Шуннан соң алар үзара аралашып, сөйләшеп киттеләр. Озак та тормый бергә кушылдылар да... Икәү тормыш итә башлагач, Нурия менә шушында зиратның аскы ягында корылган сыер фермасына эшкә килде, озак еллар сыер сауды. Аның да чиләк-көянтәләре иңеннән төшмәде, язын-көзен резин итекләрен киеп саз ерды, ял күрми, авырлыкларга түзеп эшләде дә эшләде аның җаныкае... Алар Нурия белән икесе Нурзидә исемле кыз үстерделәр. Инде хәзер Нурзидәнең дә үз малае, кечкенә Ильясы үсә... Хатирәләргә бирелгән Расихның туган якның ошбу матурлыгына сокланган йөзе кинәт, салкын җил исеп куйгандай, сытылып үзгәрә төште. Кайчандыр менә шушы зур газаплар белән, ач-ялангач эшләп, крансыз-нисез, кул көчләре белән корылган, бүген исә җимерелеп, ташландык хәлгә килгән фермаларны ризасызлык белән күздән кичерде ул. Юкса заманында аның Үзәнле авылы - "Большевик" колхозы "миллионер" колхоз дәрәҗәсенә ирешеп яшәде. Бүген исә нинди көннәргә калганлыгы әнә күз алдында... Әтисе Ильяска да бу тамашаларны күрергә язган булса, ул да аптырар иде. Аптырамаслыкмы соң? Кайчандыр гайрәт чәчеп торган СССР таркалуга, әнә шул авырлыклар белән, колхозчының җелеген суырып корылган колхозлар таркалсын әле. Хәзер ул хуҗалыкларның бар булган байлыкларына, техникасына, җирләренә үз байлары табылды. Хуҗалык милкен төрлечә талау, үзләштерүләр дә китте... Бер-берсен еш алыштырып торган эшмәкәрләр, хуҗалык кулданкулга күчеп йөри торгач, Үзәнле күмәк хуҗалыгы да аяныч хәлгә калды. Расих үзе күпме тир түгеп, таш, кирпеч ташып корылган дуңгыз комплексы да әнә бөтенләй юкка чыкты. Җиһазларын, кирпеч, ташларын сүтеп каядыр ташыдылар. Караклыкка, бурлыкка юл ачылды. Бар булган байлык, мөлкәт акчалы, озын куллы әрсезләр кулына күчте... Хәзер замана байлары, урласа да, судан коры чыгарга аптырамыйлар. (Әтине юк өчен дә каһәрләгәннәр.) Байлар "проблемасын" күбрәк акча хәл итә: хәтта миллионнарны үзләштерсәләр дә... Ни хәл итәсең, бүген акчага сатылмаганнарны табу да кыенлашты... Күрәмсең, хәзер заманасы шундыйдыр дип, күңел юатасы гына калды. Элек елдан-ел баш санын арттырып барган сыерлар фермасында да хәзер исән калган терлекләрне бармак белән генә санарлык. Суелган сыерлар кемнәр тамагын тыгындырадыр, кемнәргә күчтәнәч булып китәдер, белгән кеше юк. Терлекләрнең кәгазьдәге "исән"нәре өчен дә фермер хуҗалары, җир чутыннан, дәүләттән акчасын ала тора. Тик баюга корылган туймас нәфесләрен генә чикли алмыйлар... Инде безнең "миллионер" колхозның миллионнары күптән җилгә очты... Тора-бара сыерсыз авыл кая барып чыгар? Дәүләт үзе дә сыерсыз, авылсыз яши алырмы икән? Алдау-йолдау белән сатылган ризыкларны ашап, кемнәрне үстерә, кеше итеп тәрбияләрсең? Холкы акылга сыймаганнар төрле тамашалар кыла башласа, безгә тагын әллә нәрсәләр күрергә язмасын иде... Шундый уйлар белән Расих Ташкичү болыны ягына да күз салды. Анда өелгән чүп тавын күреп, янә шак- катты. Чүп өеме шәһәрдән авылларга да күчсен инде. Анда ниләр генә юк?! Хәзер авылларда да, районнарда да - бөтен тирә-юньгә шулай чүпләр өя башласаң, кая китә ул? Сынаулар полигонымыни?! Саулык кадерен белмәү — үзең утырган ботакны чабуга тиң бит ул. Аптыраш. Әнә японнар җыелган чүпләрнең туксан сигез процентын эшкәртә икән, немецлар - туксан биш, Россия биш процент кына диме. Халкыңны чиргә сабыштырмыйм дисәң, ничек табигатьне сакламаска кирәк инде? Гел газ, нефть сатып кына әллә кая ерак китеп булмастыр ул. Әхлак кагыйдәләрен саклап, акыл фәкыйрьлеген бетереп эш итүгә ни җитә ләбаса... Заманга үзенчә фараз кылган Расих, ризасызлыклар кичереп, янә көрсенде: "Алда безне нинди көннәр көтәдер? - диде. 
- Оныгым Ильяс сау-сәламәт үссен иде... Кайткан саен, кәҗә сөте белән сыйлыйм үзен".
Расих әкрен генә авылга таба атлады. Кинәт, келт итеп, хәтере уянды. Тургай хастаханәсендә дәваланып ятканда, бакчадагы эскәмиядә утырып ял иткән Мария Ивановнаны исенә төшерде. Расих аны бервакыт, Шәмәрдәннән кайтышлый, машинасына утыртып та алып кайткан иде. Сүз башта Расихның әтисе, Ильяс кабере турында булды, аннары милиционер Филкинга барып тоташты. 
- Беләсезме, - диде Мария Ивановна, ниндидер яңалык ишеттерергә теләгәндәй, - мин сиңа шуны әйтергә онытканмын. Икенче тапкыр больницада ятканда, шундый хәлгә юлыктым. Анда яңагы чиләнгән милиционер Филкин да ята иде. 
- Кайсы Филкин? - диде Расих, ачыкларга теләп. 
- Шул Филкин инде, - әтиеңне, тотып, районга өстерәтеп алып кайтучы. Иң усал, кешене каһәрләүче җан. Мин аны яхшы хәтерлим. Аның үсеп җиткән балалары да Филкин фамилиясен, йөртәсе килмичә, бүтән кешенекенә алыштырдылар... Так, вот, Филкин олыгайган көнендә үзе кылган әшәкелекләрен кичерә алмаган, диләр. Ул бер инфаркт кичергән булган инде. Больницада ятканда, моның янына бер авыру ир кеше килеп утырды. Кемдер, белмим. Кыяфәтеннән күренгәнчә, сугышта булган, чулак кеше. Ул яраларын дәваларга кергәндер, бәлки. Сөйләшә торгач, чулак моңардан тавышын күтәреп сорый: "Айсар Галәвиен беләсеңме?" - диде. Филкин эндәшми. Тозакка эләккәндәй, күзләрен як-якка боргалый, борсалана. Чулак янә үз сүзен кабатлый: "Айсар Галәвиен беләсеңме?" - ди. Филкин телсез калган. Гасабилана. Галәви дигәне иң курыккан кешесе булган бугай. Ни дип тә әйтергә белми бу. Авыр тынлыкта җан газабы кичерә. Чулак ир аңардан ниндидер җавап ишетергә тели, янә сорый: "Айсар Галәвиен беләсеңме?" - ди. Монысында Филкинның төсе гүпчим китте. Син аны исемә төшермә дигәндәй, күзләрен читкә борды, калтырана ук башлады. Шулвакыт болар янына медсестра килеп керде. Теге чулак аның яныннан чыгып китәргә мәҗбүр булды. Шул көнне аның кан басымы югары күтәрелгән, Филкин инсульт кичергән. Шуннан соң бүтән мантый алмаган ул... Беразга тын калдылар. Машина сикәлтәле юлда сикертеп алды, Мария Ивановнаның алкаланып көдрәләнгән чигә чәчләре тибрәлеп куйды, һәм ул, җавап көткәндәй, сизгер карашын Расихка юнәлтте. 
- Чулак кеше кем булды икән? - диде Расих. 
- Минем уйлавымча, - диде Мария Ивановна, 
- Филкинга өрәк сыман күренгәндер ул кеше. Айсар авылыннан булырга кирәк. Йә берәр солдатка хатынның сугыштан кайткан ире. Филкин бит хатыннар белән шаярырга да яраткан... Так, вот, ул йә Айсар Галәвиенең сугыштан кайткан ир туганы, йә булмаса кем беләндер ни сәбәптәндер низаг чыккан. Бу 
- Филкинның әшәкелекләрен үзенә исенә төшерүгә корылган дип уйлыйм. 
- Әшәкелекләрне кем онытсын? - диде Расих, нәтиҗә ясап. 
- Андый нәрсә кабергәчә бара ул... Мария Ивановна, килешеп, башын какты. Бу вакыт Расих машинасы Тургайга кайтып җиткән иде инде. Юлчысы, Расихка рәхмәтләрен әйтеп, зират турында машинадан төшеп калды. Моңа шактый вакытлар узса да, Расих Мария Ивановна белән очрашып сөйләшүне һич оныта алмый. Юк- юк та, аның әтисенә бәйле хатирәләр күңелендә калкып чыга тора, аны һич оныттырмый... Расих, бара-бара, ындыр табагы турына килеп җиткәч, вак-вак атлап, сулгарак борылды да инде ерак та калмаган авылына таба юл тотты. Әйтерсең аның адымнары гомер вакыйгаларын бер-беренә чылбырдай ялгап тезде. Алар, никтер, онытылмый... Әтисе үлгәч, әнисенә, аның үзенә дә көн күрүләр бик кыен булды, күп нужалар чикте. Язларын, чабата киеп, чана тартулар, симәнә чыгарулар, урман кисүләр - бар да аның җилкәсенә төште. Арып-талып кайтыр иде дә, "Уф, Алла!" дип, тизрәк сәкегә авар иде. Берсендә ул болай дип тә әйтеп ташлады: "Урманда агач басып үтерсә, бу җәфаларны күрмәс идем..." Аннары ярамас, көфер сүз әйттем, ахры, дип миңа, җиде яшен тутырган Расихына карап тора башлады. Минем тамагым ач, "Әни, ашыйсы килә..." дим, әнигә тилмереп карап торам. Әле дә хәтерлим, шулвакыт әниемнең күзләреннән яшьләре мөлдерәп тәгәрәде. Ул үзе дә ач, пешерергә ризыгы калмаган. Аптырагач, күршеләргә бәрәңге сорарга кереп китте... Өйдә шактыйдан ипинең исен сизгән юк. Бәрәңгедән уып пешерелгән ипине бик ашыйсы килми. Ярый әле, биш тавыкның икесе күкәй сала башлады. Ашарга койма буенда кычыткан, болында ат кузгалагы үсеп чыкты... Көнозын хәлдән таеп пила тарткан әни үзенә бирелгән бер сынык ипине дә баласы белән бүлеште... Шундый кыен вакытлар кичергәндә, безгә Яңа Арыш авылында яшәүче әтинең апасы Нәгыймә апа булышты, үзендәге барын-югын безнең белән уртаклашты ул.
Нәгыймә апа, энесе - әтиебез үлгәч, безне тагын да якынрак итә башлады. Әнисе Зөләйха әби кебек бик тә якын, шәфкатьле булды ул. Алар икесе, әни белән очрашкач, кичләрен дә бик озак сөйләштеләр, бәйләү бәйләп тә утырдылар. Бар булган серләрен үзара чиштеләр. Күргән авыр нужаларын да искә төшерделәр. Шулчак гүя таш белән бастырылган җан авазлары да күкрәк читлегеннән сыкрап-сыкрап чыккандай итте. Күңелләренә сеңгән кайгы-хәсрәтләре һич онытылырлык түгел иде. Күбрәк Нәгыймә апа сөйләде, торып-торып, әле тегесен, әле монысын сорады. Көтмәгәндә әтине чаккан "активист" Сәрияне дә исенә төшерде ул. 
- Теге, Сәрия ни хәлдә йөри соң? - диде. Әнием авырыксынып кына җавап бирде: 
- Инде төрмәдән кайтты, читтән серкәләнгән малаен үстерә... 
- Аны да утырттылармыни? 
- Әйе. 
- Ни өчен? 
- Бер уч арыш өчен. Ындыр табагында эшләгәндә, алъяпкыч кесәләренә салган булган... Нәгыймә апа аптырап авыр сулады. 
- Ачлык таныттыра ул дөньяны... - диде. Әни үпкәсен белдерде. 
- Ни хәл итәсең, тормыш үзенә дә китерде... 
- Ахахайлап, җүләрләнеп йөргән иде. 
- Яшьлек җүләрлеге белән белмиләр шул... Үзең шул тормыш баткаклыгына төшеп баткач кына аңлый башлыйсың ул, анда инде соң була. Ялгышларын танып үкенә микән? 
- Белмим... 
- Килеп гафу үтенмәдеме? 
- Юк. Гафу үтенүдән ни файда, иреңнең башына җиткәч... Хәзер ул Лаеш ягына китеп барды. Шул як кешесенә кияүгә дә чыккан бугай... Әй апай, сорашма әле аның турында, нервларым кабынып китәргә генә тора. Соңгы елларда бик таушалдым. 
- Таушалырсың да, гел ирләр кебек эшләгәч... 
- Ярар, әйдә, чәй эчеп алыйк әле бер... Алар чәйдән соң да бик озак сөйләшеп утырдылар. Югары Мирәтәкнең Фёдор дәдәе дә искә алынды. Беркөнне ул Үзәнлегә кибеткә төшкән булган. Килеп хәлләрне белгән, әти турында да сорашкан. Яраланган атын да шул Мәхмүтләр суеп ашаган икән... Ул, киткәндә, мунчала күленнән тоткан балыкларын безгә күчтәнәч итеп калдырган. Аңа рәхмәт инде. Йорт җиткергәндә, бүрәнәләрне мүкләргә дип, юкә мунчала аңардан алып торган идек... Ул әле әтинең көйләп йөргән бер җырын да отып калган икән. Болай дип сөйләп тә бирде: Җилләргә сибелә җырларым, Яфраклар тузып кала. Көзге урман эчләрендә Гомерләр узып бара... Утыра торгач, Нәгыймә апа матур гына елмаеп куйды, нәрсәнедер исенә төшерде һәм телгә килде: "Безнең күршедә бер җор гына Әхмәтгали бабай бар иде, - диде, - шул элегрәк базарга барган булган. Каз сатарга. Казын култык астына кыстырып йөри икән такмаклап: Колхоз каз аламы икән? Колхоз тарала микән? Моны очлы күзле күзәтчеләр эләктереп ала. "Нинди сүз сөйлисең син? Таратырмын мин сиңа колхозны" дип бәйләнәләр. Әхмәтгали югалып калмый, "Мин колхоз тарала микән?" дип әйтмәдем, "Колхоз тары аламы икән?" дип кенә әйттем дип, көчкә котылган. Ул вакытта бер сүз өчен дә башыңа җитәләр иде". 
- И-и Нәгыймә апай, утыртырга теләсәләр, хәзер дә күп сорап тормыйлар, - диде Газизә. 
- Әнә Нәҗмине генә ал, бер теле өчен генә, Советка каршы пропаганда алып бара дип, Себергә сөрделәр, биш ел лагерьларда иза чикте. Шуннан кайткач, саулыкка мантый алмады. 
- Саный китсәң, андыйлар күп булды инде ул, Алла сакласын... - диде Нәгыймә һәм башындагы ак яулыгын салмак кына җилкәсенә шудырды. Сөйләшә торгач, авылдашлардан кемнәр генә искә алынмады, исәннәре дә, сугыштан кайта алмаганнары да. Шулчак аларның хисләргә бирелгән, кайгылар кичергән башлары бер иелде, бер калкынып куйды.
Иртән Нәгыймә апа Яңа Арыш авылына юл тотты... Расихның хәтер янчыгына язылган әнә шул кадерлеләренең авазлары колагында кайтаваз булып яңгырап барды да барды. Ул капка төпләренә кайтып җиткәнен сизми дә калды.
* * *
Расих төшке намаздан соң бераз ятып ял итеп алды. Аннары телевизорын кабызды, хәбәрләрне тыңлап бакты. Әле тегесен, әле монысын ишетеп гаҗәпкә дә калды ул. Дөнья үзенчә кайнады; кайдадыр бунт, низаглар, бер-берсен үтерешәләр, чәкәләшеп сугышалар, төзегәнне җимерәләр, яндыралар. Баксаң, кемгәдер нидер җитми, комсызлык, нәфес чире үзен тыя алмый, хөсет, үч тудыра. "Бу тамашалар кая алып барып чыгарыр, белгән юк..." - дип көрсенде Расих һәм телевизорның бүтән каналын кабызды. Расихның телевизор хәбәрләреннән алынган тәэсирләре кәефен күтәрмәде, һәм ул телевизорның бүтән каналын да кабызып карады. Анда да күңеленә хуш килгән, охшашлы нәрсә таба алмады. Хатыннар да, ирләр белән бергә утырып, тәмәке тарта, әле чәкештереп, аракысын да эчә. Ә яшьләре, пәри туе ясап, ярым шәрә калып, дискотекада биешә. Үзләре әллә эчкәннәр, әллә теге зәхмәтне, наркотик кулланганнар. Моның ише оятсызлыкларны, әхлак нормаларыннан чыгып шашынуларны, халыкка, аеруча акыл утыртып җиткермәгән яшьләргә нәрсәгә дип күрсәтергә инде? Бу бит бүтәннәргә, менә күрегез, боларны сезгә дә эшләргә ярый дигәнне аңлата. Денгә кертү, гыйбрәтләр алу, сабак бирү юк. Имеш, демократия!.. Расих, ниһаять, түзмәде, барып телевизорының "авызын" япты. Аннары тәрәзәсе янына килеп басты. Тәрәзә төбендә хатыны Нурия утырткан гөлләр үсә, чәчәк атканнар. Чәчәкләр хатынының якты, ачык йөзләрен хәтерләтте. Чәчәкләр дә аңа Нурия күзләре белән карап торалар кебек. Гүя сиңа миннән башка яшәү читендер инде дияләр сыман. "Читенен читен дә, тик иртәрәк китеп бардың шул, бәгырь кисәгем..." Шундый уйлар кичергән Расих чәчәкләрдән күзләрен алмый торды, бергә узган матурматур тормыш хатирәләрен сагынып күңеленнән уздырды... Ишегелдына чыккач, Расих баскыч төбенә каплап куйган чиләген алды да, аңа су тутырып, бакча артында арканланган ак кәҗәсе янына китте. Ул кәҗәсе янына килгәч, чирәмгә кырын ятып, аның белән "әңгәмәгә" керде. "Син минем бердәнбер духтырым да, - диде, ак сакалын тибрәткән кәҗәгә карап. 
- Син ни җитте үләннәрне ашамыйсың да, барысын белеп, сакланып кына чемченәсең. Шулай нәзберек булсаң да, витаминлы азыклар ашарга акылың җитә, шуңа да сөтең бик тәмле. "Балага кирәк иде" дип, авылдашлар да сорап килә, чәй белән дә эчәләр. Үземнән артканын биреп тә җибәрәм. Кеше хакын хаклау - саваплы гамәл. Саусәламәт булсыннар, укыган догаларым изге теләкләр булып барып ирешсен... Син минем, ак сакалым, юанычым да, куанычым да. Саулыгым сакчысы. Доктор Айболит кебек. Хәзер кайбер духтырлар акчасыз чиреңне дә әйтмәскә мөмкиннәр... Ә син, кәҗәкәй, комсыз адәми затлар кебек, акча сорамыйсың, байлыкка да табынмыйсың. Кышлыкка мин әзерләп куйган үләннәрдән, тал яфракларыннан разый калып, тәмләп ашыйсың, сөтең белән әҗерен дә түлисең. Әйе, азгынлыкта да йөрмисең. Шулай бозыклыкта йөргән, тәмәке тарткан, аракы эчкән, талымсызланып теләсә ни ашаган, шулай үз кадерен үзе белмәгән адәми затларга син, "духтыр" буларак, ни әйтер идең? Әшәкелекләрне тыя торган законга ике куллап кул куяр идең, билгеле... Әле карап торырга да ыстырам бит, хайвани затларны да уздырып, кыргыйларча, көпә-көндез урам уртасында егет белән егет үбешә, әле "өйләнешәләр" дә... Без үскән заманда мондый әхлаксызлыклар, хурлыклар юк иде. Ә син, кәҗә, саф намуслы, әнә нур чәчеп торган күзләрең белән тыйнак кына карап торасың. Ак сакалың да иманлы муллаларныкыннан бер дә ким түгел. Акылсыз сакаллылар, синнән бераз үрнәк алып, дөньялыкта талашмый гына яшәсеннәр иде, иншалла!.. Әйе, син үз-үзеңә дә духтыр. Әмма бу асты өскә актарылган җирләр, аккан сулар, сулыйсы һавалар агуланып бетә калса, сиңа да бу яшел чирәмнәрне, яшел тал яфракларын ашарга ярамый башласа, ниләр кылырбыз икән? Төрле химикатлар тудырган чир-авырулардан арына алырбызмы? Киләчәк буын, оныклар ни эшләр? Ә хәзергә син молодец, пөхтә, саф. Нур чәчеп торган күзләрең тыйнак кына янәшә-тирәбезне күзәтә. Әле миннән дә күзләреңне алмыйсың". Кәҗә, аның уйларына төшенгәндәй, сагышлы карашларын хуҗасына төбәп калды. "Йә, ник эндәшмисең? - диде Расих. 
- Син минем Зөләйха әбиемнең нәселле кәҗәсенең дәвамы, намуслы токымы. Әле дә син әби-бабайлар саулыгын саклаучы, бала-чагаларыбызның киләчәккә булган өмете. Сыерсыз дәүләт була алмаган кебек, син дә үзеңә бер дәүләт, саулык байлыгы. Сиңа бүгенге техника казанышлары заманында, эт сымак, космоска очарга да, байлык, дан-дәрәҗәләргә дә табынырга кирәкми. Тыныч, акыллы тормыш булсын да, безнең инеш ярларында электәгечә таллар үссен, бәрәкәтле бакча үләннәре яшәреп торсын..." Расих башын болын ягына таба борды, үзе фикерләрен дәвам итте: "Белмим, бу болыннарга кайчан да булса ат көтүләре әйләнеп кайтырмы? Кайтырга язса, бәлки, әткәйнең акыллы аты да шул ат көтүләренә барып кушылыр иде... Миңа кайчак, әти безне өстән, күк җисеменнән күзәтеп тора шикелле. Әле кәҗәле булганыма сөенәдер дә. Гәрчә ул, теге вакытта колхозга кермәгән булса да, бүген колхозларның шушы хәлгә калып таркалуына, бу җирләргә хуҗа булып алган "эшмәкәрләрнең" үз кесәләрен генә калынайтуга корылган кәсепләренә көенер дә иде..." Расих, кәҗәсен җитәкләп, өенә - кояш баешы ягына таба атлады. Тау артыннан комачтай кызарган кояш күренми дә. Алсу нурлары гына, кайдадыр пожарны хәтерләткәндәй, никтер, бераз шөбһәләндерә төшә. Менә аның күзләренә тау сыртыннан атлы җайдак чабып узгандай булды.
Шулчак ымсынды: "Ул кеше шәүләсе минем әти булмады микән?" - дип уйлап куярга мәҗбүр булды. Тау артына баткан кояшның тоныкланып сүнә барган яктылыгы аның да гомер чигенә якыная сыман тоелды. Шушы мәлдә Расихның иреннәре дерелдәп алды. "И-и гомерләр... - диде ул. 
- Кемнәр генә китеп, кемнәр генә килми бу дөньяга?! Ярый әле, оныкларым - дәвамым бар... Ә син, кояшым, батма, иртәгә дә шушы тау өсләреннән дөньяны балкытып калкып чык, һәммәсе, нурларыңдай балкып, дустанә куанып яши бирсеннәр, Йа Рабби... Расих, кәҗәсен җитәкләп, бакча артыннан ишегелдына килеп кергәндә, кинәт урам капкасы ачылып китте. Аннан "Бабай, бабай!" дип, кычкыра-кычкыра, оныгы - кечкенә Ильясы йөгереп керде, бабасы Расих кочагына атылды һәм шунда аның кулларында "үсеп" күккә ашты, көттерми хәбәрен салырга ашыкты: "Бабай, без сине туган көнең белән котларга кайттык", - диде, арттан килгән әтиәниләренә борылып. Әнисе Нурзидә дә, әтисе Назыйм да улларына сокланып елмайдылар. Бу вакыт Расихның күңеле ачылып күккә ашты, аны горурлык хисләре биләде. Әйтерсең ул оныгы Ильясны бөтен Җир шарына, менә күрегез аны дип, өскә күтәргән. Бабалары рухын дәвам иттерүче кадерле зат, кечкенә Ильяс, аларның тормышына мәгънәле ямьнәр өстәде... Ишегалды уртасында Казан кунакларына сокланып карап торган ак кәҗә дә, барысыннан разый калгандай, сакалын селкеп-селкеп алды. Бераздан, Расихка туган көнендә изге теләкләр тели-тели, Ильяс рухы сеңгән нигез йортында, үзара шау-гөр килеп, яңа тормыш үз төсмерләренә бизәлеп дәвам итте. 2011-2013

ПОВЕСТЬЛАР
Ак балык
Урман кисүчеләр янына ашыккан Җиһангирның йөрәге ярсып типте. Ара ерак та калмаган югыйсә. Үр генә менеп җитәсе. Әнә бүтән агачлар өстеннән калкып торган юан имән кул сузымында гына кебек. Ләкин имән корый башлаган. Тамыр сымак ботакларын җәеп, баһадир ирдәй торып баскан да гүя яшисе килүенә хокук даулый. Аңа таба талпына-талпына йөгергән Җиһангирның аяклары, тотрыкларын җуеп, әле уңга, әле сулга авышты. Әйтерсең үлчәү тәлинкәсенең әле бер, әле икенче ягына китереп баса. Кырлар, урманнар карт имән белән бергә чайкала. Күзләренә имән башында утырып торган бер малай шәйләнә. Ертык күлмәктән, яланбаш, ялантәпиле. Куллары имәнгә чытырдап ябышкан, күзләреннән энҗе бөртекләре тәгәри. Карашын офыкларга тоташкан олы юлга төбәгән. Шулай иртә-кичен әтисе кайтып килерен көтә. Аңа әтисез читен, бик читен. Нигә һаман сугыш бетми? Кайтыр иде, кайтыр иде ул... Карт имән дә, ачлыктан-ялангачлыктан интеккән шул малайның өзгәләнүен сизгәндәй, давыл, тетрәүләргә каршы тора, тибрәнә-тибрәнә, ниләрдер аңлатырга тели сыман. Ә кешеләр аны аңламый, башында әнә шул сугыш чоры малае - яшь Җиһангир утырып торган имәнне кисеп аударырга телиләр. Бүген, хәзер... Югыйсә кемнәргә генә мөрәҗәгать итеп карамады. "Бездән тормый..." - дип, иңбашларын гына сикерттеләр. Әйтерсең бу җирләр колхозныкы да, районныкы да түгел, хуҗасыз... Кырлар өчен кадерле урман почмагын нигә кисәргә? Имеш, газ үткәрүче белгечләр торбаны каян сузарга икәнен беләләрдер... Соң, әз генә читләтеп үтәргә ярамый микән? Их!.. Җиһангир соңарды... Ул килеп җиткәндә, имән ава иде инде. Колач җитмәс юан имән! Авылның таза-таза егетләре, аяк асларында аунаган коры ботак-сатакларны таптый-сындыра, дәррәү читкә тайпылдылар. Зур гәүдәле Җиһангир исә, кабалана-кабалана, бер агач төбенә килеп басты. Маңгаена бәреп чыккан тирен дә сөртергә онытып, "ах!" дип куйды һәм күңелендә яңарган истәлекләр тәэсиреннән тын калды. Имән, башын җиргә таба авыштырып, дөнья белән хушлаша, әтисенә багланышлы чор истәлекләрен үзе белән алып, ул киткән якка ава. Имәннең бөркет канатыдай тармаклары гүя салмак аккан болытларга ябышып калмакчы була. Аның киселеп чыкмаган үзәге шатыр-шотыр йолкына, Җиһангирның йөрәк тамырларын өзгәндәй итә. Менә ул гөрселдәп авар да, өстеннән тузанын коярга теләп аунаган аттай, бер тетрәнеп алыр һәм мәңгегә тынар... Җиһангир имәннән күзен алмады, уйларына чумып карап торды. Көтте. Кинәт урман кисүчеләр арасыннан кемдер ачыргаланып кычкырды:
- Җиһангир, кит!.. Җиһангир моны әллә ишетте, әллә юк. Коточкыч хәл күз ачып йомганчы булды. Авып барган имәнне яшен уты урталай ярып уздымыни. Баш очындагы агачта эленеп калган бер имән ботагы, ычкынып китеп, Җиһангир башына килеп төште. Ул ни булганын аңларга да өлгермәде, имәннән алдарак җиргә сыгылып ауды. Калганын хәтерләмәде Җиһангир. Иптәшләре аны, тиз генә җигүле арбага салып, урманнан олы юлга алып чыктылар. Узгынчы бер машинаны көчкә туктатып, Лаеш хастаханәсенә озаттылар. Казаннан килеп операция ясарга тиешле нейрохирургны озак көттеләр. Һәр минут кадерле иде. Аптырагач, операцияне район хастаханәсе хирургы Галия Габдрахмановна үзе ясады. Җиһангирның баш түбәсе уң яктан чәрдәкләнгән, батып кергән иде. Ми күзәнәкләренә, нервларына зыян килгән... Ул аңына килә алмый озак интекте. Инде ничәнче көн беркемне танымады, үзен саклап кунган хатыны Хәлимәне дә белештермәде. Врачлар алай да, болай да тырышып карадылар. Әмма, ни эшләмәк кирәк, имгәнүдән зарарланган нервлар элекке хәленә кайталмый тартышты, бәхәсле сораулар тудырды. Беркөнне, бик озак газапланганнан соң, аңына яктылык нуры үтеп кергәндәй булды. Әмма бу сөенеч озакка бармады, ул янә саташа башлады. Әйтерсең аның хәтереннән бүгенге көннәр бөтенләйгә сызылып ташланган, аңында балачак хатирәләре генә торып калган иде.
...Әнә алар, бер урам малайлары, язын Камадан су кереп калган уйсулыкка 
- Кече күлгә килеп туктадылар. Тал чыбыгыннан үргән кәрзиннәрен җиргә куйдылар да анадан тума чишенеп ташладылар. Сугыштан соңгы ачлыкны татыган малайларның тәннәре, язын шыткан үләнкузгалаклар ашый-ашый, күксел-яшел төскә керә башлаган иде. Арада буйга кайтышрак сакау Ахунның каратут тәнендә генә яман күкселлек ачык сизелми. Ә йомыкый Гыйбашның аксыл тәне исә тимгел-тимгел. Малайларның исәпләре кәрзин белән балык сөзү иде. Алар кояш нурыннан җылынып өлгергән күл суына чабып керделәр. Артларыннан су болганып, буталып калды. Күлне аннан да, моннан да килеп сөзделәр. Тыныч кына йөзеп йөргән балыкларның көтелмәгән хәлдән котлары алынып, кая барып бәрелергә белми интектеләр. Иң элек сакау Ахунның түземе төкәнде: 
- Сиһангир, Сиһангир! - дип кычкырды ул. 
- Син тегендәрәк бар! Миңа каршы кил!.. Җиһангир, аның болай акырып-бакыруын ошатып җиткермәгәндәй: 
- Тукта әле, кычкырма! Балыкларны качырасың! Алар сөйләшкәнне дә ишетә, - диде. Бер читтәрәк дәшми-нитми генә сөзгечен су төбеннән йөрткән Гыйбаш, өметләнеп, кәрзинен судан күтәреп карады. Ник ичмаса ялгышып кына берсе кереп карасын. Балык эләкмәүдән Ахунның ачуы кабарды һәм башына килгән уен әйтеп куйды: 
- Әйдәгез, суны болгатып бетергәнче биешәбез. Аннары балыклар тончыгып өскә калка. 
- Әйдә... 
- Киттек! Күлдә малайлар белән тамчылар, дулкыннар бии башлады. Кем ничек булдыра ала. Ахунның чуендай карасу тәне, ике аксыл гәүдәдән аерылып, бөтерелә-бөтерелә елкылдый, ул чумып-чумып та алгалый. Күл өстендә тамаша озак дәвам итте. Ниһаять, балыклар, чыдаша алмыйча, үз авырлыкларын югалткандай, берән-сәрән өскә калка башладылар. Башын күрсәткән беренче балыкны сакау Ахун, елгыр мәчедәй, эләктереп алды һәм күтәреп селекте. 
- Сиһангир! Күрдеңме? Миңа кысылканат эләкте. 
- Бәртәч ич ул! - диде Җиһангир. 
- Ә, сулай икән сул...
Озак та үтмәде, читкәрәк тайпылып йөрүен белгән юаш Гыйбаш та корбан балыгына куанып авызын ерды. Җиһангир әле күлнең тынып калуын теләми иде, сикерә-сикерә чабуын белде һәм кинәт хәлдән таеп тукталды. Каршында гына, түгәрәк дулкын ясап, бер балык башы пәйда булды. Ул аны саклык белән эләктереп алды. Балык ул көткәннән шактый кечкенә булып чыкты. Шуңа да карамастан Җиһангир йөзенә гаҗәпләнү катыш соклану бәреп чыкты. Ул, балыкның матурлыгына аһ итеп: 
- Ак балык! - дип кычкырып җибәрүен сизми дә калды. Учында тыпырчынган тере, асыл затның матурлыгын иптәшләренә күрсәтеп мактанды. Ахун белән Гыйбашларның күзләре ут кебек янды. 
- Иң тәмле балыктыр инде бу?! - диде Ахун, телгә килеп. Җиһангир дәшмәде. Бу минутта аның күңелен бүтән уй биләп алган иде. Оялчан нәни кызчык сыман күзләрен мөлдерәмә ачып баккан балык аңа кызганыч булып тоелды. Аны жәлләп, якыннан гына җәелеп аккан Кама ярына таба йөгерде. Иптәшләренең: "Тукта, качма!" - дип кычкырып калуларына да җавап кайтармады. Яр читенә килеп җитүгә, Ак балыкны суга җибәрде. Балык, кинәт кенә саубуллашып йөзеп китәргә кыенсынгандай, бер мәлгә тынып калды, аннары, нәфис койрыгын әкрен-әкрен генә хәрәкәтләндереп, үз иркенә китеп барды. Җиһангир күлгә кире йөгереп менгәч, Ахун аңа: 
- Әйдә, күл суын ерып, Камага агызып төшерәбез, шунда балык та сөзеп алабыз, - диде. Ярты сәгать узды дигәндә, алар, көрәкләр алып килеп, күл кырыен казый башлаганнар иде инде. Су юлын ачып бетерми аралык та калдырдылар. Аны ерып ачканчы казылган канауга кәрзиннәрен тезеп куйдылар. Ниһаять, ерганактан су агып төшә башлады. Алар кәрзиннәргә балык агып керүен түземсезлек белән көттеләр. Берзаман аккан су ишәйгәннән-ишәя барды. Малайларның йөзләре җитдиләнә төште. Эшне абайлап алган Ахун оран салды: 
- Сиһангир! Кәрзинне ныграк тот! Су ярны ишеп ага-а... Малайларның чабышып йөргән тырышлыклары юкка гына иде. Отыры ишәйгәннән-ишәя барган су күл бугазын ашап ук чыкты һәм, ташкынга әверелеп, малайларны кәрзиннәре белән Камага агызып китте... Хастаханә койкасында саташып яткан Җиһангир гүя шул ташкыннан йөзеп чыгарга теләгәндәй хәрәкәтләр ясый, үзен ярдан ераклаша баргандай, упкынга суырылгандай тоя. Шуңа күрә, "Коткарыгыз!.." дип, ярдәм сорап ялвара. Аны беркем ишетми. Чырае сытылган. Авыр ыңгырашкан тавышына йөгереп килгән яшь шәфкать туташы аяк очында туктап кала, сызлануларын йөрәгенә алып, аңа кызганып карый. Байтак аптырап торгач, даруларын тумбочкасы өстенә куеп китеп бара. Җиһангир озак кына уяна алмый ятты. Бик газапланып ыңгырашты. Шактый вакыт узгач кына тынычланып калгандай булды. Томаланган аңына янә якты нур үтеп керде шикелле. Хәтеренең бер почмагын тергезде. Күз алдында әллә нинди аңлашылмас күренешләр пәйда булды. Ул манзаралар, бер урында әйләнгән тәгәрмәчкә чорналгандай, бер-бер артлы алышынып тордылар... Менә Җиһангир, акбүз атка атланып, Имән Кискә болыннары буйлап чаба да чаба. "Әйдә, малкай!.." Акбүз ат аны коштай очыртып бара. Җиһангир аның тузгыган ялларына ябышкан. Әйтерсең ул ат өстендә түгел, дулкыннар өстендә, канат җәеп, тирбәлеп йөгерә. Каршы җил күз яшьләрен сыгып чыгара төсле. Күңел дигәнең бернинди киртәләрне аямый, киң болыннарны иңләп, хыял диңгезендә йөзә. Шушында бит инде, шушында ат көтүләренең болыттай ябырылып чабышулары, узышулары, кичке эңгерне яңгыратып кешнәүләре, күңелләрне җилкетеп, Сабантуйларында ярышулары! Их, аларны сөйләп кенә бетерерлекме соң! Алтын тәңкә төсенә кереп, офык артына төшеп барган кояшка таба очты Җиһангир. Тирә-ягы гаҗәеп тын. Үзәннәргә сизелер-сизелмәс зәңгәр күгелҗем томан сарыла. Ак кашка кушаяклап җир күкрәгенә барабан суга. Аның тавышына кушылып, йөрәк дөп-дөп килә. Чаптар, ярсуын басарга теләгәндәй, үз иркенә ашкына. Менә ул томанланып торган ике әрәмәлек арасындагы зәңгәрлеккә ыргылып керде һәм кинәт күлгә килеп терәлгән кашканың шып туктап калуыннан ат башы аркылы суга мәтәлеп төште... Уянып киткәч кенә, үзенең исән икәнлегенә сөенеп куйды. Ни хикмәт бу? Җиһангир керфекләрен йомды исә, күз алдында янә аллы-гөлле тәңкәләр биешә башлый. Алардан гарык булып, күзләрен чытырдатып кысып карый, тик барыбер котылыр чарасы юкка аптырый. Алар әллә каян гына пәйда булдылар да, балык тәңкәләре кебек, ялык-йолык килеп агылалар да агылалар... Хәзер Җиһангир камышлы күл буена килеп чыккан, имеш. Чалбар балакларын сызганып, берьялгызы кәрзин белән балык сөзеп йөри. Чуртан балык эләктермәмме дип өметләнә. Әйе, килеп керсен иде ул аның кәрзиненә, шапыр-шопыр сикерә башлауга, саңагыннан эләктереп алыр иде.
"Менә бу тал төпләрен урап узыйм әле. Берәрсе шунда качып ятмый микән?" Кинәт ул уйланып барган уңаеннан бер адым артка чигенеп куйды, камышлар арасыннан, башын күтәреп, елан карап тора иде. Йөрәге жу итеп китте. Баш түбәсендә ясмыктан зуррак ике сары тапны күреп алгач кына, тузбаш икәненә ышанып, бераз тынычланып калды. Нишли соң ул? Кара, кыл кебек нечкә телен ничек итеп чыгарган. Тел очыннан вак кына көмеш очкыннар тибрәтеп очыра. Нәрсәгәдер ысылдый. Бака аулый икән ич! Күр әле, күр! Бичара баканы әсир иткән. Кыймылдый да алмый. Күзен буган бу моның. Үзе артка чигенмәк була, үзе, аякларын тери-тери, елан авызына якынлаша. Үлемен сизеп җан ачысы белән иңри... Тавышы күңелгә тигәч, Җиһангир артык карап тора алмады, үзен дә курку хисе биләгән иде. "Йә агулы елан да килеп чыгар", - дип, таллык төбеннән борылып китте. Кәрзинен кулыннан төшермәгән Җиһангир, Камышлы күлне ера-ера, сай суда йөзгән балыкларны күзәтеп барды. Вак-вак балыклар көтүләре белән аның аяк очларыннан гына ялт та йолт койрык болгап уздылар. Әллә каян гына килеп чыгалар да болыт шәүләләредәй шуышып юкка чыгалар... Әнә бер балык үзеннән кечерәк балыкны башыннан авызына капкан, йотып җибәрә алмаса да, пошмый гына шул килеш йөзеп йөри. Корбаны булган балыкның койрыгы мөгездәй алдан су сөзеп бара. Җиһангир бер балыкның яныннан гына дулкын ярып узганын шәйләде. Чуртан булса кирәк! Ул аның артыннан омтылды. Каршысына чыгып, уентык суга куып кертте. Кысрыклап килә-килә, кәрзине белән өстенә бастырып алам дигәндә генә, балык кул астыннан шуып узды. Җиһангир егылган җиреннән сикереп торганда, балык инде камышлар арасыннан шактый юл алган. Пычактай койрыгы су өстен гүя кисеп-кисеп алгалый иде... Җиһангир балык эләкмәүгә күңелсезләнеп кайта. Арылган, талчыккан. Аяклар атлар-атламас. Әллә ничек, аны, зур югалту кичергән кешедәй, авыр моң баскан. Әтисе сугышта булмаса, болай ук читен булмас та кебек. Ләкин... Шулчак әллә каян гына каршысына дусты кара Ахун килеп чыкты. Аны күргәч, Җиһангирның күңеле күтәрелеп киткәндәй булды. Икесенең дә тамаклары ач иде, һәм алар әрәмәлеккә таба борылдылар. Анда үзләре генә белгән урынга барып, какы, балтырган кебек үләннәрне булса да җыеп ашарга ниятләделәр. Бара-бара, Җиһангир дәртләнеп әйтеп куйды: 
- Арыш өлгерсә, уып ашар идек инде, ә? 
- Әле ничек кенә! - диде Ахун, аны хуплап. 
- Уып та асар идек, җирне сокырлап яккан усакта калай белән кыздырып та асар идек... 
- Борчак өлгерсә, безнең эшләр тагы да худка китә инде, ә? Ахун канәгать елмайды. 
- Каравылсы Сиһапны нисек тә алдар идек әле. 
- Шиһапка тоттырдым юк инде... Алар урман аланнарын йөреп әйләнгәннән соң, Ахун туктап калды да: 
- Тамак асты, малай! - диде. 
- Минем дә, - диде Җиһангир. 
- Эчтә мәчеләр тырмаша башлады инде. Әллә кайтып кына китәбезме? Ахунның ризалашасы килмәде. Өйдә дә әллә нәрсә юклыгын ул белә иде. Күңеле нәрсә дә булса табып ашарга өметләнде. Һәм ул, Җиһангирдан аерылып, агачлар арасын әйләнеп чыгасы итте. Озак та үтмәде, аның агачлар арасыннан тавышы яңгырады: 
- Сиһангир! Сиһангир! Кил әле, кил!.. Җиһангир йөгереп килгәндә, Ахун агач башындагы кош оясына кара мәчедәй менеп бара иде, ул дустын сөендерергә теләп кычкырды: 
- Хәзер күкәй песереп асыйбыз... Җиһангир агач төбендә башын артка авыштырып сорап куйды: 
- Бармы? Ахун ризасыз гына җавап кайтарды: 
- Юк бернәрсә... Иске оя бу... Ачуы чыккан Ахун, ояны бөтенләй туздырып атарга теләп, берне китереп суккан иде, кош оясына оялаган зур бер бөҗәк Ахунның күлмәк изүенә керде. Ахун өтәләнә-өтәләнә кычкырды, аякларын агач ботакларына сыдырта-сыдырта аска шуышты. Чак кына егылмады. Җиргә төшеп җиткәч, тәгәри-тәгәри еларга кереште. Күлмәгенә ут капканмыни! Кинәт кенә бернәрсә дә аңламый торган Җиһангирга: "Сөпсә, сөпсә!.." - дип акырды. Җиһангир тиз генә күлмәген салдырырга булышты һәм Ахунның тәне аннан да, моннан да күбеп, күгәреп чыкканын күргәч шаклар катты. Бармак юанлыгындагы шөпшә аның ятып аунавыннан имгәнгән иде. Җиһангир аны кепкасы белән басып үтерде. Ахун әле үксеп елавыннан туктый алмый иде:
- Кос оясына бүтән менмәс идем... Бүген Җиһангир, әтисен исенә төшереп, озак саташты. Аның сугыштан кайтып килүен күргәч, әй сөенгән иде, әй сөенгән иде! Бер кулы яраланып, бармаклары бөрешеп килгәненә дә офтанмады. Күкрәгендәге орден-медальләрен тотып-тотып карады. Аларны күрше малайларга күрсәтеп мактанып та алды. Әтисе җиккән нәсел айгырына утырып та йөрде. Чөнки авылдашлары аның сугыштан яраланып кайткан әтисенә, үзебезнең Ярулла дип, председательлек эшен ышанып тапшырганнар иде. Ә менә бүген аны район үзәгенә Лаешка чакырып алдылар. Җәяү китте. Җиһангир да әтисенә иярде. Анда алар кибетләргә кереп, яңа чалбар, күлмәк сатып алачаклар. Җиһангир күңелсез генә уйланып барган әтисенә үз сорауларын бирде: 
- Әти, әти! Синең пләмәнни айгырыңны ничек үтергәннәр? Ярулла малаена теләр-теләмәс кенә җавап кайтарды: 
- Тиргә батканчы куганнар да салкын су эчергәннәр. 
- Нигә? 
- Үч итеп... 
- Кемгә? Ярулла дәшмәде. Җиһангир аңа икенче соравын бирде: 
- Кемнәр? 
- Кем икәнен белсәм, үзе дә монда булыр иде әле ул... 
- Хәзер сине аның өчен ни эшләтәләр? 
- Рәхмәт әйтмәсләр инде... Ярулла, яралы кулын өскәрәк күтәреп, авыр сулап куйды. Җиһангир әтисен кызганды: "Бомба шартлаганда, җир астында күмелеп калган бит ул! Ярый әле, казып алганнар үзен. Колаклары шунда катыланган". Урман почмагындагы калкулыкка җиткәч, Ярулла якында гына үсеп утырган агачларга карап алды. Аның кабарынкы калын кашлары бер җыерылды, бер язылды. Җиһангир әтисенең уйчан халәтенә гаҗәпләнә төште. 
- Әти! Нәрсә бар анда? Ярулла хатирәләр тәэсиреннән арына алмый торды. Сүзен әйткәнче, яралы кулын урман ягына таба күтәреп ишарәләде. Җиһангир әтисенең яралы кулын гадәтенчә шулай өскә күтәреп сөйләвен өнәп үк бетермәде. Бигрәк тә кешеләр алдында. Нихәл итәсең, кыенсыну белән чикләнеп калды. 
- Әнә теге юл буенда бар агачлардан да калкып торган зур юан имәнне күрәсеңме? - диде, малаена күз ташлап. Җиһангир җанлана төште. 
- Күрәм, әти, күрәм... Ботаклары корыган имәннеме? 
- Әйе... Безне сугышка озатып калган агач ул. Әниеңнең мичкә тәгәрәткән бәрәңгесен икәү шул имән төбендә утырып ашаган идек. Шуннан кул болгап калган иде. Җиһангир эченнән тынган әтисенә болай диде: 
- Әти, син сугыштан язган бер хаттагы җырны мин яттан да беләм. Әтисе малаеның башыннан сыйпады. 
- Кайсы җыр икән ул? 
- Менә болай: Машиналарда барабыз, Төшеп сулар алабыз. Йә кайтырбыз, йә кайтмабыз, Ут эченә барабыз... Ярулланың күңеле нечкәреп китте. Ул, алга таба кузгалып: "Сугыш сугыш инде ул, улым", - диде. Бертын сүзсез атлады. Малаена судка барганын әйтеп тормады. Эшнең ни белән бетәсен белми иде әле ул.
Лаешка җиткәч, Җиһангир кибетләр каршындагы калай түбәле, озынча агач йортның зәңгәр рәшәткәләре буенда әтисенең әйләнеп чыкканын көтеп йөрде. Ниндидер кешеләр аның ике якка ачылмалы ишегеннән керделәр дә чыктылар. Араларында кызыл тасмалы фуражка кигән милиционер абыйлары да очрап куя. Төз гәүдәлеләр, киемнәре килешеп кенә тора. Төймәләре кояш нурларында ялт та йолт килә. Җиһангирны аларның шундый матур формадан йөрүләре сокландырып җибәрде. Үскәч, үзенең дә шундый кием киеп йөрисе, алар кебек буласы килде. Беренче тапкыр ул милиционер абыйсын авылларында, кәнсәләр төбендә күргән иде. Кемнәрнедер авыл Советына чакыртып сорау алган. Хулиганлык кылган кешенең тизрәк табылуын теләде. Ләкин ул чакыртылган кешеләрнең нидә гаепләнүләрен белми иде әле. Икенче көнне бераз аптырашта калды: районнан килгән абыйлар йөзенә сипкел чәчелгән, мыштым гына, сүзсез йөргән какча яңаклы Сәләхи абыйны атка утыртып алып киттеләр. Малае Илсур, әнисе Галимә апа аның артыннан үкси-үкси елап калды. Аларны яннарына килеп беркем дә тынычландырмады. Капка төпләренә җыелган апалар үзара пышпыш килделәр. Имеш, Сәләхи абыйның колхозга керәсе килмәгән, сыерын илтеп бирүдән баш тарткан, балаларымны нәрсә белән туйдырырмын дип бәхәсләшкән. Районнан килүчеләр аңа: "Ах, син, кулак калдыгы!.." - дип өстәл сукканнар. Шул вакыйгалар, томанлы гына булса да, әле дә Җиһангир хәтереннән китми. Озак вакытлар Илсурны "Кулак калдыгы!" дип үртәп, кимсетеп йөрүләре дә исендә. Берсендә Илсур түзмәде, кем беләндер якага яка ябышты, ярсып: "Кем кулак малае икәнен күрсәтермен мин сиңа хәзер... Ашаган май, ит калҗаларың бугазыңнан килер, бурзай калдыгы, мә!.." Аерып алмасалар, әле тагын да чәкәләшәселәр иде. Калай түбәле йорттан әле һаман чыкмыйлар. Җиһангир, көтеп тәмам арыганнан соң, каршыдагы кибетләрне йөреп чыгасы итте. Башта чалбарлар кибетенә керде. Киштәләргә тезеп тә, элеп тә куелган чалбарларның әле берсенә, әле икенчесенә кызыгып карап торды. Шулай алгысып торган арада, янына җете төстәге зәңгәр чәчәкле күлмәк кигән кызыл иренле сатучы апа килеп басты. 
- Сиңа нәрсә кирәк? - диде ул, аңа туры карап. Җиһангир сүзсез калды. Сатучы апаның чыктай ялтыраган күзләреннән яшел чаткылар чәчрәгәндәй булды. Җиһангир, башын аска иеп, читкә борылды һәм арырак эленеп торган фуражкалар ягына узды. Анда аның игътибарын каты козырёклы коңгырт фуражка җәлеп итте. Әтисеннән бары тик шуны гына алдыртачагын уйлап, эченнән куанычлы хис кичерде. Бераздан ул инде "Культтовары" дип язылган кибетнең велосипедлар бүлегендә басып тора иде. Ялтыравыклы бер велосипедның руленнән тотып-тотып карады. Андый велосипед авылда Рәисләрдә генә бар. Сугыштан офицер абыйлары алып кайткан. Кешегә бирми, үзе генә йөри. Моңа әтисенең акчасы җитмәс шул, чалбарлар да аласы бар... Җиһангир кире урамга чыкканда, кояш төшлектән авышкан иде инде. Әтиләре нигәдер озаклады. Ул кинәт рәшәткәгә сөялгән җиреннән талпынып куйды. Калай түбәле йорт ишегеннән кемнәрдер чыга башлаган иде. Әтисен эзләп бина эченә үтте һәм бер мәлгә коридорда аптырап калды. Әтисенең ике ягыннан да милиционер атлый. Ник? Әтисенең йөзе каны качкан кешенекедәй көлсуланып агарып калган. Нишләткәннәр аны? Ярулла, малаен күргәч, дерт итеп китте. Үзенә охшаган улына күзләрен тутырып карады. Эчтән тыныч калырга теләсә дә, тавышы күкрәгеннән авыр тибрәнеп чыкты: 
- Улым!.. Бар, син кайт инде... 
- Ә син? 
- Җиһангир әтисе артыннан атлады. 
- Миңа монда керергә кирәк... 
- Ярулла, чак кына туктала төшеп, каршы як ишеккә башын изәде. Җиһангир гаҗәпсенде: кешеләрнең күбесе ул ишеккә таба бармый. Аның әтисен генә нигә шунда алып керәләр? Аннары әтисе аңа нигә шулай өзелеп карый? Нәрсәдер әйтергә телиме? Җиһангир: 
- Әти, әти!.. Мин дә синнән калмыйм... - дип өзгәләнде. Ләкин Җиһангир ишектән үтеп керергә өлгерә алмады. Юлына арт чәчен ялтыратып кырдырган кызыл муенлы милиционер каршы төште. Кылыч борынлысы аны этеп үк җибәрде: 
- Син кая?! Аның кискен тавышы малайны яшен утыдай куырып алды. Бертын ни әйтергә белми катып калган Җиһангир кинәт шушы минутта ун яшькә үсеп киткәндәй булды. Ниһаять, барысына төшенеп, җан өшеткеч тавыш белән кычкырып җибәрде: 
- Әти, китмә!.. Янәшә-тирәдән узучылар ихтыярсыздан тавышка борылып карадылар. Ләкин берсе дә аңа якын килергә базмады.
Юлга чыккан Җиһангир, күзләренә тулышкан яшь бөртекләрен сөртә-сөртә, Имән Кискәгә таба йөгерде дә йөгерде. Томанлы үзәннәр, таулар, калкулыклар, рәшә дулкыннарында тибрәлеп бии-бии, Җиһангирдан читләшергә теләгәндәй, ары таба чабалар. Ул, никадәр генә ашыкса да, түгәрәк Җир шарын тәгәрәтеп, бер урында таптана сыман. Тәгәрмәч эзләре уелган еландай борма юллар аны алдап, упкынга алып төшәр кебек. Әмма артка борылып карау да куркыныч, артта аны кылыч борынлы милиционер куа килә сыман. Аның усал, чәнечкеле карашын бүтән күрәсе килми. Юк, юк, кызыл фуражкалары да, ялтыравыклы итекләре дә кирәкми! Әтисе белән сөйләшергә дә бирмәделәр. Аны тик торганда төрмәгә ябып куйдылар... Сугыш беткәч, зарыгып көтеп алгач кына... Нахакка... Нахакка кешене төрмәгә утырталармы?! Их, син, милиционер! Әти үтермәгән айгырны, үтермәгән... Кем генә әтигә әшәкелек эшләгән? Әллә ат караучы Борһан абыймы? Кеше җанлы телсез хайванга аның кулы барыр микән? Аннары, кәнсәләр төбенә чыккач, күз яшьләре белән елар идеме ул? Ә Сәләхи абыйдан нигә шикләнделәр икән? Төрмәдә утырып чыккан өченме? "Халык дошманы" дип рәнҗетүләре җитмәгән... Хәзер саулыкка да мантый алмый, диләр үзен. Төрмәдә кыйнап интектергәннәр икән. Сине дә кыйнасалар, ничек түзәрсең, әти... Җиһангирның йөрәге еш-еш типте. Ул алсу кояш тәгәрәгән урман читенә якынайды, берни белештермәгән кешедәй, туп-туры әтисе күрсәткән олы, юан имәнгә таба йөгерде. Нәрсә уйлап? Урман буендагы агачлар да бу малайга нәрсә булган дигәндәй тынып калганнар. Киек кош тавышлары да ишетелми. Әйтерсең ниндидер карагруһ барчасына дәшмәскә боерган. Төрмә, үлем белән янаган. Кем ул? Нинди кеше?.. Җиһангир, йөгергән шәпкә колачын җәеп, карт имәнгә сарылды. Үксеп-үксеп елады. Бармаклары калтыранып, кытыршы имән кайрысына сыдырыла-сыдырыла, аска таба шуды. Башын артка таба чөеп, имәнгә ялварырга теләгәндәй, өскә карады. Тамыр сымак корыган ботаклар, баш очындагы зәңгәр "диңгез"дән шифалы яңгыр көткәндәй, күккә кадалган. Җиһангирның күз яшьләре ике як яңагыннан тәгәрәп төштеләр. 
- Имән! Имәнем!.. Әтиемне алып киттеләр... Ул сиңа, саубуллашып, озак карап торды... Зәңгәр төпсезлеккә үтеп кергән имән ботаклары Җиһангирга әтисенең сугышта яраланып бөрешеп килгән бармакларын хәтерләтте. Аның яралы кулы сөйләшкәндә юкка гына өскәрәк күтәрелми, гаделлек таләп итәдер кебек тоела. Хаксызлыкны җаны ничек кичерер? Ул, яклаучысын эзләгәндәй, имәнгә ныграк сыенды, әйтерсең аның куллары әтисенең кайрыдай сырлы муенына чытырдап ябышкан. 
- Әти, әти!.. Мин ничек әнием янына кайтып керим?.. Имән! Кайтар, кайтар син минем әтиемне?! Ниһаять, Җиһангир, теләр-теләмәс, җирдән күтәрелде. Бераз гына баруга, кинәт кара урман түреннән ниндидер бер кошның моңсу тавышы өзек кенә яңгырап куйды. Тавыш аның күңел сызлануларына ишарә ясый, нидер хәбәр итә сыман. "Әллә әтигә бик тә начар микән?" Шулай уйланган Җиһангир туктап калды. Тавышның кабатлануын көтте. Кош җавап бирмәде, Җиһангир, кузгалырга базмый, озак карап торды...
* * *
Аның тәненнән ниндидер калтырау уза, вакыт-вакыт авыртудан чырае сытылып китә. Әйтерсең ул, тозакка эләккән җан ияседәй, чарасыздан як-якка бәргәләнә, ярдәм сорап кемгәдер ялварырга тели. Миендә үзе дә аңлап бетермәгән хәлләр дәвам итә сыман.
...Иртә таңнан чияле Кырач калкулыкларына каян килеп чыкты соң? Биредә җиләкнең ниндие генә юк: караҗиләк, җир җиләге; карлыган, бөрлегән... Барысы да бар. Җыеп кына өлгер. Ул бер караганда, җиләкле аланлыкта, икенчесендә, гөлҗимеш куаклары арасында йөри. Мәрҗәннәр кебек чуар гөлҗимешләр кай арада кызарып өлгергәннәр?! Аларны миңа күп итеп җыярга кирәк, күп, капчыкларны тутырганчы. Өч килограмм гөлҗимешкә бер килограмм бәрәңге бирәләр. Аларның бәрәңгеләре аз, үзләре күбәү. Әниләре бәрәңге әрчеп тә тормый, шул килеш кенә пешерә, кабыкка чыгармый. Аннары тагын, бәрәңге сатып алырга дип, түбән очның саран Таҗирәсе каршына барасы бар. Үлчәгәндә, берне дә артык салмый. Хәтта үлчәүгә килеп җитмәгән бәрәңгене, кыек үскән казык тешен ялтырата-ялтырата, пычагы белән ярып сала. Җиһангир тегендә, монда чапты. Аңа вакытны бушка уздырырга ярамый иде. Әтисе урынына калган егет ич. Әнә Камага баржа килгән, ди. Иртәгә малайлар белән шунда йөк бушатырга барырга кирәк... Әйткән сүзеннән кире кайтмады, китте Җиһангир. Әйе, тачка тәгәрәтеп йөрүләре авыр икән. Тәгәрмәч басма такталары өстеннән җиңел генә узмый. Әле уңга, әле сулга каера. Күз аллары әлҗемөлҗе килә, утлы нокталар биешә. Ай-й!.. Әллә ничек кенә аягы таеп китте дә тачка аны үз артыннан аска өстерәде. Ярдәмгә иптәшләре ашыгып килде. Торып китәргә теләсә дә булдыра алмады. Аягы сынган икән...
Беркөнне Җиһангирның үгезе, чыгымлап, арбасын юлдан читкә өстерәп чапты. Җиһангир кулындагы дилбегәне аякларын терәп тартса да, хайван үз кирелеген эшли бирде: башын аска иеп, тәртәләрне вата-сындыра, Панса елгасына кереп үк китте. Аптыраган малай арбага төялгән утын өстеннән сикереп төшеп калды. Әле төзәлеп, ныгып җитмәгән аягының яңгырап китүен тойды. Үгез, инеш уртасында тугарылып, елганың аргы ягына ук чыкты. Җиһангир шулчак янә әтисен исенә төшерде. "Син булсаң, мондый газаплар күрмәс идем... Утынлы да, бераз ипиле дә булыр идек... 
- Җиһангир җирне тырмап учына алган туфракны кысты. 
- Син булсаң, шушы кыр уртасында киребеткән үгез белән чиләнер идемме?! Айгыр үлемен синең гаеп дип санадылар да санадылар. Өстәвенә трудденьгә ашлыкны күбрәк бирергә кирәк дип дәгъвалашкансың... Их, ни гомер хәбәрең юк бит..." Аның йөрәге кабынып-кабынып ярсыды. Әтисенә үчлек кылган кешене белсә, аны шушы минутта ук ботарлап ташлар иде шикелле. Кем булыр икән ул эт җан? Җиһангир аптырап утырган җиреннән калкулыктагы юл читенә күтәрелеп карады. Аннан кемнеңдер җәяүләп бире таба килүен күреп алды. Кем икән? Бәлки... Ул торып басты. Ымсынулы карашын аңардан алмады. Әкрен генә каршысына атлады. Берничә адым баруга туктап калды. Юк, ул түгел. Әтисе йөрешенә охшамаган. Бу бераз алгарак сөрлегеп атлый. Хәрәкәте җил-җил, пиджак төймәләрен ычкындырып җибәргән, изүләре ачык. Кепкасын маңгаена басып кигән. Тукта, тукта! Бу бит Ялт-йолт Гариф, чекри күз. Шул холыксыз Госман малае. Ул берне сулагайлап сыпырса сының катар. Тагын кулга алынган җирдән кайтып килүе. Бу юлы Мәҗит Әхмиен көймәсеннән Камага сугып төшергән диме, тоткан балыгын үзенә бирмәгәч. Камадагы балыклар уртак булырга тиеш икән. Әхми чүт кенә батып үлмәгән. Аннан булыр. Болын печәненә барырга теләмичә, әти белән дә талашкан иде... 
- Нәрсә, энекәш, үгезне җиңеп булмадымы? - диде ул, килә-килешкә Җиһангирның мөшкел хәлгә калуын күреп. 
- Ярар, бер дә борчылма... Ул шулай дип чишенергә үк тотынды. Фуражкасын салуга, чәче кырылган чүлмәк башы ялтырап китте. Кашлары теге җирән чәчле, кылыч борынлы милиционерныкына охшаган. "Әллә усал кешеләрнең кашлары бертөсле була микән?" Чалбарын да салырга керешкән Гариф үзенә карап торган Җиһангирга дәште. 
- Чишен!.. Йөзә беләсеңдер ич. 
- Беләм... 
- Җиһангир өтәләнеп хәрәкәткә килде. Алар башта арбаны ярга тартып чыгардылар, дирбияләрне рәтләделәр. Аннары киребеткән үгезне тәртә арасына тарта-өстери куалап китерделәр. Ялт-йолт Гарифның уң як ботына энә белән кадап ясалган кыз сурәте Җиһангирның игътибарын үзенә җәлеп итте. "Моны тегендә ясатты микән? - дип уйлады ул. 
- Аякларын күр! Кирза итеге дә кырык дүртенче размер бугай". Гариф аягына үгез басудан сакланып эш итте. Менә ул, сул аягына камыт агачы китереп терәп: 
- Камытны... менә болай кысалар аны, энекәш... - диде һәм, дуганың камыт бавын тартып, суларын сыгып чыгарды. Гариф җигелгән үгезне юлга кадәр алып чыгарга булышты һәм дилбегәне утын өстенә менеп утырган Җиһангирга сузды. 
- Нык тот!.. Арба янәшәсеннән атлаган Гариф сорап куйды: 
- Әтиеңнән хат киләме? 
- Инде күптәннән юк... Гариф, кашларын җыерып, болай дип сузды: 
- Д-а-а... Тынып калдылар. Тик ачулы үгез генә, кемгәдер ризасызлыгын белдергәндәй, борынын җиргә төртеп, лап-лоп атлавын белде. Малай Гарифның "Даа..." дип сузып әйткән сүзеннән берни аңламады. Әллә ул аның әтисен кызганырга теләде, әллә... белмәссең. Кыр ышыклау урманы буена җиткәч, үгез көенә атлауга Гариф түзмәде, юлны кыскартып, авылга полоса буйлап кына китәргә булды. "Чыннан да, айгырны үтерүче ул булса? - дип уйланды Җиһангир. 
- Алайса, нигә миңа ярдәм итте ул?" Түбән таба төшеп барган юл инде авылга җитеп килә иде.
* * *
 Инде ничәнче көн Җиһангир үзен һәлакәт дулкынында йөзгәндәй хис итә. Баш түбәсенең бер ягы янган учак кебек көйдереп тора. Аның авыруы кисәк-кисәк көчәеп китә. Әллә врачларның соңгы тапкыр биргән дарулары килешеп җитмәдеме? Күзләре сәер генә тоныкланган. Алар ярга чыгарып ташланган балыкныкы сыман мәгънәсез тоелалар иде. Йокыдан язган Хәлимә бу хәлгә гаҗәпләнде. Җиһангиры рәтләп танымагач, йөрәге кысылып килде, кайтышрак гәүдәсе бөрешеп калды. Туткыл йөзендә чагылган өмет чаткыларын моңсу күләгә каплады. Шулай да, бар сабырлыгын җыеп, хәсрәтен эченә йотты. Җиһангиры янында озаклап утырды. Турыга ярып тараган кара чәчләрен яулыгы астына җыйнаштыргалап алды. Бүген врачлар да аның белән озаклап сөйләшеп тормадылар. Әллә вакытлары юк иде. Ышанычларын өзмәделәр өзүен, көтик, диделәр. Ә кем белә бит алда ни буласын?.. Хәлимә район хастаханәсеннән башын аска иеп, күңелсез генә чыкты. Юл буе машинада сөйләшми кайтты. Ул ферма турында төшеп каласы итте. Ала сыерлар белән тулы утар буп-буш иде. Һәммәсе җәйләүгә киткәч, монда да нидер җитмәгәндәй, авыр бушлык, эчне пошыра торган җансызлык иде. Чатны борылгач, каршына кардәш апасы Сәкинә килеп чыкты. Әбәткә кайтып бара икән. Үзенә күрә чиста, пөхтә киенергә тырышкан. Иннеген дә җете итеп сөртергә онытмаган. Юка иреннәре холыксызлыгын, һәрнәрсәне өзеп ташларга әзер икәнлеген сиздереп тора. 
- Исәнме, Хәлимә! - диде ул, беренче дәшеп. 
- Больницадан кайтып килешеңме? 
- Әйе... 
- Нихәл соң? Аруланамы? Җиһангирына карата бирелгән сорауга Хәлимә теләр-теләмәс җавап бирде: 
- Юк шул... Сәкинәнең ябык чыраена уйчанлык чыкты. Ул, башына килгән уй очын югалтмаска тырышып, сүз катарга ашыкты: 
- И сеңлем, сиңа ни дип кенә әйтим инде... 
- Нигә алай дисең? Шушы сораудан соң гүя бар дөнья тынып калды. Аны бары Сәкинә генә боза алды: 
- Кеше булмый бит инде ул... Хәлимә аңа җавап бирерлек көч тапмады. Сәкинә йөрәк ярасына тозны учлап сибә: 
- Тинтәккә әйләнеп... Аннары гомерең буе газап чигәрсеңме? Лутчы... Хәлимә бер мәлгә өнсез калды, теле көрмәкләнде, бүленгән сулышы тавышын калтыратты: 
- Балаларыма әти булып торыр... тимә син аңа, тимә... Һәм ул Сәкинәгә төбәлгән рәнҗүле карашын тиз генә читкә борып китеп барды. Борылып та карыйсы килмәде. Сәкинә сүзләре йөрәген тырмап, әчеттереп торды. "Үз туганың шулай дисен инде. Берәр җылы сүз әйтәсе урынга... Ничек теле әйләнә. Алдагысын кем белә әле аның. Врачлар үзләре дә ачык кына әйтә алмыйлар. Тазалыгы бар, бәлки, бирешмәс..." Хәлимә Сәкинә апасының колак очында тәкрарланып торган сүзләре белән килешмәс булды. "Йа Рабби, авызыңнан җил алсын шул сүзләреңне", - дип рәнҗеде ул аңа. Капка төбендә "Тарзан" кушаматлы кара йөнтәс этләре койрык болгап каршы алды. Эт Хәлимә күзләренә төбәлде, гүя ул да Җиһангирны сагынып көтә, кайчан кайтасын ялварып сорый. Әмма нихәл итмәк кирәк? Хәлимә дәшми генә үтте. Такталары каклана төшкән капканы төртеп кенә ачты да ишегалдына керде. Тарзан аның артыннан иярде. Капка ябылган тавышны ишетеп, ак яулыгын ияк астына төшереп бәйләгән Гөлчирә әби 
- Хәлимәнең әнисе - тәрәзәгә килде. Ул өйгә, балаларга күз-колак булып калган иде. Кечкенә кызлары Айгөлгә алты гына яшь, Фәрите өченче класста укый иде. Хәлимә әнисенең тәрәзәдән карап торуын күрмәде. Ул, ишеге салына төшкән абзар почмагы ягында тукталып, иптәшләре теге көнне үзләре белән алып кайткан Җиһангир башына төшкән кәкре имән ботагына карап тора иде. Шул ботак аңа инде ничәнче көн тынычлык бирми. Яндырып, көлен Җиһангир каны тамган җиргә күмеп кайтырга җөрьәт итә алмый йөри. Ә шулай эшләргә кирәклеген күрше Юныс бабай әйтеп тора. Юраган юш килә. Бәлки, чыннан да, Җиһангиры шуңа да озак терелә алмыйдыр? Юк, бу эшне бүгеннән дә калдырмаска кирәк... Хәлимә әнисенең эчке яктан тәрәзә шакуына дерт итеп борылып карады. Гөлчирә карчык, ябык кулын өскәрәк күтәреп, аңа "кер!" дип ишарә ясады, аннары икенче кулына тоткан хатны селкеп күрсәтте. Хәлимә, Фәездәндер инде дип, Казандагы улы турында уйлап куйды һәм өенә атлады. Яңа гына училище тәмамлаган улының яхшы гына эшләп йөрим дигән хатын укыгач та, җиңелчә генә чәйләп алгач та, Хәлимә Җиһангирын уеннан чыгара алмады. Арлы-бирле йөренде дә, катгый карарга килеп, янә имән ботагы янына чыгып басты. Кулындагы пычкысы һич эшкә керешә алмый.
Кире дә чигенәсе килми. Карт кеше әйткәнне үтәргә кирәк. Кем белә?.. Әнә сынган ботакның "ачык авызлы" башы аңа карап тора. Үлем кисәве кебек! Ул күз көеге булып яткан ботакның сыртына пычкысын зәһәрләнеп сызды. Пычкы тиз генә батып керергә теләмәде, тырылдап сикерә-сикерә, янга тайпылды. "Кара, зәхмәтне!" Ачуы ташыган Хәлимә ботакка үҗәтләнебрәк ябышты, пычкысын турылап ышкыды һәм ботакны бер сулыштан диярлек кисеп чыгарды. Маңгаена салынып төшкән чәчләрен төзәтеп куйды. Яман эштә тотылгандай, як-ягына карап алды. Әйтерсең аны бу минутта читтән генә кемдер күзәтә. Алгы тәпиләренә башын салган Тарзан оясыннан моңсу гына карап тора. Эт, Хәлимәнең йөрәк сызлауларын тойгандай, сузып кына шыңшып куйды. Аны да башын күтәрә алмастай кайгы баскан дип уйларсың. Хәлимә, вакытны сузмаска теләп, янә үҗәтләнеп ботакка ябышты. Күз алдына, Сабан туе батырыдай, кыска җиңле аксыл күлмәген кигән Җиһангиры килеп басты. Ул мәйдан уртасында берүзе калган. Кулларында икешәр потлы гер, аларны бер күтәрә, бер төшерә. Гер күтәрү буенча авылда да, районда да беренчелекне бирми. Аңа авылдашлары: "Тагын бер, тагын бер күтәр!" - дип, көч-куәт биреп торалар. Җиһангир кызарып, тирләп чыккан, мускуллары елгыр атныкыдай уйнап тора. Менә ул барысын да уздырды. Җиңүче буларак, аның муенына чигүле озын сөлгеләр урыйлар. Ул шат, аны күзәтеп торучылар да сөенә... Алар, мәйдан таралганда, Хәлимәсе белән икәүдән-икәү Кама ярына китеп баралар... Хәлимә шушы хатирәләрдән хисләнеп, тукталып калды. Тик, бер мөһим эше кичегер сыман булып, кабат пычкысына ябышты, ботагын турап чыкканчы тукталмады. Киселгән пүләннәрне кочагына күтәреп, өенә керде. Әнисе ботак агачлары мич каршына шап итеп төшүгә сорап куйды: 
- Аларны хәзер үк ягасыңмы? Хәлимә сүлпән генә җавап кайтарды: 
- Әйе... Гөлчирә карчык бүтән дәшәсе итмәде. Ярар алайса дигәндәй, түр якка кереп китте. Хәлимә мич казнасы кырыендагы юкә агачыннан кабызырлык чыра телде, аларны сындыргалап мич алдына куйды да төбендәге калдык-постык көлне канат белән себереп чыгарды, калакларны ачты. Аннары агач пүләннәрен мич эченә аркылы-торкылы тезде, астына кабызлыгын элдереп тыкты. Озак та үтмәде, имән ботакларын ялкын телләре ялмый башлады. Берничә минуттан ул мич алдындагы сәке сымак йөзлеккә сөялде дә мичтәге алсу утка карап уйга калды. Куллары, бүтән эшкә бармастай талчыгып, алдына салынып төшкән иде. Йөзе боегып калган. Уенда Җиһангиры... Ялкын телләре имән ботакларын еландай айкап шуыша, утлы күмерләр өстендә өтәләнә-өтәләнә ялмана, Хәлимә күңелендә әллә нинди шик-шөбһәләр уята. "Терелмәс микәнни? - ди ул кабат үз-үзенә. 
- Нинди таза ир иде! Бәлки, боерган булса терелер... Менә көлен күмеп кайткач аруланмасмы? Ни куаныч булыр иде!.." Ул утка озак карап тора алмады. Ничә төннәр йокы күрмәгән күзләре йомыла башлады. Мич алдын тутырып уйнаган ялкын шәүләләре зиһенендә янә Җиһангир сурәтен калкытты. Җиһангир ялкын эчендә янамыни. Әйтерсең үзен бу афәттән йолып алуны гозерли. Хәлимә мич каршында учлары белән кызган йөзен каплады, аннары авырткан чигәләрен кысып тора башлады. Беравыктан ул, башын ия төшеп, кисәү тимеренә таянып калды. Әле аның болай янган учаклар каршында авыр кичерешләргә уралганы юк иде. Күңелендә сөенеч, шатлыклар ташыган чаклар күбрәк булды. Элегрәк еллар авыр булса да, уен-көлке, шаяру бетеп тормады.
...Ул кыз чагында авыл яшьләре, көймәләргә төялеп, Камада йөзәләр, утрауларга чыгып уйныйлар иде. Их, ул чакта яккан учаклар тирәсендә гармунга кушылып җырлап утырулар нинди күңелле иде. Җиһангирның дусты Гыйбаш моңлы итеп гармунын суза иде. Төнге утрау егет-кызларның күңелле тавышларыннан гөрләп тора иде. Андый кичләрдә яшерен серләре булганнар парлаша, әкрен генә күл буйларына, әрәмәлек араларына китеп югала. Җиһангир да аны янган учак яныннан күл читенә алып киткән иде. Ул карыша алмады һәм үзенең мондый күндәмлегенә сәерсенгән дә иде. Чияле Кырач буйлары шул көннәрдән аерата истә калган. Утрауны "Мәхәббәт утравы" дип йөртә башладылар. Анда төн урталары якынлашып, кайтыр вакыт җиткәч, тегеннән дә, моннан да көймәләр янына җыела башлыйлар. Гөрләшә-гөрләшә, зур көймәләргә төяләләр дә, гармунчыны уртага алып, җыр сузалар. Ишкәкләр уйнап тора. Төнге су өсте шундый тыныч. Утрауда янып калган янәшә ике учак яктысы аларны Имән Кискәгә озата барадыр сыман. Җиһангир белән Хәлимә урыны да янәшә. Учаклар яктысы, алтын сөңге булып, Кама төпләренә сузыла төсле. Хәер, вак дулкыннар ул яктылыкны алтын толымнарга үргән шикелле дә була. Җиһангир Хәлимә колагына пышылдый:
- Әнә чәч толымнарыңның шәүләсен күрәсеңме? Хәлимә аның бу чагыштыруыннан көлемсерәп куя һәм: 
- И хыялый... - ди. Берсендә алар, ярга чыгып җитәрәк, көймәләре белән суга әйләнеп төшкәннәр иде. Кем соң әле? Әйе, әйе, чытлык Филисә, көймә төбеннән су керә дип, кырыйга басты да көймәне бик нык чайкалдырып җибәрде. Ярый әле, Җиһангиры янында булды. Йөзә дә белмәгәч котлары алынган иде. Ул, чытырдап, Җиһангирга ябышты, тәнен калтыратып салкын дулкын үтте. Бик озак тынычлана алмаган иде... Аннары ул Җиһангирны солдатка озатты, хезмәтен тутырып кайтканын көтеп алды. Җиһангир кайткан көн һаман да исеннән чыкмый. Хәлимәнең, сөтле чиләген күтәреп, иртә таңнан сепаратка 
- Айсылу апаларына барышы иде. Җиһангир төн уртасында кайтып төшкән булган икән. Рәтләп йоклый алмагач, таңнан капка төпләренә чыгып баскан. Башта аны урамның икенче ягыннан узып барган Хәлимә үзе күреп алды. Шундук йөзләре таң нурыдай балкып китте, каршына ашыкты. Җиһангир да, елмаеп, аның килеп җитүен көтте. Кулдагы сөтле чиләк җиргә төшеп утырды. Хәлимә солдатка кыюсыз гына кул сузды: 
- Исәнме, Җиһангир абый! Исән-сау гына кайттыңмы? 
- Күрәсең ич... Җиһангир аның җылы, йомшак кулларын учыннан тиз генә җибәрми торды. Дулкынлануын тыя алмыйча, Хәлимәне кочаклап ук алды, иреннәреннән суырып үпте дә... Кызның колак читләрен кытыклап пышылдады: "Кайттым, бәгърем, кайттым..." Егет кочагыннан чыга алмый торган Хәлимәнең әллә ничек башы әйләнеп китте, һәм ул Җиһангирның уч төбенә эләккән тере балыктай тыпырчынып куйды. 
- Җибәр!.. Иртә таңнан кеше күрсә... - диде һәм оялуыннан башын аска ия төшеп китәргә җыенды. Җиһангир аның артыннан: 
- Кичкә күрешербез, яме!.. - дип, болын ягына баш какты. Шунда күзе җирдә утырып торган сөтле чиләккә төште. 
- Хәлимә, Хәлимә! 
- Хәлимә борылып карады. 
- Чиләгең кала ич... Хәлимә, ояла-кызара, тиз генә чиләген килеп алды да җиңелчә бер рәхәтлек тоеп китеп барды. Күңелдә яңарган онытылмас хатирәләр аның җанын бик аз гына булса да тынычландыргандай итте. Алар үзенә күрә бер рухи терәк, ябырылырга торган кара уйларга каршы калкан иделәр. Тормыш исә үзенең аяусызлыгын искәртеп тора, мичтәге ялкындай рәхимсез. Ялкын илерә-котырына бии, шашына, төнлеккә тартылган төтенне куа. Утлы күмерләр Җиһангир йөрәгемени, сүнәргә теләмәгәндәй, бер кабына, бер тоныклана. Ә Хәлимә нишләсен, соңгы очкыннар сүнгәнчегә кадәр өметләнеп көтәчәк... Ул стенадагы сәгатькә карап алды. Өч тулып килә иде. Шулвакыт ишектән Айгөл белән Фәрит кайтып керде. 
- Әни! Коймак пешерәсеңме? - диде кечкенә Айгөл, әнисенә сыенып. Хәлимә җавап бирергә өлгермәде, Фәрит тавышы яңгырады: 
- Әни! Әти кайчан кайта инде?.. Хәлимә аягы белән утлы күмер өстенә баскандай булды. Бертын дәшә алмый торды. Аннары балаларының башыннан сыйпады һәм җаныннан саркып чыккан тавыш белән тыныч кына: 
- Тамагыгыз ачкандыр, әйдә, ашап алыгыз, - дип, табын хәстәренә кереште. Ул өстәл янәшәсенә килеп утырышкан балалары янына әнисен дә чәйгә дәште. Гөлчирә карчык, кыштыр-кыштыр, урындыгын җайлап утырды да, кызы Хәлимәнең борчулы йөзенә карап: 
- Үзең дә ашап-эч инде, болай йөрсәң өзлегерсең, - диде. Ул хәсрәтнең кешене эчтән кимергәнен, табада эрегән майдай сыздырып ябыктырганын яхшы белеп әйтте. Үзе дә кияве өчен чиксез борчыла иде, кызын да бик кызганды. Хәлимә моны сүзсез дә сизеп торды. Ләкин мондый чакта ничекләр итеп тынычлана аласың? Кызы ашаудан язды, ризыгы тамагыннан үтми башлады. Тик Җиһангирны савыктырырга ни чаралар бар? Мичтәге ботаклар, ниһаять, янып бетте. Көле суына төшкәч, Хәлимә аны кечкенә бер капчыкка җыеп салды, яхшылап төрде. Аннан, инде нишләргә дигәндәй, бер сәгатькә, бер тәрәзәгә карады. Янтык урманына кадәр җәяүләп чыкса, соң булыр күк тоелды. Бер ниятләнгән эшен өстендә йөк итеп тотасы да килмәде, бүген үк очлап куярга теләде. Шулчак тәрәзәдән күрше Сәйфулланың җигүле аты капка төпләренә кайтып туктаганын күреп алды. Аның янына ашыкты. Атын биреп тормасмы?
Куе җирән чәчле, авыр гәүдәле, салмак хәрәкәтле Сәйфулла күршесенең йомышы нәрсәдә икәнен аңлагач, калын иреннәрен ашыкмыйча гына кыймылдатып: 
- Хәлимә апай! Урманга ялгызың гына бару җайсыз булмасмы соң? - диде. Хәлимә аның өчен генә кемне ияртеп йөрисең инде дигән мәгънә белән: 
- Җайсыз дип инде... Булмас әле. Урынын беләм. Шәйхи абыйлар белән барып күргән идем, - дип җавап бирде. Сәйфулла аның ихтыярына каршы килмәде: 
- Ярар алайса, кем, Хәлимә апа... Хәерле сәгатьтә дип әйтимме... ярар... Хәлимә утырган җигүле ат инде, авылны чыгып, Янтык урманына таба менеп бара. Ул якты күздә тизрәк әйләнеп кайтырга дип каударлана: "На-а, на-а, малкай!.." Дилбегә кагуга гына алаша бик ашыкмый, тырык-тырык кына юырткан була. Тирә-як тын. Кырлар киңлегендә фәкать ат тоягы тавышлары, арба тәгәрмәчләренең тыркылдап баруы гына ишетелә. Юл буйларында өлгереп килгән арышлар, тынлыкка изрәп, башларын игәннәр. Арба артыннан сыек кына күтәрелеп калган тузан юл читләрендә үскән зәңгәр чәчәкләргә бөркелә. Шул тузан Хәлимәнең дә күңеленә хәсрәт томаны булып утыра сыман. Бара-бара да арба төбенә салынган көл капчыгын капшап карый, аның әле суынып бетәргә өлгермәгән җылысын тоя. Арба төбендә дыңгырдап барган тимер көрәген рәтләп куя. Офыкка тәгәрәгән кояшка карагач, дилбегәсен җиллерәк тарткалый башлый. "Сәгать биш тулып узгандыр инде..." Сул ягыннан отыры озыная барып, калышмый шуышкан шәүләсенә борылып карый. Буш арба өстендә утырган ялгыз күләгә күңелендә әллә нинди рәнҗү хисе уята. Бу юллардан Җиһангиры белән бергәләп узып йөргәндә, күләгә дә парлы иде... Ә бүген... "И-и Ходаем, ялгызым калсам нишләрмен, ничек түзәрмен... Әллә мин бәхетсез җан булып тудым микән?" "Юк, бәхетем Җиһангир белән минем!.. И дөнья! Күпсенмә син аны миннән, савыктыр, балаларым хакына..." Күңелдә тыелгысыз шомлы хисләр ташыды да ташыды. Эчке халәте дилбегәләр аша атка да күчте диярсең. Хәлимәнең хәсрәтләрен каядыр илтеп бушатырга кирәген тойган сыман, ат тизрәк юырта башлады. Урманга якынлашып килгәндә, кинәт көчле җил чыкты. Орчыктай бөтерелеп купкан "пәри туйлары" тузанны өере белән әле тегендә, әле монда күчерә башлады. Хәлимәнең күңеле шөбһәләнде. Үз көенә чабып барган ат та, үшәнләнеп, адымлауга күчте. Колакларын тырпайткалады, нәрсәдер сизенгәндәй, алда тоташ кара-кучкылланып шаулаган урманга барасы килми башлады бугай. Хәлимә, кире борылдым юк дигәндәй, үз карарында нык торып, дилбегәсен ныклабрак тартты. Ат барыбер юыртып китәргә ашыкмады, дилбегә тотучыны хатын-кыз буларак санлыйсы килмәдеме, үз көенә генә атлады. Инде ерак та булмаган урманның ярсынып шаулавы ап-ачык ишетелә башлады. Егерме алтынчы делянка башланган почмакка килеп җиткәндә, урман бар көченә шаулый иде. Давыл агачларның ботакларын каерып, йолкып алырга тели, алар исә карышып, иңгә-иң торып чайкалалар: ризасызлыкларын белдерәләр. Аларның шулай бөгелә-сыгыла үрсәләнүләре Хәлимәнең дә җанын кыйный, ул, очып китмәсенгә, башындагы яулыгын ныгытып бәйли. Хәлимә, йөрәге чәнчешеп китүен сизенсә дә, атын куалавын белде. Урманга караңгылык иңгәнче, тизрәк барып җитәргә кирәк! "Әйдә, малкай, әйдә!.." Менә ат кинәт туктап калды. Хәлимә сискәнеп китте. Караса, ауган имәннәр янына килеп тә җителгән икән. Ат теге көнне килгән җирен белеп туктаган. Аркылы-торкылы егылган кабыксыз имәннәр, гәрәбәдәй саргылт кәүсәләрен ялтыратып, яшел үлән арасында сузылып яталар. Алар үзләренең баш очларында иелә-бөгелә шаулашкан ыругдашларын тын калып тыңлыйлар сыман. Хәлимә үзен тыныч тотарга тырышты. Арбадан төшүгә, як-ягына каранып алды, куркушикләнүләрен эченә йотып, кабалана-кабалана, көрәген, кечкенә капчыгын алды һәм теге чакта Җиһангиры басып торган агач төбенә юнәлде. Бераз баргач, башын артка чөеп, өстәге агач ботакларына карады: "Юкмы тагын берәр эленеп калган ботак?" Юкә агачы төбенә килеп туктагач, көрәген җиргә кадады. Шул мәл колагында ниндидер чыңлау авазы яңгырап китте. Әйтерсең тимер көрәк очы, Җиһангирның нервысына эләккән кебек, нечкә бер кылга тиеп узды. Хәлимә тын калды һәм, иелеп, төенчеген җиргә куйды, аны саклык белән генә чиште. Көл әле суынып та җитмәгән иде. Тимер көрәк җиргә батып керде. Хәлимә иреннәре дерелдәвен сизми иде. Җаны тырмала, әллә ничек елыйсы да килгән кебек. Кабаландыра, күңелендә уйнаган җил-давылга каршы торып, эшен тизрәк башкарып чыгарга итә. Ни булса - шул, бирешмәскә, бирешмәскә!..
Аның сулышы кысылганнан-кысыла барды. Шулчак якында гына корыган бер агач шартлап сынгандай булды. Ул дерт итеп сискәнеп китте. Кемдер бар! Агач аның аяк басуыннан сынды булса кирәк. Бу уй аны як-ягына каранырга мәҗбүр итте. Куркудан йөзе качкан, агарып калган иде. Йөрәге чамасыз тибенде. Ни булырын көтте. Юк, тавыш кабатланмады. Тынып, күзәтеп тора микән? Аңа болай көтү газаплы иде. Казыган чокырын тизрәк күмәргә дә кузгалырга! Ул янә көрәгенә тотынды. Бер-ике тапкыр балчык китереп салуга, кулы кабат тыңламас булды. Әллә каян гына Җиһангир тавышы яңгырап киткәндәй булды: 
- Хәлимә!.. Күз аллары кинәт сүнгән уттай караңгыланып китте. Каршыдагы агачлар сыек томан эчендә йөзгән күк иде. Алар арасында Җиһангир гәүдәсе дә шәйләнә сыман. Чигәсе, тартылган нечкә кылдай, чыңлап-чыңлап ала. "Чү, чү!.. Болай ярамый, йә башым бөтенләй әйләнеп китәр". Ул, үзен тынычландырырга теләп, көрәк сабына ныклабрак тотынды. Чокырга соңгы балчыкларны салды. Билен язып алга караса, каршына олы кабан дуңгызы мыркылдап аңа таба килә. Йөрәге жу итте. "Әне-кә-ем!" дип кычкырып җибәргәнен сизми дә калды. Шулчак, урман эчен яңгыратып, Тарзан өреп җибәрде. Хәлимә артыннан бавын өзеп чапкан эт, атылып, кабан дуңгызы каршына килеп тә басты, өрә-өрә дошманын кире борды. Бер мәлгә һушсыз-өнсез калган Хәлимә, иреннәрен дерелдәтеп, этенә эндәште: 
- Тарзан, Тарзан!.. Эчке тоемы алдамаган, арттан мышный-мышный чапкан эт шунда ук, кырт борылып, хуҗабикәсе каршына килеп чыкты. Ни боерасың дигәндәй, аның күзләренә багып, койрыгын селкеде. Ни гаҗәп: котырып шаулаган урман тынып калган иде. Озак та үтми, җигүле арба, урманнар аша чыгып, офыкка тәгәрәгән кояшка таба дырык-дырык бара иде инде. Арба артыннан ияргән эт, койрыгын текә тотып, бер дә ашыкмый гына, юлның әле бер, әле икенче ягына сугылды.
* * *
Ниһаять, Җиһангир күзләрен ачты. Ул, үзенең кайдалыгына төшенмәгәндәй, бераз гаҗәпсенеп торды, бүлмәгә сеңгән дару исен тойды. Күз алдында эленеп торган томанлы пәрдә әкрен-әкрен артка чигенде, тирә-ягына ачыклык иңде. Шунысы гаҗәп: бүлмә эче тып-тын, якты. Җиһангир, аптырап һәм саклана төшеп, башын чак кына сулга борды. Иң элек күзе стена буендагы карават аркасына пушка көпшәседәй күтәртеп куелган гипслы бер аякка төште. Авыруның гипс эченнән күренеп торган баш бармагын алсуландырып, тәрәзә почмагыннан кыйгачлап сузылган нур көлтәсе яктырткан. "Ул да һәлакәткә юлыкты микән? Хәтәр аяк астында шул". Шулай уйланып, карашын авыруның йөзенә күчерде. Караватта кара чәчле, туткыл йөзле, калын гына иренле бер егет йоклап ята иде. Җиһангир, уң ягында кем барын беләсе килеп, шул якка борылды. Икенче авыруның гәүдәсе, караватына иңеп, чак калкып тора. Җиһангирның кызыксынуы артты: бу кадәр бетеренер икән. Сулыш алуы да беленер-беленмәс. Сырхау карт булса кирәк. Одеял астыннан чыгып торган кулы - шыр сөяк, зәңгәрсу тамырлары - калку. Бер бармагы кәкре. Шул бармакны күрүгә, Җиһангирның тәне чымырдап китте. Чаңгы башы кебек кәкрәйгән бармакны аның күргәне бар иде бит. "Бу шул кеше түгелме?" дигән уй башыннан яшьнәп узды. Карашын аның йөзенә күчерде һәм кинәт, барган җиреннән кире чигенергә теләгән кешедәй, күзләрен читкә алды, аптырап калды. Ул, үзе!.. Сырхауның куркыныч йөзе күз алдында тора. Битендәге сипкелләре ак мендәргә чәчрәгән эре тамчылар сыман ачылып калган. Яңаклары чокыраеп баткан, сөякләре тырпая төшкән. Кайчандыр утлы күмергә охшап янган күзләрендә салкын, сүлпән тоныклык. Җыерылган кашлары түшәмгә сәнәктәй тырпайган. Батынкы күз куышлыгыннан өметсезлек рухы бөркелә. Шулай да аның ниндидер ризасызлык халәте әле дә җанында сакланып калган сыман. Җиһангирның тәннәре кызышты, әйтерсең аны мең төрле энәләр чәнчештерә. Таныш, кәкре кулга бер караш нәтиҗәсендә туган тискәре йогынты аны секундлар эчендә әллә нишләтеп җибәрде, һәм дәррәү уянган уйлары хәтер төпкелләрен актарырга кереште. Әтисе җигеп йөргән айгыр 
- Ак кашка, олы таш өсләренә чәчрәп менгән шарламадай, җилләрдә ялларын җилпи-җилпи, ихтыярсыздан күз алдына килде. Килде дә арт аякларына басты, тирә-якны яңгыратып кешнәп җибәрде. Аннан борылып, өермә куптарып чапты һәм бераз баруга туктап калды, җиргә гөрселдәп ауды. Тибенәтибенә аунарга кереште. Ярсынган йөрәгенә чыдаша алмады. Берничә тапкыр сикереп торырга омтылып карады, ләкин... ниндидер көч аны эчтән куырып алган, гүя билгесез упкынга өстери иде.
Ак кашка тартыша, мөлдерәмә күзләрен ачып зәңгәр күккә баккан. Кемнәндер ярдәм сорый, шәфкать көтә... Янында беркем дә күренми. Юк, ялгыша. Моннан бераз гына элек аның янында бер кеше бар иде. Ул, ярым караңгылык эчендә саргылт йөнтәс кулын ялтыратып, ат алдыннан салкын сулы чиләген җәһәт кенә алып, караңгылык эченә кереп чумды. Менә хәзер ул йөнтәс, бер бармагы имгәнеп кәкрәйгән кул янәшәдәге караватта юрган астыннан чыгып тора. Әтисенең Себер төрмәләрендә мәңгегә ятып калуына сәбәпче булган кул, Сәләхи кулы! Юкка гына Җиһангир яшьрәк чагында холыксыз Гариф абыйсыннан шикләнеп, хәтта аның артыннан күзәтчелек итеп, кылган гамәлләрен тикшереп йөрде. Әтисе җигеп йөргән айгыр үлгәнче үк, Гариф абыйсын утырткан булганнар. Ат караучы Борһан абыйсын да ул тәмсез сүз белән юкка рәнҗетте. Төрмәдән кайткач, Сәләхи аның белән исәп-хисап тоткан... Аларга күпме хәсрәт, газап китерде. Яши-яши барысы ачыклангач, сизенгәч, ул икәненә инангач, Җиһангир Сәләхигә дәшмәс булды. Хәзер дә теле әйләнерлек түгел иде. Һәм ул моннан тиз генә савыгып китә алмасын да тойды. Көндезге йокы сәгате җитсә дә, Сәләхинең күзләре ачык иде. Аны бирегә алып килгәннәренә өченче көн. Ул Җиһангирның уянуын да, аның үзенә төбәлгән карашын да сизде. Тынып торды. Көтте. Ни гаҗәп: аңа үзе дәшәсе итте. 
- Уяндыңмы, Җиһангир?.. 
- Аның хәлсез тавышы калтыранып чыкты. Җиһангир тиз генә буталчык уйларыннан арына алмый торды. Сәләхи хыянәтеннән соң, аны күңеленнән төгәл ачыклаганнан бирле, ул аны күрергә дә теләмәде, юлда очратса, йә күрмәмешкә салына, йә читкә борылып китә иде. Берсендә башына шундый яман уй да килгән иде: аулакта очратып, эчендәге бар ачуын чыгарырга... Юк, алай эшли алмады Җиһангир. Шулай да Сәләхине күралмау йөрәк ярасында тирән сеңеп калды, онытылмады. Сәләхинең каш астыннан караган төксе, шикле күзләрен сизеп, тоеп яшәде. Тик ачыктан-ачык сөйләшә алмады. 
- Сәләхи абый, синме соң бу? 
- Җиһангир шулай йомшак кына дәшәргә булды. 
- Мин шул... 
- Сәләхинең тавышы сүлпән иде. 
- Син дә авырып киттеңмени? Карт җавабын көттереп бирде. 
- Вакыттыр инде... Аның кәкре бармаклы кулы дерелдәп куйды. Ул тагын нәрсәдер әйтергә омтылып талпынды, уеннан кире кайтты һәм тынып калды. Нәрсәдер күкрәген кызыштырды. Тамагына килеп тыгылган төер сулышын кысты. Җаны бимазаланудан көлсу, кипшенгән иреннәрен тибрәтте, тешсез авызыннан тавышы ысылдап чыкты. 
- Хәл юк... 
- Ә-ә... Җиһангирның, шулай килешүчәнлек күрсәтеп, Сәләхи сүзен җөпләп куюдан башка чарасы калмады. Ул ихтыярсыздан: "Хәлле чакларың бик бар иде синең..." - дип уйлап куйды. Ике арада аңлашылмас авыр тынлык урнашты. Юк, тынлык кына түгел, күзгә күренмәс кыр пәйда булды. Җиһангир өчен упкынга тиң ара. Әгәр бу хәл озак дәвам итә калса, аның савыгып җитмәгән нервлары нишләр? Соңгы өметләре янып сүнмәсме? Сәләхи картның эчкә баткан күзләре түшәмгә текәлеп калган. Әйтерсең аның гомере буе борчыган сораулары, соңгы чиктә аннан җавап көтеп, карашын түшәмгә терәткән, дөнья белән саубуллашыр алдыннан, бер мәлгә сүзсез иткән. Дөньялыкта кылган гөнаһларыннан аз гына булса да арынып, күңеле белән чистартып каласы килүдән вөҗдан газабы кичерә, димәк. Шушы халәт, шушы тойгылар аны Алланың кодрәте киңлегенә ышандыра иде. Ул Җиһангир алдында, әтисе Ярулланың рухы каршында саф, шәфкатьле булып калырга теләде. Шул уйлары тынгылык бирмәде. Менә ул, җылы җитмәгәнгә, одеял астында бөрешеп килде. Күзләрен һаман әле түшәмнән алмыйча, сүзен каян, ничек башларга белмичә аптырап торды. Җәй көне булуга карамастан, бөтен санын калтыратып, бизгәк тота башлар кебек иде. Аңа җылы җитми. Аяк бармаклары очыннан тәненә салкын үрмәли. Әйтерсең ул яланаякларга Кама ярларыннан көзге дулкыннар кага. Кире чигенгән дулкыннар ярдагы шома ташларны, агач тамырларын калкытып чыгара, гүя Сәләхи хәтерендәге тормыш сәхифәләрен актара, уйларын үз артыннан ияртеп, аны тайга урманнарына алып чыга... Урмандагы чыршылар, зыкы салкыннардан тын калып, үрә каткан. Сәләхи тишек итегеннән чыгып торган туңган бармакларын кызгана. Аларны учларына алып җылытырдай була. Ләкин кулы җитми, биле каткан, хәле юк. Ачлыктан шыр сөяккә ябышкан тиресе, чыкмаган җаны гына калган. Чыңлаган колагыннан туң ботак чапкан хәлсез балта тавышы китми. Ихтыярсыздан башына килгән уйлардан җаны тетрәп-тетрәп куя: "Иленнән, туганнарыннан еракта, шушы Югары Тура елгасы буйларында мәңгегә ятып калыр микәнни ул? Бүген, бүген булмаса иртәгә йә агач китереп басар. Басты ич, басты Мәскәү егете Валерийны. Авып барган озын чыршы, кыеклап китеп, төбе черек булган каен өстенә килеп төште, каен, сынып, аңа китереп бәрде. Янган учак янында җылынып торган җиреннән. Сигез чакрым араны кар ерып, әле авырган килеш килгән иде. Иртән врачка барып эштән азат итүләрен сорап караган, температурасы бик югары булмагач, тегесе кирәк санамаган. Нишлисең, бармый хәлең юк...
Нишләр, нишләр иде Сәләхи тагын бераз шул тайга урманнарында агач кисү эшендә калса? Ярый әле, бәхетенә, тоткыннар лагерена читтән врачлар комиссиясе килде. Комиссиядә аңа да чират җитте. 
- Доходяга!.. Сары чәчле хатын-кыз врачның аңа карата әйтелгән беренче сүзе шул булды. Врач тыштан җитди, хәтта усалрак күренсә дә, аның мизгел эчендә ялтырап киткән күзләре шәфкать нуры чәчте. Сәләхинең хәлен бар яктан айкап, үтәли күреп алды сыман: 
- Сиңа монда урман кисәргә түгел, Кырымда җиләк-җимеш җыярга гына калган, - дип шаяртты ул аннары. Билгеле, аңа Кара диңгез буйларында җиләк-җимеш җыярга туры килмәде. Шунысына шөкрана кылды: аны, вакытлыча гына булса да, урман кисү эшеннән алып, тоткыннарның ертык-портык киемнәрен: тишек бүрек, бияләй, телогрейкаларын ямап торырга күчерделәр. Моңа ул бик тә сөенде, югыйсә бит әле бәдрәф чистартып торырга кушмакчылар иде. Беркөнне ул, эштән бушаган арада, урманда очкыннар тишкәләгән бүреген бик пөхтәләп, матур итеп ямады. Кичен баракка кайтышлый ук, әллә каян гына килеп чыккан бер тоткын аның башындагы бүреген эләктереп алды да, үз искесен ташлап, сарайлар артындагы эңгер-меңгер эченә кереп качты. Йөзен чак кына шәйләп калды. Кара кеше иде, таза бәдәнле иде. Күзләрен, чалгы янаткан шикелле, як-якка айкап алды да шылды... Өч көн узганнан соң, тайгага качкан тоткыннар ачыкланды. Аларның этләр талап бетергән үле гәүдәләре янында туктагач, Сәләхи куркып калды, тәне чымырдап китте. Араларында теге егет тә бар. Башында аның бүреге. Телогрейкасы да яңа, үзенеке түгел. Тырмалып беткән йөзен көчкә танырлык. Тайгага рәтлерәк кием киеп качарга булганнар икән... Сәләхинең палата түшәменә мөгездәй тырпаеп торган кашлары бер җыерылып, бер язылып килде. Тонык таплар хасил булган күзләрендә очкыннар чагылып узды. Күз алдында үлемнән чак котылган көне гәүдәләнде.
...Ул йокыга китә алмый ята иде. Кинәт төнге казарма тәрәзәсеннән төшкән тонык яктылыкны кисеп, кемнеңдер бирге якка үтеп керүе шәйләнде. Шул якка таба Сәләхинең башы күтәрелә төште. Кем икән? Йөрәге еш-еш тибә башлады. Күзәтте. Теге тоткын, песи кебек кенә басып, бу почмакка килә дә килә. Тын да алмый көткән Сәләхи кинәт эченнән: "Ул? - дип куйды, - кылый күз Чуркин?" Һаман да аңа бәйләнеп йөрүче. Әхмәтшин дигән яшьрәк егетне кыерсытканда яклаган өчен. Шуннан бирле ике арада бер-берсен күралмаучылык туды. Чуркин аңа яный, төрлечә куркыта. Сәләхинең тынычлыгы качуы да шуңа. Моны ул көннән-көн авыррак кичерде, җаны талкынды. Тагын нәрсә кирәк ул Чуркинга? Сәләхи йоклаганга салынып ятты. Ләкин ирексездән яңак мускуллары тартышып килде. Шулай да тынычлыгын соңгы чиккәчә саклап калырга тырышты. Чуркин аның янына килеп җитте. Бераз тын торды, як-ягына каранып алды. Ниһаять, бер карарга килеп, Сәләхинең касыгына төртте... 
- Әй син, тор әле! Сәләхи дерт итеп китте һәм куркуын сиздермәскә тырышып торып басты: 
- Син нәрсә? Чуркинның тавышы ата казныкыдай ысылдап чыкты. 
- Сөйләшәсе бар. Тегендә узыйк әле! 
- Ул башын киемнәр эленгән караңгы почмакка изәде. Сәләхи килешмәде: 
- Монда гына сөйлә. Чуркинга бу ошамады. Тешен шыгырдатты: 
- Бурычыңны бир, кабахәт.
- Нинди бурыч? 
- Башыңны тилегә салма! 
- Чуркинның арткарак яшеренгән кулы селкенеп куйды. 
- Дежур көнне, урын-җир алыштырганда, мендәр астыннан алган илле сумны оныттыңмы? Сәләхинең яңак тамыры янә тартылып килде. Сагая төште. 
- Мин анда бернәрсә дә күрмәдем. Син нәрсә?.. Чуркинның кыек күзләре зәһәр ялтырады. 
- Мин барысын да беләм. Хәйләләмә, җирбит! Бир, диләр сиңа! 
- Чуркин яшергән пычагын Сәләхинең күкрәк турына китереп терәде. 
- Акчаң юк икән, бүтәнчә түлә... Сал ыштаныңны!.. Сәләхи коточкыч ишарәдән телсез-өнсез калды. Тешләре пыяла ваклангандай шыгырдап килде. Чуркин, пауза ясауның уңышка китермәвен белеп, һөҗүмгә күчте. 
- Йә?! Сәләхи мондый чакта озак уйланып торырга ярамаганлыгын аңлады. Сеңерләре болай да соңгы чиккә җитеп тартылган иде. Ул, пычактан сакланып, бер адым артка чигенде дә, ярсып, бар көченә кычкырып җибәрде. 
- Кү-се!.. Бу тавышка һәммәсе урыннарыннан сикереп тордылар. Чуркинның пычагы, ялтырап, Сәләхи кулында күтәрелгән урындыкка килеп кадалды. Дәррәү күтәрелгән тоткыннар баракның теге почмагыннан да, бу почмагыннан да йөгерешеп килделәр. Китте акырыш-бакырыш, китте сугыш. Өскә эскәмия, нар такталары очты. Тоткыннарның йөзләре канга батты, тешләре сынды. Идәннең бер почмагына барып төшкән Сәләхине, инде аңын югалтуга карамастан, типкәләп уздылар... Шул бәрелештән соң озак, бик озак авырды ул. Аягына басып йөри башлагач та, аны теге яклылар күздән ычкындырмадылар. Белмим, ничек исән калыр иде ул, әгәр аны "Кислый" кушаматлы таза Чистай егете Павел үз канаты астына алмаса. Моның өчен ул аңа мең рәхмәтле. Сытыграк чырайлы, аз сүзле Кислый аны үз янына, такта яру эшенә алдырган. Сәләхинең бармагы шул эштә гарипләнгән иде. Берсендә тар тимер юлдан такталарны ары башка тәгәрәтеп бара иде, ул шунда кемнеңдер саллы гына кулын җилкәсенә куюын сизеп туктап калды. Борылып караса, Кислый икән. Сулышына ут капкан диярсең! 
- Сәләхи! Яңа хәбәр ишеттеңме әле? - диде Павел гомердә булмаганча ачык йөз белән. 
- Юк. Нинди хәбәр? Павел, калын иреннәрен җәеп, теге сугышкан көнне сынган тешен күрсәтеп елмайды. 
- Ам-нис-тия!.. Әлеге хәбәр Сәләхи җанын коштай талпындырды. Шатлыгыннан йөккә тотынган кулын ычкындырып җибәрүе булды, ишелеп төшкән такталар арасына бармагы барып та керде. Сеңере тартылып өзелүен дә сизмәде. Әле шатлыгыннан сикереп тә алды. Кайту өметеннән күзләре нурланып китте. Бүрек колакчыны бер якка салынып төшкән Кислый аңа карап елмайды да: 
- Көт, якташ! - дип, үз юлына китеп барды. Сәләхи шактый вакыт урыныннан кузгала алмый торды. "Их, мине дә җибәрсәләр, ә?" - дип куйды. Ун елының дүртесен генә утырган бит әле ул. Верховныйга язган хатларына җавап та килмәде. Югыйсә ни гаебе бар? Колхозга сыерын биреп кермәгәне өчен, "халык дошманы" саналсын инде. Кайтарсыннар, кайтарсыннар иде аны... Галимәсен, улын ничек сагынганнарын бер үзе генә белә... Бу чак уйга бирелгән Сәләхинең карашы ниндидер билгесезлеккә төбәлгән иде. Алдындагы энҗе кар бөртекләре яз кояшыннан җемелди, моңсулык сарган күзләрен чагылдыра. Күзе һаман шунда - нурлар кисешкән бер ноктага карап тора. Нурлар чагылышында гүя Галимәсенең аксыл көләч йөзе балкый. Уймакланып баткан бит чокырларында пәйда булган икенче кояш, җанына җылы биреп, күңелен иркәли, үзенә тартып, ымсындырып тора. Елмаюлары эчкерсез, саф. Карашлары мөлаем!.. Кинәт барысы да үзгәрде (әллә Сәләхи сөйгәненә күз тидердеме?!), Галимәнең көләч йөзен болытлар каплап китте, кайгы сарды. Судтагыча Сәләхиен янә якларга тотынды, җыелган халыкка гозерләп эндәште: "Авылдашлар! Җибәрмәгез минем иремне! Яклагыз... Янымдагы шушы балам хакына булса да... Сәләхи авылның чишмәләрен карап тора, барыбыз да суын эчәбез... Бераз гына кызганыгыз аны!.." Сәләхи баскан урынында чак кына тирбәлеп куйды һәм, әкрен генә кузгалып, ишелгән такталарын рәткә кертә башлады.
...Чү! Нишләп ул, эрбет чикләвеге җыям дип, шушы куе урманга кереп адашты соң? Быел уңган, дисәләр дә, ник бер агачы табылсын. Кая карама чыршылар. Шәм кебек төзләр! Зәңгәр күк гөмбәзенә уктай кадалганнар диярсең. Ә монысы миләш, туган як истәлеге! Сиңа мин түбәнчелек белән баш иям. Кып-кызыл тәлгәшләрең күңелем түрендәге яшәү чаткылары сыман яна. Яфракларың арасына биек агачлар өстеннән үтеп кергән нурлар көмеш пәрәвез үргән. Буй калкыта алмый түбәндәрәк калуыңа кимсенәсең булыр. Әллә шул язмышың белән килешмәгәнгә, сихри моңга сарылдыңмы?
Әйт әле, миләш?! Мин соң бу җирләрдән исән-сау кайта алырмынмы? Дәшмисең. Оялчан кызлар кебек: янәсе, үзең аңла... Аңлар идем дә, кем кабере өстендә шытып чыкканыңны белмим... Сыйлан? Рәхмәт, башыңны иеп, җимешләреңне тәкъдим итүеңә... Тәмле икән. Бер дә әче түгел. Менә күз явын алырлык кызыл тәлгәшеңне куеныма тыгам, казармага кайткач, дустым Кислый белән бергәләп ашарбыз. Хуш, яме?.. Кайда соң син, эрбет агачы?.. Каяндыр сөрем, төтен исләре килә. Әле күптән түгел генә урманнар янган иде. Шуның галәмәте микән? Бер яна башлаган урманны тиз генә сүндерермен димә инде ул. Төтен сине каян да эзләп таба. Надзиратель кебек. Күз кызарып йөри. Ике ай сүнмәгән утны, ярый әле, тоташтан яуган яңгырлар җиңде... Мин сазлык ягына барам икән ич. Мүк җиләкләре күп булып үскән төшкә. Аяк асты ничек бата! Моннан да ары китәргә ярамый. Җир суыра башласа - беттең... Бу ни? Сазлык ягыннан кеше тавышлары килә. 
- Кот-ка-ры-гыз!.. 
- Ба-та-быз!.. Әллә тоткыннарны юри шул алдавычка куып керткәннәрме? Җиләккә дип. Тизрәк котылыр өчен. Алдауга корылган дөньяның газаплары чиксез!.. Их, туганнар! Кичерегез мине, сезгә ярдәм кулымны суза алмыйм. Алдавыч сазлыкның корбаны буласым килми. Болай да аякларым көчкә өстерәлә. Нигә, нигә дип килеп кердем мин монда? Кем адаштырды мине, кем?.. Барысы өчен дә син гаепле моңа, Ярулла, син!.. Үз авылдашыңны күралмадың. Ник? Аңламыйм. Колхозга сыер биреп кермәүне сәбәп итеп кенә калмадың, сиңа минем "Зингер" машинасында тегү теккән дә ярамады. Янәсе, мин чит ил кешеләрен - немецларны өстен күрәм, аларга йөз тотам. Советка каршы фикер йөртәм булып чыга. Шул уйдырмаларыңны алга сөрмәсәң, әз генә булса да якларга теләсәң, мин монда, тайга урманнарында газап чигәсе кеше түгел идем... Их, бер кайтып күрсәм иде үзеңне, күрсәм иде... Белер идем... Мин тәмам адаштым бугай. Миңа бу яккарак борылырга кирәктер, мөгаен. Чыннан да, монда таба аяк асты катылана барган күк. Ничек тә сазлык ягыннан читкәрәк китәргә иде. Шушылай турыга барыйк - ни булса, шул!.. Менә аяк асты әкренләп җир белән тигезләнә. Тагын, тагын бераз барам да чак кына ял итәм... Әнә теге ак каенга сөялеп. Инде җитәр!.. Кош сайрый?.. Нинди кош икән бу? Бер дә безнең як кошларына охшамаган. Тавышы тирәннән, үзәкләрне өзеп чыга. Урман эчләренә сарылган сагышлы моң аның җан рухыннан сарыккан, мондагы сыкраулы җаннарның өнгамьнәреннән иңгән сыман... Сайра, сайра, кошкаем! Син мондагы күп кенә яшерен эшләрнең шаһиты да, сагыну-сыкрауларны, шәфкать көткән күзләрдән аккан хис-моңнарны йөрәгеңә кабул итүче һәм аларны иң югары дәрәҗәдә башкаручы затларның берсе дә, моңсарым! Бу моңнарың үлемнән котылган Сәләхигә шатлыклы хәбәр булсын!.. Тындың?.. Әллә минем юравымны кабул итә алмадыңмы, кошкаем? Әллә монда сиңа да лагерь башлыгы "Телеңне кисәм!.." дип бармак яныймы? Шул гына җитмәгән. Безнең телләрне күп кистеләр инде. Шуңа да карамастан мин сиңа бүген үзебезчә - татарча сөйлим, татарча көйлим. Көй-моңнар бар телләрдә дә аңлашыла. Тукта! Бу нинди киңлек? Сахра түгелме?! Тизрәк, тизрәк! Үзебезнең Имән Кискә кыры кебек. Аякларым атлавы сизелми дә. Әнә болыннар, басулар ачылганнан-ачыла бара, җылы кояш нурларына кочакларын киңрәк җәяләр. Гаҗәп! Чәчәкле басуларда кошлар сайрый, ә астарак, Панса елгасына охшаш инеш буенда, язгы карлар эреп бетмәгән, җир ала-кола. Җил. Соры, алама киемнәрдән киенгән тоткыннар төркем-төркем шул елгага таба баралар. Берсе дә артына борылып карамый. Исәпләре - елганың аръягына чыгу. Елгадан, ургылып, ташу ага, бозлар ага. Әнә кайберәүләр, боздан бозга сикереп, аргы якка чыга башладылар. Кайберләре бозларның иңләп килгәнен көтеп ала. Берсе дә суга төшми, җиңел генә узып китәләр. Ә мин ни көтәм?! Миңа да алардан калмаска кирәк! Мин килеп җиткәч, бозлар сирәгәйде, елга буйлап, агымга каршы чабам. Нишләргә? Бозлар берән-сәрән генә агып килә. Әллә бөялеп калганнармы? Ахры, шулай. Әнә теге борылыштан этешә-төртешә, вата-җимерә агып киләләр. Өсләренә барып керергә куркыныч, тибеп аккан су боз астына бөтереп алыр кебек. Менә бу тар борылышка җитсеннәр әле... Бөялеп калмаслармы? Үз күзләремә үзем ышанмый торам: өметләнгәнем рас килде. Тизрәк, нәрсә карап торам?.. Һәм мин, ни гаҗәп, бозлар өстеннән песи кебек кенә чыгып киттем...
Караватына сеңеп яткан Сәләхи күңеленнән әлеге вакыйгалар тоташ төш сымак агылды. Тоткынлыкта узган көннәренә бәйле кичерешләреннән тиз генә арына да алмады. Беркөнне аны, төнге эштән кайткач, кара мыеклы надзиратель төртеп уятты: 
- Касыймов, тор! Аннары йокларсың. Әле яңа гына йокыга киткән Сәләхи чыраен сытты һәм үпкәсен белдерде: 
- Мин ял итәргә тиеш, әле кайттым гына бит. Надзирательнең мыегы бер якка авышып кабарды, һәм ул, тавышын күтәрә төшеп: 
- На дальный этап поедешь... Сәләхинең бу сүзләрне ишеткәч коты очты. "Мине тагын нишләтмәк булалар?" дигән уй йөрәген телеп узды. Йөзе агарып чыкты. Надзиратель, бернигә игътибар итмәстән, үзенекен тукыды: 
- Киемнәреңне дә ал! Җыенып беткән Сәләхи кара мыеклы надзиратель артыннан иярде. Берни дә аңламаган иптәшләре аны аптырашлы карашта озатып калдылар. Урамга чыгып, йөз метрлар чамасы киткәч, надзиратель, кинәт туктап калып, аңа таба кырт борылды, кара мыегы янә янга кыйшайды. 
- Домой поедешь!.. Үз колагына үзе ышанмый катып калган Сәләхинең күзеннән яше тәгәрәп чыкты... Верховныйга язган икенче хаты тиешле кешеләр кулына барып җиткән икән... Ни аяныч! Хастаханә түшәменә багып, хатирәләргә бирелгән Сәләхинең аякларына җылы керәсе итмәде. Күңеле нидер көтә иде. Ул менә шулай, яткан килеш, көймәдәй салмак кына агып барырбарыр да кинәт үзе дә сизмәстән юкка чыгар сыман. Торып-торып шөбһәләнде, ничек кенә булмасын, яшәү өметен югалтасы килми иде әле. Гасабиланды, күкрәгенә авыр йөк бастырып куйганнармыни! Сулышы кысыла, торып китәргә ирек бирми. Юкса тыштан караганда, күкрәгендә кәкре бармаклы кулыннан битәр берни дә юк кебек. Юк, бар икән, тегендә чакта Кытай карасына манылган энә белән төрткәләп ясаган Сталин рәсеме! Аңа ышанычын югалтканнан бирле, җаны тетри, рәсеме дә тиресен ярып тегеп куйган таш кебек тоела. Ул ачык йөргән изүләрен төймәли башлады, кешеләр алдында чишенүдән тарсынды, хәтта хатыны белән мунча керүдән дә читләште. Әмма Сәләхинең күкрәк читлеген бүген бүтән нәрсә кыса. Җанын Җиһангир каршындагы гаебе, теге чакта кылган яман хыянәте кимерә. Аны шулай ук ул йөргән лагерь юлларын таптаган, коточкыч сынауларга дучар булган һәм шунда билгесез бер кабердә ятып калган Ярулла рухы китереп тота. Кайта-кайта истәлекләргә бирелергә, үзләренең шактый охшаш үткәннәрен хәтер чоңгылыннан кузгатырга мәҗбүр итә. Дөньялыкта кылган гөнаһларын үзе белән алып китәсе килми аның. Җиһангир кичерә алса, ул аңардан барысы өчен дә гафу үтенер иде. Җан тынычлыгы өчен, Алла хакына!.. Тик һаман да сүзен каян, ничек башлап китәргә белми. Менә Сәләхинең түшәмгә төбәлгән тоздай тонык күзләре ялтырап китте. Күкрәгенә салган кулы дерелдәде. Аны икенче кулы белән тотып туктатырга ниятләгәндәй булды. Учындагы өч тиенлек акча зурлыгы миңен күргәч, керфекләрен каккалап алды. Хәтер төбендә янә бер очкын кабынды. Лагерь барагында сугышканнан соң, аның шушы кул һәм бармак эзләрен махсус кәгазьгә бастыртып "баян уйнатканнар" иде. Ул шулчакта аерым билгеләре янына шушы миңен үзе әйтеп яздырткан иде. Сәләхи эченнән: "Яманлык та, миң кебек, артыңнан калмый икән", - дигән нәтиҗә ясады. Онытылмый. Чалгы йөзе кебек үткер, кырыс карашлы, күн тужурка кигән район агенты Афзалов та онытылмый, сорауларын яраларына учлап сипте: 
- Сыерың бармы? 
- Бар. Афзалов дәфтәренә нидер язды. 
- Сарыкларың ничә? 
- Дүрт. 
- Тавыгың? 
- Афзалов каш астыннан сөзеп карады. 
- Биш. 
- Тагын нәрсәләрегез бар? 
- Мәчебез бар... Афзалов сикереп торды. Сәләхи янына төкерек чәчеп килде. 
- Күрсәтермен мин сиңа мәчеңне!.. Һәм китте кызып, китте... Колхоз председателе Ярулла бер почмакта дәшми генә утырды. Аңа, бәлки, тылкышмаска күрсәтмә бирелгәндер. Кем белә, бәлки, Сәләхи алдан каралган "план" корбаны булгандыр... Яклау табылмады...
Авыру Сәләхи карашын Җиһангирга төбәп калды, әйтерсең аның каршында Ярулла үзе ята. 
- Җиһангир!.. 
- Картның тавышы сүлпән, үтенечле. 
- Нәрсә, Сәләхи абый? Аның, сулышы кысылып, сүзе бүленде, күгелҗем-зәңгәрсу иреннәре калтыранды. Һәм дәвам итте: 
- Син мине гафу итә күр инде... 
- Нәрсә өчен? 
- Теге чакта... әтиеңнең айгырын мин үтергән идем... Олы ялгышлык эшләдем... Кичерә алсаң кичер, зинһар... Ни дип тә әйтергә белмәгән Җиһангирның авызы ачылып калды. Җавап көткән палата эче тып-тын иде. 
- Хет монысы өчен рәхмәт... Иртәгесен Җиһангир уянып киткәндә, Сәләхи карт койкасы буш иде инде...
* * *
Врачлар Җиһангирның арка миеннән сары су алдылар... Бер тәүлектән соң авыруның хәле бераз җиңеләйгән шикелле булды. Ул баш авыртуының кимүен сизде. Күз алдында эленеп торган томанлы пәрдә чак кына ачыла төште. Шулай да зарарланган нервыларның элекке хәленә кайтуы, ай-һай, бәхәсле иде... Ул бер айдан соң гына, таякка таянып, хастаханә коридорына чыга алды. Бүген әкренләп йөри башлавының икенче көне. Шактый интеккәч, тынгысыз җанына урын таба алмагандай, коридорның зал сымак уентыгында урнашкан аквариум янына килеп утырды. Мондагы хәлләрдән арынып, онытылып торасы килде аның. "Пыяла йорт" эчендә йөзеп йөргән вак балыкларны күзәтте. Алар савыт төбенә салынган ком, чуерташчыклар, әкәм-төкәм кабыклары өстеннән нәзек сабаклы яшел үләннәр арасында ялт та йолт йөриләр. Берсен берсе куышып шаяралар, тәрәзәдән төшкән кояш нурларына куанып бетә алмагандай, иркәләнеп йөзәләр. Зуррак кызыл канатлысы аллы-гөлле нурлар чәчә. Аннан ваграклары, уктай атылып, көмештәй ялтырапялтырап китә. Аларны күзәтүеннән Җиһангир дәртләнеп куйды. Гүзәл җан ияләре бит! Ни генә әйтмә, күл, елга сулары үзләренең тере балыклары белән матур. Әнә олырак балыкның нәфис канатлары кызыл әләмчек булып җилферди. Яшел үләннәр эченә кергән дә хәл алырга теләгәндәй туктап калган. Саңаклары бер ачылып, бер ябылып тибрәнә, ниндидер көй көйлимени. Ул, күзләрен тутырып, Җиһангирга карап тора. Авыз кырыендагы мыекларын тырпайткан. Яныннан гына койрык җемелдәтеп узып киткән балыкка да игътибар итмәде. Тора-бара бер урында озак тору ялыктырды булса кирәк. Кызыл әләм-канатларын салмак кына җилфердәтеп хәрәкәткә килде, үз авырлыгын күтәрә алмаган сыман, батып төпкә төште, чуерташлар арасыннан эзләнеп чемченгәндәй итте, мыегы белән калкып торган үлән тамырларына кагылып китүгә, туптай атылып, кире чигенеп куйды. Әйтерсең ярамас нәрсәгә юлыкты, сагаеп калды һәм, янга борыла төшеп, ары узды. Җиһангирга балыкларның мәш килүен күзәтеп тору күңелле булып китте. Ихтыярсыздан уйлары Кама суына барып ялганды. Куәтле ГЭСлар кору чорында су астында калган иксез-чиксез болыннар, әрәмәлекләр, җиләкле аланнар, шунда калган гомер, онытылмас яшьлек эзләре хәтерендә яңарды. Алай гынамы соң, язын су тулган күлдәвекләр, кулына килеп кергән искиткеч матур Ак балык хәтеренә килде. "Исән булса, зур үскәндер инде", - дип уйлап куйды. Болыннар, болыннар! Заманында печәненә патша хәзрәтләренең чаптарлары өчен Питердан йөзәрйөзәр олау килә торган булган бит! Әй, нинди хозур иде ул болыннар! Атаклы курортларың бер якта торсын! Аларның ямен, хуш исен сөйләп кенә аңлатырлык түгел. Шул болыннарга печән өсләрендә җигүле атларга төялеп төшүләре ни рәхәт иде! Ул елларда тамак бик үк тук булмаса да, барына куана, шатлана белә идек. Ул болын өсләре Сабан туе мәйданыдай шау-гөр килә. Кайсыдыр чалгысын яный, кайсыдыр тек тә тек чүки. Хатын-кызлар кулындагы савыт-сабаларга күңелләрне дәртләндереп җан керә. Яшь-җилкенчәкләре күбәләктәй очына-калкына йөреп уза. Казан асларында учаклар дөрли. Бил тиңентен чишенеп аткан егетләр, тезелешеп узыша-узыша, күкрәк тиңентен үскән печәннәрне кырт та кырт кистереп, пакусларга сала баралар. Җилле генә селтәнгәннән соң, егылган чыклы үлән арасыннан алсуланып пешкән эре-эре җиләкләр авырайган башларын күтәрә алмыйча тәгәрәп-тәгәрәп китә. Иреннәргә тиюгә, сусауны басып, телләрдә эри. Хуш исеннән сулышлар иркенәеп, җаннарга рәхәт булып китә. Печән чабучы егетләр артларыннан бастырып килүчеләргә карап-карап алалар. Бирештем юк! Маңгай тирләрен дә сыпырырга онытып, пакусларын суза баралар. Артларыннан, читләп-читләп кенә булса да, инсафлы, эчкерсез кызларның мөлаем гына елмаеп күзәтүләрен дә тоеп атлыйлар. Кызлар кайчак җил чыгып, каз мамыклары күтәрелеп очкандай көлешеп, шау-гөр килеп алалар. Аларның көләчлеге күңелләргә дәрт, беләкләргә куәт өсти.
Ул ара да булмый, аш-су өлгергәнен хәбәр итеп, учак янына кагылган казык башындагы чуенга чаң сугалар. "Әбәткә, әбәткә!" - дип, кул изиләр. Чалгыларын иңнәренә аскан егетләр, ашыкмый гына, төрлесе төрле яктан болын табынына җыелалар. Түгәрәк табын болын сәхнәсенә әйләнеп кала. Көр күңелле яшьләрнең телләрендә уен-көлке. Аннары, бераз көн сүрелгәнче, арба асларында, шалаш күләгәләрендә черем итеп алу, ат эчерү, су керү башлана. Әбәт вакыты чыгуга, янә дәррәү килеп эшкә кузгалалар. Кибеп өлгергән печәннәр ике җәпле агач сәнәкләр белән тетәкләнә дә бара. Болындагы бәйрәмчә җанлылык ярыш төсен ала. Ярыш бригадалар арасында үз чикләрен белми, печәнгә төшкән күрше авылныкылар арасына да барып җитә. Имәнкискәнекеләр сер бирмәс өчен хәйләгә баралар: богылларын бөтенләй үк очлап бетермиләр. Кайтыр вакыт җитәр алдыннан гына очлап чыгалар да күршеләрнең күзләрендә ут уйнаталар. Богыл очларына печәнне озын, өч җәпле агач сәнәге белән Җиһангир тондыра. Ул өйгән богылга яңгыр суы үтте юк! Кичке эңгер төшкәндә, башкарган эшләренә куана-куана, атларын чуклап-матурлап җигәләр. Берсеннән-берсе чибәр кызлар ап-ак алъяпкычларын селкеп кага, нәзек билләрен буып бәйлиләр дә арбаларга тезелешеп утыралар. Гармунчы Гыйбашны урталарына алып, яңгыратып җырлап җибәрәләр. Башларын дугаларына күтәреп бәйләгән атлар ашкынып чаба. Чыңлаган кыңгыраулар, яшьләрнең җырын озата баргандай, күңелләрне дәртләндерә. Чая егетнең кулын тойган елдам атлар алга ыргыла. Арбадагылар артка сөрлегеп куя. Янәшәсендә утырган шомырт кара чәчле Хәлимә Җиһангирның беләгенә ябышып кала. Бер мәлгә өзелгән җырны гөрләшеп көлүләр алыштыра. Шунда ук кайсыдыр янә моңлы көен сузып җибәрә... Үткәндәге күренешләрне кичергән Җиһангирның йөзе ачылып, яктырып китте. Моны янәшәсеннән узып барган врач Галия Габдрахмановна да күреп алды, авыру янында тукталып: 
- Сабиров! Хәлегез ничек? - дип сорады, сизгер карашын Җиһангир күзләреннән алмады. Аны көтелгән үзгәрешләр кызыксындырды. Ул авыруның эчке халәтен укып белергә тели иде сыман. 
- Ярыйсы кебек, - диде Җиһангир, ниндидер уңайсызлану сизеп. 
- Тик баш сызлый менә... Аннары аяк-кулны җибәрми... Галия Габдрахмановна, аңлыйм дигән шикелле, башын кагып куйды. 
- Түзми булмый инде, көтик, - диде. 
- Яңа дарулардан соң вакыт үзе булышмасмы? 
- Озакка барыр микән? 
- Төгәл генә әйтергә иртә әле. Иң мөһиме, борчылмагыз... Врач китеп баруга, Җиһангирны уколга дәштеләр. Җиһангир көндезге ял сәгатендә йокыга китә алмый ятты. Палатада тагын ике авыру бар иде. Берсе утыз яшьләр тирәсендә. Юлда бәрелеп машинасында каплангач, чәче тәүлек эчендә агарып калган, кабыргаларына зыян килгән; икенчесе, аягын пушка көпшәседәй караватына терәп ятканы, инде гипссыз гына гырлап йоклый. Сулышыннан стенадагы обой ертыгы дерелдәп куя. Бирегә кергәндә, йөзе танырлык та түгел иде. Кайдадыр үз тиңнәре белән тәпәләшкәннәр, моңа да типкәләгәннәр. Яңак сөякләре дә урыныннан чыккан иде. Башта рәтләп сөйләшә дә алмады. Җиһангир үзалдына: "Бу яшьләргә нәрсә җитмәгән? - дип, борчылып уйланды. 
- Кешене шул хәлгә төшермәсәләр. Иман юк, иман качкан. Миһербансызлар. Алар өчен кешене имгәтеп, эштән чыгарып ташлау берни дә тормый. Нужа чикмиләр... Аңларлар иде бераз. 
- Ул ихтыярсыздан малае Фәезне исенә төшерде. 
- Калада безнеке ни чама йөри икән? Болай үзе акылсыз түгел иде түгелен. Кем белә бит..." Малаена бәйле уйлары Җиһангирны читкә җибәрмәде. Училищены тәмамлап, яңа гына төзелештә эшли башлаган Фәезе аңа: 
- Әти! Беренче зарплатамны сезгә бирергә булдым, - дип, акча биргән иде. Гаҗәпләнгән Җиһангир улына ышанмыйчарак карап калган иде. 
- Улым! Барысы да үз акчаңмы соң? Фәез бу сораудан көлемсерәгән иде: 
- Ни дигән сүзең, әти? Каян килсен миңа бүтән акча? 
- Болай гына соравым, бик күп ич, - диде Җиһангир, учындагы акчаны нишләтергә белмәгән төсле. Фәезнең бераз үз дәрәҗәсен күрсәтәсе дә килде:
- Мине бит монтажниклар бригадасына алдылар. Җиһангир моңа ихластан куанды. 
- Яраган, улым, бик яраган! Монтажчы һөнәре гади генә түгел... Исән-сау эшләп йөр! Сүз китертмә... Шушы хәлгә бер унбиш көннәр чамасы узгач, Җиһангир, Казанга килешли, малае эшләгән трестка кереп чыгасы итте. Шунда тәртибен-ниен дә белеп чыгармын дип уйлады. Беренче айны ук шулкадәр акча бирүләренә һаман да ышанып җитми иде. Трест бухгалтериясендә Җиһангирны әллә ниткән төсле чәчләрен күпертеп ясаган, өстәвенә хушбуйны да мулдан сипкән кырык яшьләр тирәсендәге купшы гына бер ханым каршылады. Алдындагы журналын ачып, исемлек буйлап ялтыравык күзләрен йөгертә-йөгертә сорап куйды: 
- Кемегез соң ул Сабиров? 
- Малаем. Алтын балдаклы бармак исемлек уртасына җиткәч, ханым тукталып калды: 
- Бар андый егет, бар, - диде, башын күтәрми генә. 
- Монтажниклар бригадасында эшли. Җиһангир сүзне дөресләргә ашыкты. 
- Әйе, әйе. Ханым, сүзен кыскарак тотарга теләп, башын күтәрде: 
- Шуннан аңа ни булган? Җиһангир кызыксынганын сорады. 
- Узган айда күпме акча алган иде ул? Купшы ханымның тулы түгәрәк гәүдәсенә салкын җил тиеп узгандай булды. Сагая төшеп, Җиһангирга карады: 
- Нәрсә? Әллә тиешен түләмәгәннәрме? Җиһангир аның дорфа тавышыннан уңайсызлана калды. Биргән соравына, хәтта ник кергәненә үкенеп тә куйды. 
- Юк, - диде ул, сүзен чак кына әвәләп, - артык түләмәделәрме дим... Ханым, вәт мокыт дигәндәй, гаҗәпләнүеннән көлеп җибәрде. 
- Абый! Монда кереп "аз түләгәнсез" дип кенә башны катыралар, ә сез... 
- Ханым янә исемлегенә карады. 
- Малаеңа өч йөз илле сум акча түләнгән... Җиһангир дөрес икән дип уйлап алды да рәхмәтен әйтеп чыгып китте. Ә бер айдан Фәезне, әле унсигез яше тулып җитмәгән дип, монтажчылардан балта осталары бригадасына күчерделәр. Шуннан соң Җиһангир: "Нигә кирәк иде миңа тыкшынып йөрергә?" - дип уйлап та куйды. Әтисе авыргач, Фәезе хастаханәгә дә килеп киткән, соңыннан әйттеләр. Ә ул чагында Җиһангир берни белештермәгән иде шул. Җиһангирның әйтерсең сул ягын катырып куйганнар. "Башның уң яктагы нервылары ничек итеп сул аяк-кулга бәрә икән?" - дип гаҗәпләнде ул. Аны зиһененең элеккечә ачылып китмәве борчыды. Керфекләрен йомды исә, күз алдында әллә ниткән сурәтләр хәрәкәтләнә башлый, тормоздан ычкынган тәгәрмәч сымак әйләнеп, берсе артыннан икенчесе чыгып кына тора, изалый. Минең кайсыдыр бер почмагы ялкынсынып көйри сыман. Йокысы кача. Эштән арып кайткач, башын мендәргә төртүгә, изрәп йокыга китә иде бит ул. Ә хәзер... Җиһангир нигәдер бүген үз янына килеп чыга алмаган Хәлимәсен уйлап куйды. "Үзе авырып китә күрмәсен инде", - дип хафаланды. Аның кешелекле җан булуына сөенеп бетә алмады. Уйфикерләренең очы шул була: Хәлимәгә өйләнеп хаталанмады, шөкер! Югыйсә яшь чагында аның күрше авылда тагын бер Хәлимә исемле ошатып йөргән кызы бар иде. Ул да чибәр дә, акыллы да иде кебек. Әмма кай ягыдыр Җиһангирга ошап бетмәде, беркөнне аңа чая сеңлесе Сәрия: 
- Абый! Өйләнәсеңме инде син? - диде. Җиһангир икеләнеп җавап бирде: 
- Кем белгән инде?.. Сәрия җитдиләнде. Түшенә салынып торган толым очын бөтергәләп аркасына атты да абыйсына сынаулы карашын төбәде. 
- Кайдан өйләнерсең икән инде? Сәрия абыйсының күрше авылга да йөргәнен белә иде. Җиһангир җавабын сеңлесен сынап бирде. 
- Кече Елгадан булыр инде... Сәриянең тары ярмасыдай сибелгән сипкелле аксыл йөзенә кызыллык йөгерде. Җиһангир каршына чыгып тукталып калды. 
- Абый! - диде кискен генә. 
- Син нишлисең? Күрше Хәлимә апа ярамаганмы?.. Әллә тегеләрнең байлыкларына кызыгасыңмы? Байлык бәхет түгел ул...
Сәрия сүзләре Җиһангирның таркау уйларын бер төенгә җыйнап куйгандай итте. Күрше кызына чын-чынлап тартыла баруына ул һич тә шикләнми иде. Ышаныч арта гына төште. Беркөнне кич йөреп кайтышлый, егет Хәлимәне турыларыннан уздырып җибәрмәде. Капка төбендә тукталып калганнар иде. 
- Әйдә, керәбез, - диде ул, бераз басып торганнан соң. Хәлимә аны шаярта дип аңлады. Карышты. 
- И-и, кит әле моннан, ниткән сүз сөйлисең?.. Җиһангир үзсүзлеләнде. 
- Әйдә булгач, әйдә. 
- Нишләвең бу синең? 
- Сиңа бүгеннән үк өйләнәм. Бетте-китте!.. Хәлимә һаман Җиһангирны аңлап җиткерми тартышты. 
- Әллә ышанмыйсыңмы? - диде Җиһангир. 
- Беркемгә бер сүз әйтмичәме?.. 
- Аның нәрсәсе бар? Хәзер әти-әни янына керәбез дә әйтәбез. Калганын иртәгә... Хәлимә Җиһангирның аптыратуыннан гаҗиз булып каушап китте, уйлары чуалды. Җиһангирның түземе төкәнде. Ул: 
- Әй Хәлимә, тартышып торма әле, - дип, кызны күтәреп үк алып кереп китте... Иртәгесен Җиһангирның әнисе, күрше Гөлчирәләргә кереп, төнге яңалыкны ирештерде: 
- Кызыгыз бездә... Фатиха бирегез.
* * *
Озак интекте Җиһангир, озак. Кырык алтынчы тәүлегендә генә, таякка таянып, хастаханәдән чыкты. Август иртәсендә. Көн җылы, кояшлы. Аны алырга авылдашы - шофёр егет Гыйбаш малае Мансур килде. Җиһангир машинага кадәр араны куркып, сагаеп атлады. Нихәл итәсең, бер аягы һаман җибәрми. Хастаханәдә озак ятканга, йөзе агарып калган, тартыла төшкән, күңелендәге элекке күтәренкелек, ташып торган көч-кодрәтнең әсәре дә калмаган иде. Киресенчә, күз карашлары үзенең шушы хәлгә төшүенә кимсенүле. Күзләре кояшта чагылгандай туры карарга теләми иде. Ни хикмәттер, авызының сул як кырые чак кына тартышкан, иреннәре ябылып бетми. Барысы да шул зарарланган нервылар галәмәте иде. Шофёр егет аны яныннан саклабрак барды, бер кулына сумкасын алган иде, икенчесе белән җитәкли төшкән. Үзе: 
- Ашыкма, Җиһангир абый, ашыкма... Җитешербез... - дип кабатлый. Тагын бераз баруга, Мансур Җиһангир абыйсын кызганып әйтә куйды: 
- Ботакның ничек итеп шулай баш очына туры килеп торуын кара син... Җиһангирның тавышы сыкрап чыкты: 
- Күрәчәк булган... Сүзсез калдылар. Берничә адым атлауга, Җиһангир, тукталып, кашларын җыерып, як-ягына каранды. Лаешның шушы җирендә аерылышкан әтисе Ярулла исенә төште. Ул аңа әле дә якыннан гына: "Улым! Бар, син кайт инде!.." - дип эндәшә кебек. Һәм ул, онытылып киткәндәй, шофёр егеткә борылып карады. Әйтерсең аның каршында Мансур түгел, гармунчы Гыйбаш үзе басып тора. Әтисенә шулкадәр охшар икән. Очлаеп торган озынча иягендә шыткан аксыл төкле бала йоннары әле дә бетеп җитмәгән. Казандагы Фәезе белән бер елгы, бергә уйнап үскән малайлар. Атлауны дәвам иткәч, егет тагын юатты: 
- Озакламый рәтләнерсең, Җиһангир абый... Җиһангир авыр көрсенде. 
- Белмим инде... Саулык бер ычкынмасын икән... 
- Җиһангирның таянган таягы калтырап китте. 
- Миңа инвалидлык бирергә тиешләр. 
- Ә-ә... 
- Врачлар комиссиясен узгач. Икенче группа булырмы, өченчеме... Машина янына килеп туктагач, Мансур аңа кабинага менәргә булышты, һәм алар, тоткарланмыйча, әкрен генә кузгалып та киттеләр.
Машина унике чакрым араны озак бармады. Менә Кама Тамагына җәелгән су, Имән Кискәгә кайтып җитүләрен хәбәр иткәндәй, биниһая зур көзгедәй ялтырап күренде. Җиһангир карашын офыкларга чаклы барып тоташкан дәрья өсләренә төбәп барды. Авылга кергәч, машинаны капка төпләренә кадәр илттереп тормады. Бәрәңге бакчасына җиткәч туктаттырды. Шуннан бакча тыкрыгы аша гына күтәреләсе итте. Тукталган машина гөжләп кузгалып киткәч, ул бертын бакча киртәләренә сөялеп утырды. Янәшәтирә тып-тын иде. Бар нәрсә, җылы кояш нурларыннан изрәп, йокыга талган диярсең. Һәммәсе таныш, җанга якын. Туган җир шул! Изге. Күңелне күзгә күренмәс җепләр белән бәйләгән. Бәрәңге бакчаларының кыйшайган киртәләренә кадәр якын. Таныш өйләр, таныш каралтылар. Искеләрен яңалары алыштыра, үзгәрә тора... Әнә күпләр быел тезмәгә сыймаган печәннәрен чүмәлә-чүмәлә итеп тә өйгәннәр. Печән кирәк, печән кадерле шул... Фәезе Казаннан кайтып булышып киткәләсә генә инде. Үзеннән чалгы тотарлык рәт чыкмас... Ахыры ничек буласын белгән юк. Бер чама йөреп торса да ярар иде дә... Син авырганга карап көннәр көтми. Һәрнәрсәнең үз вакыты. Күрше Хафиз утынын да алып кайтырга өлгергән. Тракторында ике имәнне бакча артына өстерәткән. Техникасы үзендә булгач, аңа җиңел... Җиһангир Камага ике күздәй карап торган зәңгәр тәрәзәләренә карады. Аларда да агымсуның зур көзгесе өстендә уйнаган алтын нурлар чагыла иде. Тәрәзәдән Хәлимәсе күреп алыр төсле тоелды. Ул янә елга өстенә карады. Дулкыннар, кага-кага, ярны ашап килә. Тора-бара гомер иткән нигезгә куркыныч янаячак. Ул, шуны хәзер генә ачык аңлагандай, йөзен чытып куйды. "Бу ярның берәр чарасын күрми калмаслар, - дип уйлады. 
- Моннан, чүтеки, асфальт юл уза. Җир асты торбалары. Ком өйдертеп булса да ныгытырлар ярны..." Ул, бакча киртәсенә тотынып, кузгалырга талпынды. Күптән кагылган казык үзенең тотрыксызлыгын сиздереп, селкенеп куйды. "Яңартып тормасаң искерәләр шул", - диде ул һәм таягына таянып, саклана-саклана гына атлап китте. Киртә буйларын билчән, кычыткан баскан. Сукыр кычытканнарга юлыккач, аларның шәмәхә-зәңгәр чәчәкләреннән үзенә төнәтмә ясап эчәргә кирәклеген исенә төшерде. Врач шулай киңәш итте бит. Бераз гына атлауга, үлән араларындагы калган-поскан таш-мазарларга сөртенмим тагын дип, читкәрәк тайпылды. Таяк тоткан кул хәлсезлек тоеп дерелдәп-дерелдәп китте... Кемнәрдәндер ярдәм көткәндәй, алгарак күтәрелеп карады. Күңеле сизгән кебек, тәрәзәдән күреп калган Хәлимәсе каршысына килеп җитә язган иде. Хәлимәсе аңа үпкәләгән кебек эндәште: 
- Нишләп монда төшеп калдың? 
- Ул, килеп җитүгә, ире кулыннан сумкасын алды. Җиһангир: 
- Үз көемә җәяүләп атлыйсым килгән иде, - дип акланды. Аннары алар, култыклашып, сукмактан янәшә атладылар.
* * *
Җиһангирның күңеле вакыт-вакыт ачылып, дәртләнеп киткәләде. Шушы хәлдә таякка таянып йөрүенә, әле ярый исән калуына шөкрана кылды. Йорт-җир арасында тегеңә-моңа күз-колак булсаң да, вак-төягенә көчең җиткәнчә булыша алсаң да ярый әле дип, үз-үзен юатты. Элеккечә җигелеп эшлисе иде дә — көче җитми... Ул көннән-көн савыга бару өмете белән йөрде, саташулары шактый кимеде, тора-бара йокы тынгысызлыгы да узар әле дип уйлады. Әмма хәле, һава шартлары алышынуын төгәл сизгән барометрдай, еш үзгәреп торды. Кичке якларда кәефенең начарланып китүен, талчыгуын сизде. Җиһангир өчен ут йотып йөргән Хәлимә иренең һаман да тиз генә савыгып китә алмавына аптырый, төрле үләннәрдән төнәтмәләр ясап бирә. Какшаган нервылары хәзер дә тынычланырга җай тапмый. Моңарчы ничек түзгәндер, үз хәлен үзе генә белде: Җиһангирының болай булуына телсез-өнсез калып йөрде, йөрәк әрнүләренә чыдаша алмый, хафага төшеп, йөзен учларына каплап, үксеп-үксеп елый иде. Кайларга барып бәрелергә белмәде, ашаудан язды. Фермасына барса да, кулыннан эше төште, әбәткә кайтырын да онытып, яшь бозаулары арасында онытылып йөрде. Сер уртаклашыр кешесен тапмады, аптыраганнан күзләрен мөлдерәтеп карап торган бозаулары белән сөйләште, аларның шома, йомшак йонлы муеннарыннан сыйпый-сыйпый уйларына уралды, йөрәге парә-парә килде. Шул тетрәнүләреннән сары лимон кебек бөрешеп, кибеп калды. Кыен, бик кыен булса да, бар сабырлыгын җыеп, үзен юатты: "Түз, йөрәгем, түз!.." Әлбәттә, болар берсе дә эзсез калмады.
Җиһангиры әз генә начарланып китте исә, йөрәге янә гөж итеп коелып төшәрдәй була. "Тагын авырып китсә, мин нишләрмен?" - дип уйлый. Хәлимә эшкә киткән иде. Җиһангир, юк, болай уйланып ятып булмас, хәрәкәтләнә алганда, бераз кыймылдарга кирәк дип, ишегалдына чыкты. Бәйдәге Тарзан хуҗасын койрык болгап каршы алды. Сөенеченнән аңа башларын чайкый-суза иркәләнәсе, назланасы килде. Җиһангир: "Һайт сине, һайт сине!.." - дип, кара йөнтәс этенә якын килде, аның башыннан сыйпады. 
- Куан, куан... маладис син, авырсам да, адәмнәр кебек йөз чөерүне белмисең... Ихлас дус син. Аннары ул өе каршындагы кечкенә бакчага таба атлады. Рәшәткә ишеген ачып керде, бертын Фәезе утырткан миләш агачына карап торды. Агач төбендә әбисе каберенә дип улы койган таш шомартылып бетмәгән килеш ята иде. Җиһангир, аның бер ягын булса да шомартып куйсаң ярар иде, дигән уй белән, йорт бүрәнәләренә таяна-таяна, эчкәрәк узды. Саплы чүмеч эленгән сулы мичкә янындагы тәбәнәк урындыкка килеп утырды. Ташны яртылаш сынык кайрак белән шомартырга кереште. Ташның ташка ышкылуы, теш арасына кергән ком сымак, нервысына тиде, шуның галәмәте буларак, чырае сытылып чыкты. Борыны таштан күтәрелгән тузанны сизүгә, Җиһангир мичкәгә эленгән чүмечкә үрелде. Иске чүмечнең бер як төбе, ачык ялтырап, мич казанына кыршылакыршыла, тишелеп чыгар дәрәҗәгә җиткән иде. Таш өстенә су җәелгәч, тавыш бераз кими төшкән күк булды. Җиһангирның төрле хәрәкәтләр ясап таш ышкыган кулы вакыт-вакыт туктап кала, бил-аякларының эчтән тартышып килүен сизгәч, артык көч кую ярамас дип сагая. Бераз тынып торуга, тагын эшкә керешә. Таш өстендә миләш яфраклары күләгәсеннән җәтмә үрелгән. Күз-күз күләгәләр Җиһангир кулы өстендә биешә, качыш уены уйныйлар сыман. Җиһангир уйлары, кулы белән ясаган түгәрәк эченнән чыга алмагандай, малае Фәезенә кайтып кала, аның балалык елларын исенә төшергән иде... Ул көнне Фәезнең сөенүләрен күрсәң! Түбәсе күккә тия дип белерсең. Әтисе алып кайткан ботинкалы тимераякларын тоткан да нишләргә белми. Авылда аныкыдай тимераяк беркемдә юк. Шуңа да ул әтисен кочаклап үпте. Аннары оекбаш өстеннән чүпрәкләр чорнап, чак кына зуррак ботинкасын тыгызлап, бауларын тарттырып бәйләде дә үзләреннән ерак та булмаган Әнәч суына - боз өстенә чыгып чапты. Җиһангир улының артыннан кычкырып калды: 
- Улым! Боз бар җирдә дә тигез катмаган әле, карап йөр, бата күрмә! Фәез әтисе сүзләрен әллә ишетте, әллә юк. Ул инде бу минутта хыялында бозлар өстеннән коштай оча иде. Берәр сәгать чамасы узды микән, ул, билдән суга батып, өйгә канатларын салындырып, шакы-шокы кайтып керде. Еламый. Авызын ерган да: 
- Баттым! - дип, идән уртасында басып тора... Күңеленнән узган шушы хатирәдән соң Җиһангир: 
- Хәзергесе көндә исән-сау гына йөрсеннәр инде, - диде. 
- Кайтмый әле, бераз тегесен-монысын карашыр иде. Кинәт Җиһангирның ташка сузылган куллары машина кычкырткан тавышка туктап калды. Ул торды, миләш агачлары арасыннан үрелеп, урамга карады. Каршы якта, кояшның алсу нурларына коенып, сап-сары чыршы бүрәнәләрдән салынган күрше Җамалетдин йорты турына ак "Жигули" килеп туктаган иде. Малае Сәлимҗан кайткан икән, җәмәгате белән. Аларны күзәткән Җиһангирның, ни хикмәт, йөзе ачылганнан-ачыла барды. Күкрәгенә шифалы дулкын бәрелеп киттемени, бик якын кешесен каршылаган төсле, канәгатьлек хисләре кичерде, үз-үзенә сөйләнеп тә алды: "Җамалетдин абыйның малайлары да үзенә охшаган, шәфкатьлеләр, кешелекле. Каберен дә, йорт-җирен дә карап торалар. Туган нигезләрен ташламыйлар, кайтып-килеп йөриләр... Сәлимҗанның бар карап торулары соклангыч, чук кебек киенгән мөлаем хатыны, алсу йөзен балкытып, олы капканы ачты. Әйдә, рәхим ит!.. Икесе дә пар килгән инде, ачыклар, бәхетле генә булсыннар!" "Жигули" машинасы ишегалдындагы яшел чирәм өстенә ак каздай кереп кунаклады. Капка ябылуга, сары гәрәбәдәй калкып торган Җамалетдин абый йорты кунаклар кайтканга сөенгәндәй балкып китте. "Их, үзе исән булса канә, - диде Җиһангир. 
- Яңа йорт төзегәч кенә, яшәү насыйп булмады. Хатынын җирләү кайгысын күтәрә алмагандыр инде..." Җиһангир үзалдына нидер уйлап, талпынып куйды. "Булмаса, керим әле, әйтәсе сүземне генә әйтеп чыгыйм әле", - диде дә, таягына таянып, урамга чыкты. Сәлимҗаннар капкасына таба атлады. Аның Сәлимҗанга башын иеп фәкать бер сүз - рәхмәт, дип әйтәсе бар, ата-ана каберен, төп нигезләрен ташламаганнары өчен...
* * *
 Көндез бераз черем итеп алса, Җиһангирга ару булып китә иде. Бүген йоклый алмады. Аптырагач, шөбһәле халәтеннән котылырга теләпме, урамнарны әйләнеп кайтырга булды. Башта олы юлга чыкты. Яныннан гына Садрый малае Касыйм фырт кына мотоциклда узып китте. Чәчләре тузгыган, гәүдәсен уклау йоткандай катырган, ә исәнләшү кирәген белмәде. Әллә теләмәдеме? "Урман кисәргә, утын әзерләшергә булса, тиз килеп җитәләр иде, - дип зарланды эченнән Җиһангир. 
- Хәзер күрмәмешкә салышып узалар. Ай, тиз үзгәрә кешең. Санлау юк... Авыру хәлен сау белми шул. Бу мәгънәсез малай-шалайдан ни көтәсең?.." Тегермән тартканда да, мөшкә авызыннан он тутырганда да, әтисенең артында капчыгы авуын күрә торып: "Әти! Капчыгың ава!" - дип, бил катырып торган иде бит. Мотоциклда фырт йөреп кенә ерак китеп булмый ул. Җиһангир, юл кырыйлап, авыл башына таба атлады. Машиналарга ягулык салу урынына җиткәч, янәшә-тирәләрне тукталып күзәтте. Ягулык агып сеңүдән шактый гына җирнең үлән үсмәслек хәлгә килеп пеләшләнеп калуын күргәч, кашлары җыерылды. Аннары ул сукалап узган ызан буйлап түбән таба 
- Кама ягына атлады. Ызан буенда ашламадан бушаган бер полиэтилен капчык, яртылаш җиргә күмелеп, туфракка кысылып калган да җилфердәп утыра. Җир чарасызлыктан сыкрый кебек иде. "Тәртипсезлек инде, - диде Җиһангир, кемгәдер сөйләнгән сымак. 
- Болай барса, бөтен дөньясын чүп басар, адәм чирдән арына алмас... Кая барабыз - белгән юк. Үләт базын да оныттык, тиресе бүреккә дип атылган этнең үләксәсе инеш буенда ауный..." Кама ярына килеп тукталгач, Җиһангир үзен бераз икенчерәк сизде. Кәефе күтәрелгәндәй булды. Алтын комлы яр буенда йөзтүбән каплап куелган алюмин көймәләр, дулкын кагып чыгарган эре балыклардай, ялтырап ята. Өстәрәк яр ныгытыр өчен кадап утыртылган тирәк агачлары яшел тармаклар җибәреп тернәкләнеп киткәннәр. Бакча артларына чыгарып өелгән тирес өемнәре дөя сыртларыдай калку-калку. Шунда, киртә буенда, бер ала бозау арканланган. Йорт-каралтылардан читтәрәк чыгарып салынган мунчаларның төтен торбаларына иске чиләкләр каплап куелган. Саргая башлаган агачлар көзге моңсулыкта тынып калганнар. Җиһангир өенең Камага караган зәңгәр тәрәзәләре тагы да ачылып, ялтырап киткән күк. Ул, балыкка йөри торган көймәсенә утыргач, карашын шул зәңгәр тәрәзәләренә төби дә Камышлы күл тирәләренә таба ишкәк ишә иде. Хәзер дә, көймә борынындагы транзисторын тыңлый-тыңлый, кармак саласы килеп китте. Дөнья мәшәкатьләрен, авыртуларын онытып. Юк шул, әлегә аңа көймәгә керергә ярамый, башы әйләнеп китүдән курка. Авыл читеннән үк башланган калкулыклы кырлар ерактагы урман читләренә барып тоташкан. Кояш нурларына коенган туган җир йокыга талган сыман. Якты дөньяга сокланып, куанып туймый яшә генә ләбаса!.. Тирә-як табигатен эчке дулкынлану, моңсулык белән күзәткән Җиһангир, муенын суза төшеп, Камага текәлеп калды. Кинәт йөзенә аптырау, шомлану галәмәтләре чыкты. Вак-вак дулкыннар ялтырап уйнаган су өсте чайкалды, ул, һавада тотынып калырга теләгәндәй, талпынып-талпынып куйды һәм яр буйлап атлады. Уйлары чуалчыкланды. Күптән түгел фаҗигагә юлыккан Фәезе шәйләнде. "Фәез төзелеш мәйданында, чиләкләрен күтәреп, йөгерә-йөгерә кайнар сумала ташый. Ашыга, кабалана. Эшне тизрәк бетерәсе килә. Аның авылына кайтасы бар, бүген җомга көн бит. Автобустан каласы килми. Менә ул ач яңаклы, сары чәчле егет янында туктап калды. Бригадирлары булса кирәк. Аңа нидер аңлатты. Тегесенең калайланган күзләре ялтырый, Фәезгә бармак яный: 
- Кайтарырмын мин сине!.. Синең өчен түбә җөйләрен кем ябыштырыр? Пушкинмы? Фәез ачуы килеп китеп бара, кабат сумала ташырга керешә. Түзми, зарлана: "Эшлим дигәндә, үзләрен кузгата алмыйсың... Әбәттә вино чөмереп, икешәр сәгать кәрт сугалар да, смена ахыры җиткәч, калып эшләргә кирәк..." Фәез эшне үз теләге белән ташлап китәргә кыймый, кайнар сумаланы зур гына тимер мичкәдән каерып-каерып ала. Теләге: тиз генә ташырга да китеп барырга. Бәлки, соңгы автобуска өлгерер... Менә югарыдан аңа кемдер кычкыра: 
- Фәез, җитәр!.. Юк, аның тукталып каласы килми, ул, мәгез, артыгы белән булсын дип, соңгы чиләген каерып алырга тимер мичкә эченә иелде. Бер кулы белән таянган капкачы шуып та китте, һәм ул мичкә эченә әйләнеп тә төште...
Җиһангир көтелмәгән хәлне ишеткәч, өннәрдән чыгып! 
- Улым, нишләдең син?! — диде. Кайнар сумала эченнән өтәләнә-өтәләнә сикереп чыккан Фәез нишләргә дә белми сикергәләде. Җиһангир улына, никадәр генә ашкынса да, тиз генә барып җитә алмый, аяклары тартыша, авырайганнан-авырая бара. Фәез янына хезмәттәшләре йөгереп килде. Пешкәнгә ничек тиз генә ярдәм итәсең? Кайсыдыр су сибәргә тотынды. Өстендәге сумала катып чыкты. Киемнәрен салдырырга керешсәләр, алар тирегә ябышкан... Ул ара да булмады, кемдер якыннан гына узып барган "ашыгыч ярдәм" машинасын борып алып килде. Шуннан Фәезне тиз генә хастаханәгә озаттылар... Бу хәлгә җаны тәрәзәгә күбәләктәй бәргәләнгән Җиһангир шәфкать туташларын орышты. 
- Ник мине малаем янына кертмисез? Мин бит аның әтисе... 
- Соңрак, абый, соңрак... 
- Соңрак соң була, миңа хәзер кирәк, хәзер!.. 
- Ул әле белештерми. 
- Белештермәсен! Күреп кенә чыгыйм инде... Ул палатага үтте. 
- Әй улым, улым... Ни хәлгә төшкәнсең... Ач әле күзеңне, ач?! Әтиең бу, әтиең... Менә шулай. Сөйләшә дә алмыйсыңмыни? Юктыр шул, тишек бугаз булгач... Сестра кызым! Бугазындагы бөкене бер генә минутка алыйк әле? Бер генә сүз сорыйм инде үзеннән? 
- Врачлар кушмый... 
- Кызым, дим!.. Улым! Сиңа нәрсә кирәк соң? 
- Су-у... 
- Тагын? - ... Фәез, кирәкми дигәнне аңлатып, чак кына башын чайкап куйды. 
- Үп-кә пеш-те... Арттан кереп җиткән врачлар Җиһангирны ашыктырдылар: 
- Ярамый, ярамый... Ул, Фәезеннән күзләрен алмый, артка чигенде дә чигенде. 
- Алайса, мин китим инде, улым... әле әйләнеп килермен... Фәез, ризалыгын белдереп, керфекләрен какты... Әйләнеп килгәндә, аның Фәезе палатада юк, аны күчергәннәр, ул күзләрен мәңге ачмаска йомган иде..." Җиһангир Казан урамнарында агылган кешеләргә юл биреп бетерә алмый. Бер тукталышта трамвайга утырырга ниятләп караган иде, аны як-яктан кысып чыгардылар, таягы чак кулыннан төшеп китмәде. Икенче трамвайны көтте, анысы бушрак иде, утырып китә алды. Бер-ике тукталыш араны авырткан аягында басып барды. Вагондагы яшьләр аңа игътибар итмәде. Бер ир генә, аның таякка таянып торуын күргәч, үз урынын бирде. Шәһәр урамнарын, биек-биек йортларны күздән кичереп барды ул. Аңа урамнан узучылар арасыннан Фәезе килеп чыгар төсле тоела. Малаена охшаш егетләр күңелен ымсындырды. Яланбаш, коңгырт чәчләрен тузгытып, аркасына спорт сумкасы аскан сары футболкалы Фәезе күренмәде. Бара-бара, ул аптырап китте: күз алдында чалынган йортлар, урам күренешләре кабатланды. Утырган трамваенда икенче тапкыр әйләнә икән ич. Кешеләр дә кайсы кая төшеп беткән. Каршында яшь кенә татар кызы басып тора. Аңа эндәште: 
- Кызым, миңа Кремльгә барырга кирәк иде. Кайда төшәргә кирәген онытып җибәргәнмен. Кыз авыл агаен тиз аңлап алды, аңа ачылып эндәште: 
- Әйдәгез, абый, менә монда төшик тә беренче троллейбуска утырырбыз. 
- Сезгә дә шул троллейбус кирәкмени? - дип сөенде Җиһангир. 
- Юк, мин сезне озата барам. 
- Рәхмәт инде, кызым. Минем өчен вакытыгызны әрәм итеп йөрмәсәгез дә ярар. Кыз алсу йөзләрен балкытып елмаеп куйды. Маңгаена төшеп торган коңгырт чәчен төзәткәндәй итеп алды. Җиһангир чибәр кызны акыллыга, әдәплегә охшатты.
- Минем бүген ял көне, - диде кыз. 
- Шәһәрне бер әйләнеп кайтыйм дип чыккан идем. Юксынуларымны таратып йөрүем... 
- Ә-ә... Кемне юксынасыз? 
- Якын кешемне югалттым. 
- Ә-ә... Алар, троллейбуска утырып, өч тукталыш узгач, урамга чыктылар. Бераз атлап баруга, тау өстендә кукраеп утырган ак түшле Кремль манарасы ялтырап күренде. Кыз, тукталып: 
- Абый! Менә шушыннан менеп, Кремль манарасы астыннан эчкә үтәсез, - диде. 
- Рәхмәт, кызым, рәхмәт. Болай булгач, аңладым. 
- Ул, уңайсызланып, кесәләрен капшады. 
- Нәрсә генә бирим икән соң үзеңә... Кыз аны бүлде: 
- Юк, абый, миңа берни дә кирәкми, борчылмагыз. 
- Алайса, игелек күр, кызым. Бәхетле бул, яме... Җиһангир Кремль тавыннан югарыга атлады. Аякларының җегәре бетте, сулышы капты. Туктап хәл аласы итте. Китеп барган кызның исемен дә сорамавына үкенеп куйды. Аның зиһененә соңыннан гына барып ирешкән "...юксынып йөрим" дигән сүзләрен хәтерләде. "Нигә икән? - диде. 
- Бәлки, ул минем малайның сөйгән кызы булгандыр. Кем белә бит аны... Аның да күңелендә ниләр булмас..." Җиһангир, шома чуерташларга таяк башын төртә-төртә, соңгы биеклекне алырга җыенган солдат сымак, кабалана-кабалана күтәрелде. Горур басып торган Җәлил һәйкәлен карап узды. Кремль манарасы астыннан чыгып, стенадагы язуларны карап барды-барды да бер ишеккә килеп керде. Керде дә дөрес кердемме соң дип гаҗәпсенеп калды. Барысы да аңа сәерсенеп карап калганнар иде. Әнә бер ханым, Җиһангирның ишек төбендә хәрәкәтсез туктап калуыннан, шар күзләрен уйнатып, сөрмә тарткан керфекләрен кага-кага көлүеннән чак тыелып тора. Янәшәсендәге икенче ханым, түше белән ярты өстәлне биләгәне, колакларындагы каен яфрагы чаклы кызыл алкаларын чайкалдырып алды, янәсе, менә мине күрегез! Бүлмәдә утыручы бердәнбер ир заты юкарган чәчен артка ыспай гына сыпырып куйган да, ханымнарның кыланышлы чырайларын күрмәскә теләгәндәй, кәгазьләр актаруын белә. Җиһангир, ниһаять, үзенең кыюсызлыгын җиңде. 
- Техника куркынычсызлыгы оешмасы шушыдыр бит инде? Берәү дә астан сөзеп караучы "хуҗабикә"дән узып дәшмәде. Шар күзләр ялтырашты, яфрак алкалар тибрәлде, юка чәчле агай да, башын иеп, кәгазьләрен кыштырдатты. Үзенең кемлеген бер генә минутка да онытмаган хуҗабикә: 
- Что вам надо? - дип дәште. Җиһангир сорауны аңласа да, үз яклаучысын эзләгәндәй, як-ягына каранды һәм, татарчалап: 
- Төзелештә малаем сумалага пешеп үлде... Шуны белешергә килдем... 
- Кайчан булды бу хәл? 
- Моны зур күзле кыз сорады. 
- Узган атнада. 
- Андый хәлнең бездә булганы юк, абый. Җиһангир гаҗәпләнде: 
- Ничек? 
- Безнең монда бармак киселсә дә исәпкә алына. 
- Ышанмыйм. Түр өстәл артындагы хуҗабикәнең соравы яңгырады: 
- Нәрсә ди ул? Кыз аңа эшнең нәрсәдә икәнен аңлаткач, кабат сорады: 
- Малаегыз кайда эшләгән иде? 
- Трестта... ЭВМ заводының ярдәмче хуҗалыгын төзиләр иде. Хуҗабикәнең сөякчел куллары, тырмап алырга теләгәндәй, трубкага үрелде, номер җыйды. Борис Иванович дигән кеше белән сөйләште, мәсьәләгә ачыклык кертте. Сөйләшкән арада, ым кагып, ниһаять, Җиһангирга урын тәкъдим иткән булды. Җиһангир утырмады. Чыбыкның аргы башындагы кешенең, тавышын күтәрә төшеп: "Аңа нәрсә кирәк соң?" - дип дәшүе ханымның чыраен үзгәртеп җибәрде, гаҗәпләндерде: 
- Ничек инде нәрсә кирәк?.. Шушы сүз Җиһангирның йөрәген телеп узды: "Бу ничек була инде? Кеше тикле кеше үлсен дә, шуны да белмәсеннәр, яшереп калсыннар!" Бу минутта барысы да аңа гүя кыргый җәнлекләрдәй карап калганнар иде.
Җиһангир, сөзәргә килгән үгезләрдән курыккандай, артка чигенде, каршы торырга көчсезлеген сизгәч, кулындагы таягын күтәреп болгады: "Их, сез, имансызлар! Китегез, каршы килмәгез миңа! Кайтарып бирегез малаемны, кайтарыгыз!.." Диңгездәй җәелгән Каманың урта бер җирендә вак дулкыннар җемелдәшә, бирерәк ярларга тәгәрәгән дулкыннар, нидәндер ризасызлыгын белдергәндәй, кашларын җыерган... Чү! Бу ни? Ак түшләрен ялтыратып, үле балыклар ага! Ак балыклар! Теге чакта Җиһангирның күлдә биешкәндә тоткан Ак балыгы сыман. Әллә учка тотып суга җибәргән шул балыктан үрчегәннәр инде...
* * *
Җир куены ачып ябылган. Яңа кабер ерактан калкып күренә. Кабер янында тукталган Җиһангирның башы аска иелгән. Бар гамен зират тынлыгы биләгән. Менә ул кулларын дүрт почмаклап корылган рәшәткә башларына тигезеп-тигезеп алды. Аннары, көрсенүен эченә йотып: 
- И-и улым, улым!.. Шушындый фаҗигале язмышка дучар булмасаң соң? - диде, башын чайкап. 
- Әбиеңә дип койган ташны үзеңә ашыктырган икәнсең бит... Җиһангирның күзеннән ике яшь бөртеге сыпылып чыкты да яңаклары буйлап тәгәрәде. Ул кабер яныннан китә алмый торды. Аны чардуганга ниндидер җепләр бәйләп куйган кебек иде. Ниһаять, ул: 
- Тыныч ят, улым, авыр туфрагың җиңел булсын!.. - диде дә әкрен генә кузгалып китте. Зиратны чыккач, уйларына уралган Җиһангир койма буйлап атлады. Кайсыдыр агачтан иртәрәк саргайган бер яфрак өзелде дә, талпына-талпына, Җиһангирның аяк астына төшеп тынып калды. Бу яфрак аңа улының вакытсыз кыскарган гомерен хәтерләтте. Янә улының яңа каберенә борылып караган чагында, күкрәген сагыш җиле өтеп алды. "Хуш, улым!.." Тәкъдир Тәкъдир дигән нәрсәгә ышану бар. Ә язмыш дигәнең, яшерен кодрәткә ия бер көч шикелле, кеше белән сиздермичә генә идарә итә диләр. Шулайрак аңларга өйрәнгәнбез без аны... Әмирхан Еники Әгәр шул фаҗига булмаган булса... Хәкимҗан аганың тормышы бу хәлгә калмас иде. Язмышына рәнҗеп яшәмәс тә иде. Җаны бергә үскән яшьтәшләренең, авылдашларының мул, куанычлы тормышларына көнләшеп сокланудан дулкынланмас, башын сызланулы уйлар биләмәс иде. Югыйсә ул да, таш кисәр егеттәй, ару-талуны белми җигелеп, дәртләнеп эшләр кеше иде. Юк, берсе дә ул теләгәнчә килеп чыкмады... Сугыш аны гомерлек хафага салды. Инде кая барып тотынса да, нишләсә дә, уйлары һаман да шул каһәр төшкән сугышка килеп төртелде. Ватан азатлыгы өчен барган сугыш вакыйгалары әледән-әле хәтерендә яңарды, күпме гомерләр узуга карамастан, күңел яраларын уя бирде. Бәгыре телгәләнгән минутларда ул: "Яу кырында ятып калган булсам..." - дип тә өзгәләнде. Әмма аның ныклыгы җиңә, тормыш дигән нәрсә үзе күрсәткән газаплардан, үлемнән көчлерәк. Хәкимҗан ага бар сабырлыгын уч төбенә төйнәп түзде, түзә. Сугышка киткәндә, авылдашлары, аның да исән-сау әйләнеп кайтуын теләп, басу капкасы буенда кулъяулык болгап озаттылар. Биткә бераз ябыграк, яссырак яңаклы кара-кучкыл егетнең үзенә тартып торган сөйкемле коңгырт-кара күзләрендә тормышка мәхәббәт очкынланып янды. Сәгыйдәгә булган мәхәббәт ялкыны исә тормышның бихисап гүзәллекләрен ачты. Ул әти-әнисенең бер генә малае иде. Авылдашлары аны яхшы нәселдән чыккан төпле, саф күңелле егет итеп санады. Аның сугыштан кайтып керүен дә сөенеп каршы алдылар. Дүрт ел гомер үтсә дә, ул элеккечә гади-гадәти булып калды. Әмма бер нәрсә сизелде: сугышта алган тән җәрәхәтләренә өстәлгән йөрәк ярасы аның электәге күтәренке рухын ничектер кыя төшкән иде. Якын белешләре, иптәшләре, аның бу халәтенә бераз гаҗәпләнеп: "Башыңны имә, исән кайтуыңа сөен, бар сәламәтлегеңә шөкрана кыл!" - дип юатырга ашыктылар. Ул артыгын сөйләшмәде, җавабын теләртеләмәс көлемсерәү белән уздырып җибәрде.
Госпитальдә озак дәваланып яту аның яңак сөякләрен калкыта төшкән, агарып калган чыраена сизелер-сизелмәс сагыш моңы да салган иде. Һәм ул моң көндәлек тормыш мәшәкатьләре белән таралып юкка чыкмады, арттан ияргән күләгә сыман, гомергә сеңеп калды. Әнисе белән икәүдәникәү генә гомер кичергән Хәкимҗанның эчке халәтеннән саркып чыккан сагыш бар рухын камап торды. Инде хәзер, егерме көн элек кенә әнисе Әкълимә апа да вафат булгач, япа-ялгызы калды.
* * *
Хәкимҗанның, кулга хуҗалык сумкасы тотып, төнге каравылдан - машина паркыннан кайтып килеше иде. Офыктан күтәрелгән кояш нурлары йөзенә туры сибелгәнгә, ул керфекләрен каккалады, күзләрен кыскалады. Хәкимҗан авыл читендәге Кече үзән болыны кырыендарак аерылып калган йорты каршына килеп тукталды. Тузган йорты алдындагы сынык рәшәткәләрне төзәтеп куйды, җепсә баганаларның ныклыгын тикшерде. Алар да череп баралар иде. Баскан урыныннан тиз генә кузгалып китәргә ашыкмады. Иске йортын янә бер күздән кичерде: түбәсе шул ук - билләнеп сыгылып төшкән, иске-москы такталар өстеннән яңгыр сулары үтмәс өченгә ябылган толь кисәкләре ямау-ямау. Йорт, кояш ягына таба кыйшаеп, җиргә иңгән. Тәрәзәләре дә шушы нигездә гомер кичереп картайган әнисенең уйчан күзләредәй моңсуланып калган. Яртылаш ачылган ак пәрдәләр улын көтеп алучы Әкълимәнең ак яулыгын искә төшерә. Ул ата нигезен ташлап беркая да китмәде. Нигездә төпләнүне әнисе бик-бик теләде. Колхоз рәисе Касыйм әле беркөн генә әйтеп торды: "Хәкимҗан абый! Әйдә, Әхмәтшалар чатында салынган яңа йортка күч, Яшьләр урамында рәхәтләнеп яшәрсең", - диде. Юк, ризалашмады Хәкимҗан, Түбән очны Югары очка алыштырмады. Аңа Яшьләр урамы түгел, ата-ана нигезе - үзенеке кадерле. Яланаяк чабып үскән үзән буйлары, бөтен рухын биләп торган чишмәле болыннар... Нигез!.. Ничек итеп ул үз иманына хыянәт итә алсын?! Күңеле барыбер башка җиргә ияләшә алмас кебек тоелды. Дөньяда күрше хакы бар, ата-ана хакы бар. Нигез дигән нәрсә бар. Әтисе Мәгъсүм сугышка Хәкимҗаннан бер елга алданрак киткән иде. Киткәндә әйтте: "Улым! Бу сугыш тиз генә бетмәс әле, чират сиңа да җитәр, исән-сау әйләнеп кайтсаң, нигеземне ташлама, әниеңне какма!" - диде. Күрәсең, кайта алмасын күңеле алдан ук сизгән. Ул Мәскәү тирәсе сугышларында ятып калды. Хәкимҗан хуҗалык сумкасын бер кулыннан икенчесенә күчерде дә баганасы авышкан капкасына таба узды. Кыйшаеп, аска салынган капка да, үз язмышына рәнҗегән сымак, шыгырдап ачылды. Ишегалды иркен иде. Аның иркенлеге, ихатага кайтып кергән саен, җанга ниндидер тынычлык бирә. Хәкимҗан кыр ягына борылып карады. Киртә белән генә тотылган кыр, бакча буйларын үләннәр басып китә язган. Җәй буе үскән үлән очлары август кояшы астында инде агарып та калганнар. Аларны чабарга нигәдер кулы җитмәде Хәкимҗанның. Моңа әллә әнисенең соңгы айларда һаман сырхаулап йөрүе сәбәп булды, тәгаен генә үзе дә белмәде. Башка чыккач та, әтисенең тау ташларыннан өеп салган сарае да бер почмактан утырып, җирдән өскә таба баскыч-баскыч булып ярылып киткән. Икенче почмагына утын әрдәнәсе терәп өелгән. Әрдәнәгә бидон белән су ташырга көйләнгән ике тәгәрмәчле арба сөялгән. Утынлыктагы зур бүкәнгә ярык сабы зәңгәр изолента белән чорналган балта чабылган. Имән тактадан эшләнгән таш сарай ишеге төбенә бер су чиләге каплап куелган. Сарай почмагыннан өй тигезлегендәге ике арага корылган коймага кадак кагып, иске комбайн каешы һәм аның янәшәсенә бер иске чалгы эленеп куелган. Хуҗа кешенең ишегалдына кайтып керүен сарай эчендәге тавыклар тиз сизеп алдылар, җанланып, үзара кыткылдаша башладылар, җим сорап тышка чыгарга җилкенделәр. Сумкасын баскыч төбендә калдыра килгән Хәкимҗан, сарай ишеген ачып, башта тавыкларга җим сипте, аннары кечкенә генә улакларына су өстәп куйды. Баскыч төбендә аны әллә каян гына килеп чыккан соры мәче каршы алды. Аңа үз итеп дәште: 
- Ә, син дә кайттыңмы, песи? Мәче, аның сүзе белән килешкәндәй, башын күтәреп мияулап алды. Ишек ачылуга, сикереп, эчкә үтте. Өйгә беренче булып кергән мәче мич кырыендагы савыт кырыйларын иснәнде. Рәтле нәрсә күрмәгәч, хуҗасына янә мияулады. Ияләнгән гадәте белән аның нәрсә дә булса алып кайтуын өмет итте. 
- Ашыйсың килдеме? - диде Хәкимҗан, сумкасын өстәл кырыендагы урындыкка куеп. 
- Тычкан тотарга иде...
Сумкадан башта кечкенә радиоалгыч чыкты, ул тәрәз төбенә менеп утырды, термос - өстәлгә. Ризык төргән кәгазьләр кыштырдый башлагач, мәче каршыга ук килеп басты. 
- Сизәсең үзең... - диде Хәкимҗан һәм ашаганнан калган тавык сөякләрен мич казнасы кырыена китереп салды. Хәкимҗан, ятып, бераз ял итәргә ниятләде. Кояш нурларыннан уңып агара төшкән зәңгәрсу буй-буй костюмын салып ишек катындагы элгечкә элде. Шул ук элгечкә арт өлеше тирләп каешланган көрән кепкасы да менеп утырды. Тигез, кыска гына итеп кыркылган электәге карасу чәчләре инде көмешләнеп аралашкан, баш түбәсендәгеләре сирәгәеп тә калган иде. Ул шул кыска чәчләре өстеннән башын бер сыпырып алды. Күлмәктән генә калган Хәкимҗанның калак сөякләре калка төште. Биленә буып бәйләгән каешы бушрак чалбарын җыерып китергән. Бу аны тагын да чагайтыбрак күрсәтә иде. Чишенеп түргә узган Хәкимҗан, тынлыкка колак салгандай, караваты янында туктап калды. Аңа өй эчендә нәрсәдер җитми иде. Кайтса-керсә, җанын шул кимерә. Бигрәк тә әнисен җирләгәннән бирле шулай. Юкса бар нәрсә дә үз урынында кебек: почмактагы газ плитәсе дә, кечкенә суыткыч та, агач шкаф та, рамлап диварга эленгән иске көзге дә, акшарланган мич, мич буендагы куна тактасы, өстәлдәге җиз самавыр, электр чәйнеге, кырый тәрәз төбендәге керосин лампасы (ут сүнә калса!) - бар да үз урынында. Шулай да... Түр тәрәзә төбендәге әнисе яратып үстергән роза гөле, өйгә азмы-күпме ямь биреп, кызыл чәчәкләргә күмелгән. Матурлар!.. Бер караганда, җанны иркәли, икенче карасаң, моңаеп калганнар төсле. Чәчәкле чаршау артында Әкълимә карчык караватының бушап калганын алар да сизәләр сыман. Хәкимҗан, исенә төшереп, аларга чүмеч белән су сипте. Аннан ял итәргә караватына менеп ятты. Мәче һаман кыштыр-кыштыр сөякләрен кимерә иде. Бу тавыш бүген каравыл өенең идән астында теш кайраган күсене исенә төшерде. Тәмам җанына тиде, каһәрең!.. Хәкимҗан, торып, мәчене чыгарып җибәрде дә кире урынына килеп ятты. Тәне ару-талчыгу сизсә дә, күз кабаклары тиз генә йомылмады. Күңелендә әнисенә бәйле уйлары йөзде, янәшәсендә генә аның рухын тойды. Әйтерсең ул үлмәгән, күзгә күренми генә һаман да өй эчендә кыштыр-кыштыр йөреп торуын белә. Җәйгән урыннарын рәтли, тәрәз пыялаларын сөртә. Почмагына узышлый, стенага эленгән бер фотосурәт каршында туктап кала. Анда хәрби киемнән төшкән чибәр ир-ат. Кара мыеклы, мөлаем йөзле. Бу - ире, Мәгъсүме. Аның бу рәсемен ул үзе зурайтып алган иде. Әкълимәнең йөрәге "Әй!.." дигәндәй җилпенеп, уелып китә, һәм ул Мәгъсүме каршында, гаепле кеше гафу үтенгәндәй, иелә төшкән башындагы ак яулык читенә үрелә, йөзен яшергәндәй, авызын каплагандай итә дә телгә килә: "Әй Мәгъсүмем! Син әле һаман да яшьсең. Мин инде менә нинди төсләргә кереп беттем. Кайтып керсәң таный да алмассың. Кайтмадың шул, кайтмадың, кара кашым! Кабат күрешүләр насыйп булмады... Әй, бу гомерләрне! Үз башыңа гына калгач, гомер кичерүләре читен икән ул. Кирәклегеңне картайган саен ныграк сизәм. Картайгач, күңел нечкәрә. Серләреңне сыйдырыр кешең, таянычың булмагач, менә шушылай җылыйсылар да килә. Берьялгызым булса да түздем инде, ничек түзгәннәремне бер Ходаем гына белә. Барыбер әйткән сүзләреңә тугры булып калдым: өемә чит-ят кеше кертмәдем..." Ул ара да булмый, Әкълимә карчык почмак тирәсендә кайнаша, кулларында савыт-саба уйный, учагына ут та элгән. Керт-керт бәрәңге әрчи, кулыннан төшеп киткән пычагы кәстрүл кырыена бәрелүдән чыңлап китә. Үз-үзенә, сукранып: "Каенанамның риза-бәхиллекләрен дә алган идем, үземне Әкълимә киленем дип кенә йөртте. Башка чыккач та чәйдән калдырмадык. Тату яшәдек. Миңа гына килен хезмәте күрергә язмаган икән..." Элегрәк, малаен өйләндерәсе килеп, аның күңелен тегеләй дә, болай да тартып карады. Берсендә: 
- Нәрсә булды соң сезгә? - диде, аптырап, - инде Сәгыйдә белән ни гомерләр йөрешәсез, фронтта чакта хатлар язышып тордыгыз. Ул бала да синең кайтуыңны дүрт күз белән тилмереп көтеп алды. Тартып-сузып йөрү килешмәс. Әйбәт, тәүфыйклы кыз дип әйтүем... Хәкимҗан бер сүз дә дәшми тыңлап утырды. Ни уңга, ни сулга борылмады. Бу хәл ананы төрлечә уйландырды: "Ни генә булды соң боларга? Әллә, Ходаем, араларын берәрсе боздымы? Кыздан күңеле бер дә бизәрлек түгел иде бит..." Шулай ул өйләнү мәсьәләсендә Хәкимҗанның исенә бер генә төшермәде. Тагын бер җаен туры китереп, сагаеп кына болай дип тә әйтеп карады: 
- Улым! Аптыраганнан әйтүем инде, Сәгыйдәгә өйләнәсем килми дисәң, әллә соң күңелеңә ошаган бүтән бер кызны эзләп карыйсыңмы? Шушы сорау Хәкимҗанны урыныннан сикертеп торгызды. Ул бер мәлгә сүзен әйтә алмый торды һәм ярсынган кыяфәттә:
- Әни! Җитәр инде сиңа!.. - диде. 
- Бу турыда минем белән алай сөйләшмә... Аннан ишегалдына ук чыгып китте, үзенә урын таба алмагандай, арлы-бирле йөренде. Ахыр чиктә балтага барып тотынды да ачу белән утын яра башлады. Әкълимәне бу сүзләр шомга салды. Эченнән генә: "Ай Аллам! - дип уфтанды. 
- Бу бала сугышта алган яраларыннан, гариплегеннән кимсенә микән соң? Югыйсә берсен дә үзе теләп алмаган. Нинди егет иде! Әтисе кебек таза. Бер-берсенә шулкадәр охшарлар икән... Янында снаряд шартлап шул хәлгә төшкән шул. Сул кулы терсәктән чәрдәкләнгән, бөрешеп калган. Биленә тигән, бот итләрен умырып алган. Җәрәхәтләреннән снаряд кыйпылчыкларын тиз генә чүпләп тә бетерә алмаганнар. Күрәчәк булгач нишләтәсең. Башы гына исән булсын инде, башы гына. Әле бөтенләй кулсыз, аяксыз кайтучылар да бар. Вак-төяк эшкә ярагач, ничек тә югалмас, ачтан үлмәбез әле, Алла боерса..." Ә башкачарак фикер йөрткән Хәкимҗан йөзендә - моң, җанында сыкрау иде. Эчтән янып-көюләрен сиздерәсе килми, авызыннан бер ычкынган сүзнең колы булудан да курка. Сәгыйдәсен һич тә оныта алмый, аңа булган мәхәббәт газапларын үзенчә кичерә... Сәгыйдә! Сәгыйдә!.. Күз йомдымы, ул һаман яшьлектәгечә көләч, түгәрәк йөзен балкытып каршыга килеп баса. Таңда таралган томан пәрдәләре артыннан, энҗедәй тешләрен балкытып, сиңа, "Ә, шулаймыни?" дигәндәй, гаҗәпсенеп, җан атып карап кала. Күзләрендә зәңгәр сиреньнәр чәчәк аткан. Елмаюы җан җылысы бөрки, пакьлек нуры чәчә... һәм шул сихри көч үзенә серле тылсым кебек тартып тора, аны оныттырмый... Каян башланды бу дуслык? Төгәл генә өзеп әйтү кыен. Бәлки, урамда бергә уйнаудан, болында каз көтеп йөрүдәндер. Ә бәлки, ындыр табагыннан башлангандыр. Ындыр табагы!.. Алар икесе дә бодай көшеле артына килеп кунаклаганнар иде. Олырак апалар аргы баштагы көшел тирәсенә җыелып ял итәргә утырганнар. Янәшә-тирәләрендә буш капчыклар аунап ята, тулыларын бер рәткә утыртып куйганнар. Көшел өсләрендә агач көрәкләр тырпаеп тора. Бер читтә тузанга баткан лабогрейка, көлтә-көлтә саламнарны тузгытып чыгарган "авыз"ын карга кебек ачкан. Аның тәгәрмәч-механизмнарын хәрәкәткә китерер өчен, бер түгәрәктә җигелеп тарткан пар атлар, башларын иеп, ялга тукталып калганнар, койрыкларын салмак кына болгый-болгый, өсләреннән чебен-черкиләрне куалар. Ындыр табагы калтыр-кылтыр эшләгән машина гөрелтесеннән, үзара кычкырып-кычкырып сөйләшкән тавышлардан арынып калган. Җан шул тынлыктан рәхәт сулыш ала. Арып талчыккан тәннәр изри, оетып йокыга тарта, әзгә генә булса да черем итәсе килә, миләрдә әлеге ындыр гөрелтесе югыйсә сүнеп тә бетмәгән, үзенчә дәвам итә кебек. Шуңа да карамастан ике яшь җан, Хәкимҗан белән Сәгыйдә, бар дөньяларын онытканнар, күзләрен бер-берсеннән алмый сөенешеп көлешәләр. Ул ара да булмый, Сәгыйдә, чытлыкланып, Хәкимҗанны көшел өстенә этеп җибәрә, аны еккан куанычыннан чабып китәм дигәндә генә, үзе дә сөртенеп егыла. Аксыл-көрән күлмәк итәкләре тездән ашып җилпенеп ала, матур ботлары алтын бодай бөртекләренә тәңгәл килеп ялтырый, күзләрне камаштырып уза. Моңа артыгын игътибар итмәгән, аны-моны уйламаган Сәгыйдә җәһәт кенә торып баса да артыннан куа килгән Хәкимҗанга, учлапучлап, бодай бөртекләре сибә. 
- Әй, син нишлисең, Сәгыйдә? Сәгыйдә рәхәтләнеп көлә: 
- Минме? 
- Ул учында калган бодай бөртекләрен һавага чөеп җибәрә. 
- Күккә алтын йолдызлар сибәм... Хәкимҗан аның артка каерып бәйләнгән кызгылт яулыгы астыннан маңгаена таралып төшкән бер уч коңгырт чәчләренә, яктылык сирпегән күзләренә карап кала. Кыз, көлә-көлә, сүзен дәвам иттерә: 
- Күрмисеңмени, матур ич!.. 
- Миңа син матуррак... Шунда Сәгыйдә "Нәрсә?" дигәндәй сагаеп калды. Сулышы бүленде. Әлеге сүз аның колак төбендә лампа яктылыгыннан очып китә алмаган күбәләк кебек бөтерелеп торды, һәм ул, әй, кит әле моннан дигәндәй, талпынып, бодай бөртекләрен Хәкимҗанга сипте, сипте дә кинәт борылып көшел әйләнә чапты. Хәкимҗан артыннан куа китте. Сәгыйдәнең чәч толымы яулыгы астыннан бер уңга, бер сулга тибрәлде. Чабып барган Хәкимҗан хәйләгә керешеп туктап калды да кире якка чапты. Сәгыйдә, йөгереп килгән җиреннән тукталып кала алмый, Хәкимҗан кочагына килеп керде. Сискәнеп: "Ай!.." - дип кычкырып куйды да егет кочагыннан тере балыктай шуып чыкты. Хәкимҗан куллары утка пешкән сыман тартылып калды. Тәнен чемердәтеп, әллә нинди ләззәтле бер кайнар дулкын узды. Тоттырмас өчен мышный-мышный чапкан Сәгыйдә, аягына чалынган каеш чыбыркысын алып, Хәкимҗан каршына басты да кизәнгән төсле итте.
- Менә хәзер килеп кенә кара! Ат куалаган чыбыркың белән... 
- Нишләтәсең? Сәгыйдә көлде. 
- Кирәгеңне бирәм. 
- Ни өчен? 
- Тик тормаган өчен, белдеңме?.. "Сиңа карап тик кенә торып буламы соң?" Хәкимҗан шулай димәкче иде, тыелып калды. Бүтәнчә дәште: 
- Сәгыйдә! Ял гына итик әле... Алар, янә бодай көшеле кырыена килеп, пар коштай кунакладылар. Аннары Хәкимҗан көшелгә сузылып ук ятты. Бераз зәңгәр күккә карап торгач, йоклагандай күзләрен йомды. Күңел түреннән, әкрен генә агылган болытлардай, ләззәтле хисләр кичте. Сәгыйдә белән шаярышып уйнау аңа бик рәхәт иде. Сәгыйдә яланаякка кигән чүәкләрен, салып, янәшә куйды. Тәпиләрен, яр комына күмеп уйнагандай, бодай бөртекләренә күмде. Бу шөгыле туйдыргач, алтын бөртекләрне бер уч төбеннән икенчесенә күчереп җилгәрде. Аңа сүзсез утыру күңелсез иде. Ул Хәкимҗанга борылып карады. Аның күзләре һаман да йомык. "Әллә ул чынлап торып йокыга киткән?" Чәченә аксыл бәс саргандай тузан бөртекләре кунган, карлыгач канаты сымак сызылып киткән кыйгач каш араларына, колак эчләренә кереп тулган. Сәгыйдә көшел өстеннән бер нәзек салам кисәген алды да аны, калку яңакларыннан, кара-кучкыл битләреннән, чебен йөрткәндәй йөртеп, егетне кытыклый башлады. Хәкимҗан моны тоймагандай түзеп ятты. Болай эш барып чыкмагач, Сәгыйдә аның ачык күлмәк изүеннән күкрәгенә бодай бөртекләрен коеп уйнарга мәҗбүр булды, һәм үзе үк түзми пырхылдап көлеп җибәрде. Хәкимҗан кинәт торып утырды. 
- Тик кенә торасыңмы инде син? 
- Ә син йокы симертмә... 
- Әбәт ич. 
- Атларыңа су эчерәсең бар, Зөфәр эчереп китте инде. Хәкимҗан, торып, күлмәк эчләренә тулган бодай бөртекләреннән кагынды. Сәгыйдә көлеп карап торуын белде. Озак та үтмәде, ындыр табагында, тузаннар күтәреп, шау-шулы хәрәкәт башланды. Кайсы капчык авызын тотты, кайсы игеннәрне чиләкләп тутырды. Агач көрәкләр белән бөгелә-сыгыла эшләгән хатын-кызларның күлмәк итәкләре җилфердәүдән тынып тормады. Ышкылып урыны-урыны белән сүсәргән, үз ишенә туры китереп салынмаган ямаулы киемнәр һәм шул киемнәр астыннан сизелеп торган тән хәрәкәтләре аларның кайгы-хәсрәткә түзем, сабыр холыклары турында да сөйли. Хатынкызлар тирәсендә ындыр табагы бригадиры - озын муенлы, яссырак башлы Мәхмүт - эшкә каударлап арлы-бирле йөренде. Ул кычкырынган булса да, аның тавышын беркемнең дә ишетәсе килмәде. Хәтта атлар да, аны абайламагандай, күчәр әйләнәсендә, борын тишекләрен киереп ача-ача, үз өлешләренә төшкән "йөк"не сөрлегә-сөрлегә тарттылар. Яннарыннан малайлар камчы тотып әйләнделәр. Хәкимҗан апа-җиңгиләр янында үзеннән дә зур көрәк тотып эшләүче Сәгыйдәгә карапкарап алды. Көнозын ат куалап әйләнгән Хәкимҗанның аяклары тәмам арып калганнар иде. Кояш, олы бер алтын тәңкәдәй, Тегермән тавы артына тәгәри. Кич җитте. Кайтырга җыенган апалар алъяпкыч, күлмәк итәкләрен кактылар, бер-берсен ашыктыра төштеләр. Инде бер төркем булып ындыр табагыннан чыгып та баралар. Алар каршына әллә каян гына челәндәй озын муенлы, зур кылыч борынлы Мәхмүт эчкә баткан зәһәр күзләрен ялтыратып килде дә чыкты. Хатыннар аптырашып туктап калды. Мәхмүт, бернигә дә исе китмәстән, җанны тырнаган янаулы карашы белән һәммәсен капшап чыкты. Юаш, миңле Нәсимә апа янына килеп җиткәч, аның аягындагы олырак галошына игътибар итте. 
- Галошыңны салып как әле, - диде ул, гомер ачылмас тыңкыш борынын тартып. Көтелмәгән бу сораудан берүзенә өч бала үстергән Нәсимә апаның йөзе комачтай кызарып чыкты, колак алкаларына кадәр дерелдәп китте, һәм ул, үзендә көч табып, рәнҗеп кенә дәште: 
- Ай Ал-ла, мә соң... Ул аягына кечерәк галошы юклыктан олысын эләктергән иде. Галош эченнән нибары бер уч бодай чыкты. Нәсимә апа иелгән җиреннән билен язып турайтты да:
- Күңелең тыныч булсын, Мәхмүт, йә бер дә йоклый алмас идең, - диде. Гомерлек куштан, ялагай Мәхмүткә хатыннар җирәнеп карап калганнар иде. Ул әнә шул җирәнгеч карашларны да тоймый, саф җаннарда гына була торган кешелек хисләреннән мәхрүм, барысын шулай кирәк, дөрес эшлим дип саный. Бер уч бодай бөртекләренә төртеп, үзенекен тукыды: 
- Эшкә юри зур галош киеп килмиләр... 
- Булмагач, каян аласың аны, олысы да юк бит әле аның... -диде Түбән оч Хәлимә, ачуы килеп. Үтә эшлекле кыяфәттә басып торган Мәхмүтнең озын бармагы янә җиргә таба төртелде. 
- Үлчәүгә керә бит ул, үлчәүгә... Хатыннар йөзләрен чөереп китеп бардылар. Бераз тын гына атладылар да Мәхмүт ягына борылып карарга да җирәнеп сүзгә килделәр: 
- Галош кактырып йөрмәсәң шул... 
- Кит аннан, мондый ирең булганчы... кит аннан, үләм... 
- Сәкинәсе ничек чыдыйдыр?! Аңа сабырлык бирсен Ходай... 
- Кипкән бит инде, чырага калган. Үзенә дә килер әле, котаймас... Тукта, нигә болар һаман онытылмый икән? Моңа ни гомерләр узган бит. Теләсәң дә, ул көннәргә кайтып булмый. Сәгыйдә белән кабат куышып уйнап, җан атып сөйләшә алмыйсың. Әмма, ни гаҗәп, шул якты хатирәләр күңелне юата... Берсендә алар, Сәгыйдә белән икәү, Ташлыяр болынында каз көткәннәр иде. Тау башында чит басу, арпа җире. Бер арпа тәмен сизеп алган казларны һич туктатырмын димә. Биек тау дип тормыйлар, "кагъ-кагъ" килеп, "яу"га үрмәлиләр. Ә каравылчы Павел дәдәй аларның менеп җиткәнен сагалап кына йөри. Көн матур иде. Кызыл яр комлыгындагы сулыкта кояш энҗеләр сибеп уйный. Алар шунда уенга алгысып мәш килделәр: уч төпләренә матур-матур чуерташлар җыелды, салават күперләрен хәтерләтеп төрле-төрле нурларда ялтырап киткән комташлары, бака кабырчыклары күңелне иркәләп җылытты, алар комлы яр кырыйларыннан су чәчрәтеп яланаяк чаптылар. Арырак язгы ташкыннардан ишелгән ярда авышып калган ялгыз талның юан тамыры өстендә янәшә сөйләшеп тә утырдылар. Ә казлар көттермәде, оя-оя тезелешеп, тау башына үрмәләүләрен белделәр. Инде күбесе арпа басуына хуҗа булып, башларын ялт та йолт башак араларыннан калкытып, берсен берсе макташа-макташа, авызларына төптән эләктергән башакны очка таба дерелдәтә-дерелдәтә җилгәрделәр, тук бөртекләрне янтаеп чыккан бүксәләренә тутырдылар. 
- Кый-гак, кый-гак!.. Кинәт шушы тау башы ягыннан ишетелгән казлар тавышы Хәкимҗан белән Сәгыйдәне сискәндереп җибәрде. Алар яр астыннан, йөгереп, болынга менделәр. Тау өстендәге казлар, өркешеп, кайсы болынга, кайсы су өстенә очып төшә башладылар. Төркемнән аерылган бер каз кире якка, Бурсык елгасы авызындагы болын ягына очты. Җирдән күтәрелеп өлгерә алмаган бер ак каз арпа басуы кырыенда канатларын җиргә бәрә-бәрә җилпенде. Озын сары төлке койрыгы аның әле бер, әле икенче ягына чыгып тибрәнде һәм шундук казны тынып калырга мәҗбүр итте. Ул ара да булмады, җиргә сыланып шуышкан сары койрык басу эченнән арткарак калып чыгып килгән икенче ялгыз казны куа китте. Хәкимҗан белән Сәгыйдә аны-моны карамый чаптылар да чаптылар. Төлкене куркытырга теләп, "һай-һай"лап кычкырдылар. Коткарасы иде шул казны! Алар кычкырудан туктамадылар. Хәкимҗан эт дәшкәндәй сызгырып та карады. Бәлки, сызгырган тавышны төлке ишетсә, казга тими китәр? Сәгыйдә малай артыннан калышмаска тырышып чапты. Тагын бераз гына барсалар менеп тә җитәчәкләр! Менә шушы Ташлыяр кыя турын кыеклап үтәсе дә... Хәкимҗан кызны көтеп алды. Кыя турыннан аска карарга куркынычрак иде. Шулай да Хәкимҗанга таба тартыла төшкән Сәгыйдә читләп кенә тау астына күз ташлап алды. Йөрәге дөп-дөп типте. Бүтән ул якка карамады. "Башың әйләнеп тәгәрәп китсәң ни эшләрсең?" Тагын да өскәрәк күтәрелделәр. Аяк астында җир сөзәкләнә башлады, сулышка да җиңелрәк булып китте. Алар, кызулый төшеп, җәһәтрәк чаптылар, тавыш салырга да онытмадылар. "Һайт, һайт!.." Хәкимҗан, як-ягына каранып, төлкене күзәтте. Каз тавышы да ишетелми. "Буып ташламаса гына ярый инде", - дип уфтанды. Менә басу ызаны буенда ак таш сымак бер йомры нәрсәнең хәрәкәтсез ятканы күренде. Шул теге ак каз икән. Аны кызганудан эче жу итеп китте, иреннәре дерелдәп алды:
"Безнеке..." Хәрәкәтсез яткан казның бер канаты җиргә салынган. Сәгыйдә килеп тукталуга, казны кызганып: 
- И-и бәбкәм... - дип куйды. Хәкимҗан: 
- Муенын буган да ташлаган, - дип өтәләнде. 
- Канын эчкән дә киткән. 
- Вәт, кабахәт! Ары да, бире дә сугылып карадылар. Төлке - юк. Шунда бер үзәнсу җирдә тагын бер казның тәгәрәп ятканы күренде. Таланган йоннары як-якка очкан. Югыйсә җаны да чыгып җитмәгән. Каз санын калтыратып, тәпиләрен тибенеп алды да тынды. Сәгыйдәнең күзләренә яшь тулды. Ул янтаеп яткан ала казның җылы йомшак түшеннән сыйпап алды. Канат очы кызылга буялган каз Шәргыя апаларныкы иде. Болынга төшкәч тә, алар казларны барлап, берничә тапкыр санап чыктылар. Сәгыйдәләрнең ана казы юк иде. Ул, нәүмизләнеп: 
- Ялгыз очкан каз безнеке булган инде, - дип куйды, сулык-сулык килеп алды. Хәкимҗан аны тынычландырырга тырышты: 
- Без ул казны хәзер эзләп алып кайтабыз, - диде. Алар каз көтүләрен авылга таба, тавык фермасына табарак куып кайтардылар да су буйлап ана каз очкан Бурсык елгасы ягына китеп бардылар. Ташлыяр турындагы буага якынлашканда, киң улактан, тулып, буа артына аккан су тавышы таудан төшкән шарлама сымак көчәйгәннән-көчәя барды. Күңелне әллә нинди куркыныч янагандай шомландырды. Буага керделәр. Аларга ярның теге ягыннан барырга кирәк иде. Аска тирән чокыр ясап аккан су дугай-дугай бөтерелде. Буа нык. Аны инде ничә ел язгы сулар да агызып алып китә алмый, тауда үскән куак агачларын, кызыл балчыклар белән аралаштырып, саламнар белән ныгытып, катлам-катлам итеп, таптап салганнар. Сабантуйлары алдыннан, язгы эшләр беткәч. Арбаларга атлар җигеп, кул көрәкләре белән балчыклар төяп, җыен кебек җыелган апалар, абыйлар - барысы бергә берләшеп. Сәгыйдә улак өстенә салынган имән такталардан атлый-йөгерә чыкты. Хәкимҗан, шулчак буа артында тырпаеп чыгып калган чыбык-чабыкларга бәрелә-сугыла чәчрәп аккан тирән су чокырына карап: "Сәлим абыйлар иң зур чабакларны менә шушыннан эләктереп кайталар иде", - дип куйды. Тегермән турын узуга, алар яр буйлап йөгерә-йөгерә киттеләр. Елга яры бер сөзәкләнеп, бер биегәеп калды. Текә ярларга карлыгачлар оя корган. Алар, түгәрәк тишекләреннән туп кебек атылып чыгалар да, канатларын җилпеп, бер аска, бер өскә күтәреләләр. Һавада дирижёрлык иткән карлыгачлар, шатланышып, матур көйләрен язалар, канат очларын көмеш суларга манып-манып алалар һәм үз юлларына очып китәләр. Әнә сөзәк ярда үскән камышлар буеннан башын калкыткан бер су күсесе дулкын ярып узды. Моны күреп алган Сәгыйдә сорап куйды: 
- Ул күсе казга тимәс микән? Хәкимҗан кыенсынып калды: 
- Юктыр... Каздан үзе курка бугай ул. Сасы көзән булса, ул яман... Бурсык елгасы тамагына якынлашканда, Хәкимҗан колагына нидер ишетелгән күк булып китте. 
- Тукта әле! Икесе дә тынып калдылар. Хәкимҗан колагына ишетелгән әлеге тавыш никтер кабатланмады. Болын печәнлеге арасында әллә нинди бөҗәк-кортларның зеңләгән тавышлары гүя колак эчендә генә чыңлап торган күк булып китте. Булмады, ахрысы, дип аз гына барганнар иде, печән арасыннан аватүнә инешкә якынлашып килгән каз, боларны күргәч, өркеп, суга очып төште. Сәгыйдә казның табылуына сөенеп куйды. Әмма йөрәгенә курку сеңгән казны куалап алып кайту бер бәлагә әверелде. Каз ярга куып чыгаруга оча да төшә, оча да төшә. Аптырагач, Хәкимҗан чишенеп киемнәрен Сәгыйдәгә бирде дә казны судан тегермән буасы артына кадәр йөздертеп алып кайтты. Биредә казны буа ярыннан куалап чыгару тагын да читенләште. Башын ялт та йолт боргалаган казның хәвеф сизгән күзләре утлы нокта булып яна. "Какъ-какъ, какъ-какъ..." Ниһаять, ул яр өстенә менеп җитә язды, шулчак әллә каян гына килеп чыккан тегермәнче эте казның котын алды. "Кый-гак!.." Ачыргаланып кычкырган каз кабат Бурсык елгасы ягына таба очты, ерак ук китте, җан әрнеше тавышына кушылды: "кый-гак, кый-гак..." Моңы йөрәкне телгәләде. Бу аның бүтән кайтмаска очуы булды... Төркеменнән аерылган каз һаман да онытылмый. Нигә? Нигә икәнен Хәкимҗан үзе дә белми. Әмма ялгызлыкка юлыккан казның фаҗигале язмышы, җан өзгеч моңы йөрәгеннән китми, әледән-әле сиздереп торган сугыш яралары сыман аның ялгызлыкта узган гомере дә шул каз язмышына охшап калган күк. Вакыт-вакыт күңелендә ниндидер бушлык сизә, аның шушы тынлыктан каядыр качасы, бер онытылып торасы да килә. Ләкин чит-ят җирләргә китә калса, җаны сагыштан кибеп корыр төсле. Тынычлык тапмас. Монда аңа, һич югы, Сәгыйдә белән очрашып, исәнләшеп китү дә, эштән кайтып баруын күзәтеп калу да - бер җан рәхәте.
Ни үкенеч! Җан сызлану газапларын кичерү бер дә җиңел түгел Хәкимҗанга. Туганыңа түгел, чит кешегә дә язмасын! Авыр, бик авыр минутларда ул сугыш кырында дошманга каршы баруларны җиңелрәк күрә. Нәфрәт уты белән кызган каның үлем турында уйланырга оныттыра. Хисләр кайнарлыгы дошман утыннан көчлерәк, уйларың илеңне, киләчәгеңне сакларга этәрә. "Алга! Бары тик алга!.." Аннан да, моннан да снарядлар ява, җир белән күк бергә тоташкан. Ярылып-ярылып киткән җир күкрәгеннән утлар бөркелә, җирне кочып, солдатлар ава, вәхшилектән чәчләр үрә тора. Немец танклары туктамый, һаман өскә килә. Ничек тә юлын өзәргә! Юкса ул сине изеп, таптап китәчәк. "Кәрим! Гранатаңны бир!.." Нигә ул дәшми? Син нәрсә, син нәрсә, туган, авылга кайткач, мин ни дип җавап бирермен. Китмә... Их, кабахәтләр! Мәгез берне, мәгез икенчесен!.. Пулялар колак яныннан гына сызгырып уза. Сыкранып җиргә ауган солдатлар, актык көчләрен җыеп, дөнья белән бәхилләшә... Юк, боларны искә төшерәсе килми Хәкимҗанның. Әмма нихәл итәсең, күз йомдымы, яу күренешләре күз алдына килә. Бер тукталып калган танк, кабат кузгалып, аны таптарга килә кебек. Смоленск, Брянск кырларын җимереп. Ничек исән кала алган ул анда? Ярый әле, каты яралангач, кар өстеннән "чаңгы көймә"гә салып алып чыкканнар. Кыр госпиталенә китереп җиткерүләрен хәтерләми дә. Күп кан койган. Врачлар тән җәрәхәтләреннән снаряд кыйпылчыкларын озак чүпләгәннәр. Ул берни белештерми ыңгырашкан, саташкан. Кемнәргәдер ярдәм сорап кычкырган: "Сәгыйдә! Сәгыйдә!.." - дип өзгәләнгән. Ә иртән күзләрен ачып җибәрсә, үзенең кайдалыгын белми торды, керфекләрен каккалап алды. 
- Мин исән?.. 
- Исән, исән... - диде аңа ак халат кигән хирург украин акценты белән. Янындагы сестрасына карап алды да кызыксынып сорады: 
- Кем ул сиңа Сәгыйдә? Хәкимҗан аптырап китте. Алар аны каян белә? Хирург көлемсерәде: 
- Ярдәм сорап аптыраттың. Әллә хатыныңмы? Эшнең нәрсәдә икәнен төшенгән Хәкимҗанның йөзенә елмаю нуры кунды. 
- Сөйгән кызым... Хирург аның сүзен күтәреп алды: 
- Андый мәхәббәт хакына яшәргә була... Әйе, яшәргә тиеш ул, яшәргә! Яу кырында ятып калган сугышчан дуслары, Мәскәү тирәсендә һәлак булган әтисе өчен дә, барысы, барысы хакына... 
- Тиеш иде!.. Хәкимҗан бу сүзне фикер иләгеннән уздырып әйтте дә, ятып торган караватында калкынып, үз-үзенә көрсенеп куйды. Тиз генә йокыга китә алмады. Сугыш хатирәләрен искә төшермәскә, алар турында уйланмаска тырышып карады. Әмма әйтүе генә җиңел иде. Яралар үзәгенә бер кагылып узган дулкын бөтен санын камап узды. Һава шартлары алышынуын барометрдай сизгән кебек. Йөрәге кага башлады. Бу 
- Сәгыйдәне искә төшерүдән. "Их, Сәгыйдә, Сәгыйдә!.."
* * *
Ничек кенә көтеп алмады Сәгыйдә Хәкимҗан кайтуларын. Өзелеп-өзелеп сагынуларын бер үзе генә белә. Аның исән-сау булуын теләп ут йотып яшәде. Кич утырып күпме хатлар язды, аңардан килгән хатларны кат-кат укып юанды. "Көт, Сәгыйдә... Без барыбер җиңеп кайтырбыз... Җан дустым... Очрашыр көннәрне көтеп, сине кочып, Хәкимҗан". Нинди генә сүзләр юк иде ул хатларда. Үзенә адресланган һәр сүз аның йөрәге аша үтте, күңелен очар коштай канатландырды, киләчәк турында уйландырды, мәхәббәт утларында яндырды. Өметләрен һич кенә өздермәде Сәгыйдәнең. Ул, башыннан ил, фронт хәбәрләрен кичереп, кичләрен бәрән йоннарыннан җылы оекбашлар, бияләйләр бәйләде, аларны Хәкимҗанга озатты. Авыр тормыш нужасына һич кенә дә бирешәсе килмәде Сәгыйдәнең. Фермага сыер савучы булып керде. Әнисе Маһия апа саулыкка бик мантымады. Зыкы суыкларда урманнан ач-ялангач килеш утын тартып ташулар, тирләп-пешеп кар күмеп киткән эскертне ачулар һәм яланкул салам йолкулар, бары чабаталы һәм тула оеклы гына аякларның туңулары, бердәнбер көнне Маһиянең үпкәсен кабартып аны түшәккә екты. Шуннан сырхауга сабышып калды. Сәгыйдә - аның бердәнбер кызы. Тормыш йөген иртә җигелеп тартты. Салкын кышлар аның да үзәкләренә үтте. Сыер абзарлары ватык-җимерек, терәү өстенә терәү, диварлары аннан да, моннан да ямалган, тишекләрдән җил өрә. Стеналарда, сыер сыртларында бәсләр. Печән, салам кысрык, болгатырга җитми. Азыкларны ерактан күтәреп ташыйсы. Ул салам көлтәләрен күтәргәндә, эчләр суырылып-суырылып килә. Күшеккән, ярылган куллар сызлый. Ныгытып эшкә керешкәч, сызлауларны тоймый башлыйсың, иптәшләреңнән, үзеңнән олыраклардан калышырга ярамый. Өлгермәсә - эче поша. Яңа туган яшь бозауларны япкан абзарны җылытмыйлар, миченә якмыйлар. Бозауларыбыз катып үлә бит инде дип зарлануга да игътибар итүче юк. Ә беркөнне төнлә, чыннан да, бик салкынайтып җибәрде. Иртән килеп карасалар, өч бозау катып үлгән. Берсе 
- Сәгыйдәнеке. Түләттерәләр икән дигән хәбәр котын алды. Кичен колхоз идарәсенә утырышка чакырачаклар, болай калдырмаячаклар ди. Көне буе җаны кыйналды, аптыраудан нишләргә дә белмәде.
Сәгыйдә кичен, караңгы төшкәч, сыерларына болгатып бирергә, бавын тотып, ферма башына бушатылган саламга килгән иде. Ферма ишеге артында үзеннән бер ике-өч яшькә олырак савымчы кыз Нәфиянең мөдир Нәсих белән әйткәләшкәннәрен ишетеп, туктап калды. Кешегә юл куймый, гел үзенекен генә сүтәргә яраткан һәм шуның өчен үзенә "Комиссар" кушаматы алган Нәсих үз сүзендә нык торды: 
- Әле ничек кенә түләрсез, түләрсез!.. Нәфия төшеп калганнардан түгел иде, зәһәрен чәчеп: 
- Әле син миңа бозау түләтмәкче буласыңмы? Үз гаебеңне өстеңнән төшереп!.. - дип ярып салды. 
- Әллә хатын-кыз киеме киенеп печән урларга баруыңны белмиләр дип уйлыйсыңмы? Мөгезле тәкәнең ничек "югалганын" да беләм мин! "Комиссар"ның күзләре маңгаена менде. 
- Йә, йә, бик остарма! Авызыңны чамалап ачмасаң... 
- Нишләтерсең? Йә, нишләтерсең? - дип, Нәфия тагын тавышын күтәрә төште. 
- Син алай бик кычкырма әле, кычкырма. Җайлап кына. Алайса, менә болай итик. Түлке мин әйткәнне кеше-карага ычкындырма! Утырышка килгәч, бозавыңны җитлегеп тумаган иде дип бар... Нәфия, чыннан да, шулай акланып калды. Гөлсем белән Сәгыйдә бозау түләделәр. Дөресен әйтергә кыюлыклары җитеп бетмәде, мич ягылмаганга акланып маташуларын исәпкә алмадылар, бу хакта мөдир сүзенә күбрәк ышандылар. Сәгыйдә бу гаделсезлекне авыр кичерде. Аннан соң да ул гаделсезлекләр күп кабатланып торды... Шул кышны, мең тугыз йөз кырык бишенче елның март аенда, авылга Хәкимҗан кайтып төште. Куанычлы хәбәр бөтен авылга тиз таралды. Ул көнне Сәгыйдәнең шатлыклы хисләре чәчәктәй бөреләнде. Ләкин...
* * *
Кышкы кич. Кар көртләренә уралган урамнар тын. Анда-санда гына янган лампа утлары тәрәзәләрдән сүрән нурларын сирпегән. Март аеның юка гына явып киткән ярмалы кар бөртекләре аяк асларында шыгыр-шыгыр килә. Клуб урамыннан икәү янәшә кайтып барган кызларның берсе, чак кына тәбәнәгрәге, башына ак мамык шәл бәйләп, кара плюш жикет кигәне, чатка җитүгә, уңга таба борылды, икенчесе, бераз калкурагы, нәзек сынына сыландырып пәлтә кигәне турыга - аръяк күпергә таба китте. Артта, соры шинель чабуларын җилпи-җилпи, шактый ара калдырып килгән Хәкимҗан, чатка җиткәч, Сәгыйдә артыннан юл тотты. Сәгыйдә аның арттан килүен иптәш кызы Гөлсем белән кайтканда ук шәйләп алган иде. Барысын да күңеле белән сизеп атлады, шул якка сиздерми генә карап та алды. Ашыкмады. Адымнарын йөрәгендә дулкынланган хисләре тыеп килде. Аның арттан куып җитүен түземсезлек белән көтте, төрлесен уйлап дулкынланды. Хәкимҗанның кайтканына ике көн узса да, аларның әле икәүдән-икәү генә калып сөйләшкәннәре юк. Бу бәхетле минутларны ул бик озак көтеп алды ич. Аның кайту хәбәрен ишеткәч тә, ул шатлыгыннан күккә ашты, үзе каршына йөгереп чыгып чабардай булды. Ләкин алай эшләмәде, аның үзе киләсен белде. Сәгыйдә аны төрлечә фараз кылып күз алдына китерде. Нәрсә дип сүзен башлар икән? Үзгәргәндер инде... Сәгыйдә тагын әллә нинди сорауларга җаваплар эзләде. Менә ул аны хәзер куып җитәр дә, кулларын җәеп кочып алыр да: "Сәгыйдә җаным!.. Бу мин, мин..." - дияр, җылы сулышлары муен эчләрен кытыклап китәр... Сагынуларын баса алмый кочагыннан җибәрми торыр... Бу бәхетле минутлар онытылмый гомердә истә калыр...
Шулай хисләргә бирелеп атлаган Сәгыйдә үзен шелтәләп тә ала: "Әй син, хыялый кыз, бераз тыйнак була бел, ашыкма! Бәлки, ул син көткәнчә кочаклап та алмас, җитди генә кул биреп исәнләшер, әдәп саклар... Юк, юк. Дүрт ел очрашмый торып та шулай түзеп кала алыр микән? Һич югында, үзем кочаклап алам да..." 
- Сәгыйдә! "Бу - ул, Хәкимҗан". Таныш тавыш Сәгыйдәнең йөрәгенә сары майдай ягылып төште. Тавышка магнитка тартылгандай кинәт борылды. Хәкимҗанның килеп җитүен көтте. Ниһаять... Куллар кулга сузылды. Урам уртасында очрашкан ике гәүдә бер булып тынып торды. 
- Исән-сау гына кайтып җиттеңме, Хәкимҗан абый? - диде Сәгыйдә, егет кочагыннан бушап калгач. Үзе ике яшькә яшьрәк булганга, ияләнгән гадәте белән хәзер дә "абый" дип дәште. 
- Гомер бетмәгән икән әле... Сәгыйдәнең дөп-дөп типкән йөрәген бер уй чеметтереп алды: "Нигә ул мине үпмәде?" Бу фикеренә каршы туган уй аны тынычланырга мәҗбүр итте: "И-и җүләр дә инде мин, юкка гына тынгысызланам". Алар, юл өстендә басып торуны килештерми, каршыдагы бура кырыена тайпылдылар, анда гына туктап калмый, ишек уентысыннан эчкә үк үттеләр. Бераз хәл-әхвәл сорашкач, Сәгыйдә болай дип сүзгә килде: 
- Син бераз үзгәргән дип әйтимме... 
- Нигә? 
- Шулайрак сизелә, ирләрчә, басынкы. Егет күңелендә туган тибрәнеш аның сынын турайтты. 
- Шул ук Хәкимҗан. Тик... дөньяны күрә төшкән. Сәгыйдә аның ачылып, электәгечә якын итеп сөйләшеп китә алмавына аптырады. Тансыгып, яратып көткән Хәкимҗанның күңел, җан җылысын йөрәгендә күбрәк сизәсе килде. Ул исә аңа нәрсәдер әйтеп җиткерми, үзе дә шуңа эчтән сызлана кебек тоелды. Моның сәбәбен башкачарак юрады, сугыш күрсәткән газапларга, тән яраларына кайтарып калдырды. Күңелен төшермичә, әле тегесе, әле монысы белән кызыксынды, үзе дә авылдагы хәлләрне сөйләп алды. Хәкимҗан уңайсызлык сизде. Ул үзен кабынып китә алмаган учак хәлендә тоеп азапланды. Терсәктән яралы кулын җиң эченәрәк яшерергә теләгәндәй, Сәгыйдәгә сәламәт кулы ягы белән торырга тырышты. Авырткан аяк та төптән билгә суга, тыныч кына басып торырга комачаулый, җанның бимазалануын арттыра. "Мондый хәлдә идемени ул!.." Тел көрмәкләнә. Ничек итсә дә, сүзе сүзгә ялганмас кебек. Каршылыклы уйларыннан җилкенеп, Сәгыйдәгә карап-карап куя. Ул һаман да шул килеш: сылу, чибәр. Кардай ак шәлен бөркәнеп, чәчәктәй басып тора. Күңеле изге. Мәрҗән кебек тигез ак тешләре, елмайган саен, күңеленә аклык кына өсти. Уйларына мөкиббән китеп сүзсез калган Хәкимҗанның күз алдында үзен сугышка киткәндә озата барган Сәгыйдә килә. Ул җете зәңгәр күзләрен тутырып аңа караган: "Китәсең дәмени инде, бәгырем... Синнән башка мин берничек тә бәхетле була алмам. Беләсеңме син шуны? Син минем йөрәгемдә мәңге сүнмәс ут кабыздың, һәм мин шул утта янудан туктый алмам... Син булмасаң, мин нишләрмен?.. Исән-сау әйләнеп кайт, бәгырем..." Тагын әллә ниләрне аңлаткан ул карашлардан йөрәк сулкылдап-сулкылдап куя. Күңел күңелгә тартыла. Ягымлы карашлар тәэсиреннән эри һәм аны кочактан җибәрәсе килми, сихри дөнья ләззәте барысын да оныттырган... Аңа гел шулай якын итеп карап торасы килә, пешкән алмадай алсуланып торган йөзләреннән күзең алмый, пешкән кура җиләгедәй иреннәренә ымсынып үзенә буйсындыручы, күкләргә күтәрүче ул тылсым - дөньяда иң гүзәл хисләрне уяткан бердәнбер Мәхәббәт! Аның кайнар сулышыннан гүя шушы ак карлар эреп агар, моңлы көйләреннән, күзләрен ачып, чишмәләр уяныр, дөнья кинәт матураеп, бәхетле буласы килер. Хәкимҗан ул олы мәхәббәткә тиңме соң? Кем ул хәзер, кем? Бер гарип сугыш инвалиды... Инде егетләрчә олы-олы арыш капчыкларын тәгәрәтеп җибәрергә кулыннан килми, бөгелеп, бүрәнә башларыннан күтәрергә биле чыдамый, алай гынамы... Алай гына рәнҗетеп калдымы соң аны сугыш? Тәненнән снаряд кыйпылчыкларын аз чүпләмәделәр шул. Яралар, яралар... йөрәктән китмиләр, китмиләр. Хәлләреңне кемгә, ничек аңлатасың? Кем булышыр?! Хәкимҗан эчке кичерешләреннән тешләрен кысып куйды. Бурага сөялеп, башын бераз аска игән хәлдә, дәшми торуын белде. Юк, аның шушындый сүлпән, күңел төшенкелегендәге халәте белән Сәгыйдәне һич тә рәнҗетәсе килми. Ул аңа рәхмәтле, мәхәббәте белән. Шул олы мәхәббәт аны сугышта да көчле, куркусыз итте, рухын сүндерми, яшәргә өмет бирде. Ул аны мәңге онытмас, онытмаячак та, үзен аңа тиң санамаса да. Бүген ул аңа, авыр булса да, бу турыда әйтергә тиеш, хәзер үк.
- Сәгыйдә!.. - дип, башын күтәрде Хәкимҗан, дулкынлануы сулышын кысты. 
- Син... мине гафу ит инде, артыгын сорама, мин сине барыбер дә яратам. Тик... тик без бергә була алмыйбыз... Сәгыйдәнең башлары әйләнеп китте, ул, үз колакларына үзе ышанмагандай, Хәкимҗанга карады, тыела алмый күзләреннән яшьләр тәгәрәп чыкты, үзен ничек тотарга икәнен дә белми буылып телгә килде. 
- Ничек? Нигә, Хәкимҗан абый? 
- Тормыш кырыс, без уйлаганча гына булмый икән ул... 
- Бүтәнне яратасыңмы? 
- Юк... Сорама ул турыда, сорама... 
- Ник? 
- Әйтмим... Хәзер өйләребезгә кайтыйк... Юлга чыккач, алар икесе ике якка китеп бардылар. Күңеле яраланган, җанын тынгысызлык биләгән Сәгыйдәнең йөрәге кысылып-кысылып килде. Инде бугазга менеп утырган авыр төен аңа иркен суларга ирек бирми, тәне эсселе-суыклы булып китә, буталган уйлары адымнарын да бутый. Күңеленә әллә ниткән сораулар килә. "Әллә кемгә дә булса өйләнеп кайтты микән?.." Капка төпләренә кайтып җиткән Сәгыйдә, үкси-үкси, өенә керми торды. "Нишлим? Бу хурлыкка ничек түзим? Күпме көтеп, күпме хатлар язышып... Ни дип аңлатырга, кешеләргә ничек күтәрелеп карарга?.. Әллә берәрсе ниндидер сүз ишеттердеме? Кеше сүзенә керерлек ни гаебем бар? Бер генә егетне дә яныма якын җибәрмәдем. Артымнан сагызланып иярә кайткан Мәсәлим дә җавабын ишеткәч китеп барырга мәҗбүр булды. Бу турыда мин аңа үзем үк язган идем. Белмим, белмим. Берни дә аңлый алмыйм, үләм, башым томалана..." Ул үзен ничек кенә булса да кулга алырга, тынычланырга тырышты. Әнисе янына бу кыяфәттә ничек кайтып кермәк кирәк? Ул синең нинди кәефтә, ни рәвешле кайтып кергәнеңне күрми, сизми торып, тынычлап йокыга китә алмый. Урынына яткан булса да, башын күтәреп караячак. Сәгыйдә бераз ишегалдында тоткарлангач, тәвәккәлләп, тышкы якка бер кечкенә тишектән чыгып калган җеп очыннан тартып, өйалды ишеген ачты, караңгыда өй ишеге тоткасын капшап тапкач, ишекне тавышсыз-тынсыз гына ачарга теләгән иде, коргаксыган кышкы тупса барыбер шыгырдап ыңгырашмый калмады. Тавышка Маһия апа күзен ачты. Кысып куелган җиделе лампа яктысы аның ничектер курку сеңгәндәй борчулы аксыл йөзен чак кына кызартып яктырткан. Авыруы үзен сиздерә. Ачылып, яктырып китәргә ирек бирми. Уена килгән сораудан элек кашлары тибрәлеп алды. 
- Кайттыңмы, кызым?.. 
- Ул кызына таба яны белән борыла төште, юрганын рәтләгәндәй итте. 
- Кайттым, әни... Сәгыйдәнең тавышы нигәдер үзенчә түгел иде. Ана бу үзгәрешне, аның йөзенә чыккан кәефсезлекне сизде. "Нәрсә булды?" - дип әйтергә теләде, Сәгыйдә йөзен яшерергә тырышкач, төпченәсе итмәде, бүтәнчә дәште: 
- Капканы бикләдеңме? 
- Бикләдем. Сәгыйдәнең бик сөйләшеп торасы килмәде. 
- Тамагыңа кабып ят, мич алдына чокыр белән җылы сөт куйган идем. 
- Ашыйсым килми әле... Тынлык. Сәгыйдә ишек ачып керүгә, мич буенда торып баскан ап-ак өч сарык бәрәне дә кузгалырга базмыйлар. Сәгыйдәгә карап калганнар. Аларда көндезге сикерә-сикерә уйнау дәрте сүнгән. Сәгыйдә кулындагы шешәле имезлектән сөт тә имәргә сорамыйлар, куеныннан сикереп төшеп, уйнап та китәргә тормыйлар. Аларда бүтән гамь: "Апай! Нәрсә булды сиңа?" - дигәндәй, колакларын торгызып, моңаеп калганнар. Уртада басып торган кечерәк бәти, башын чайкап, борынын өскә чөйде: "Ник әйтмисең?" Икенчесе аңа кушылып колак какты: "Йә, әйт инде, сине кем рәнҗетте?" Өченчесе бер адым алга атлап куйды: "Яшермә син бездән күзләреңне, сиңа бик авыр бит..." Сәгыйдә, чишенеп, үз бүлмәсенә узды. Лампа яктысын чыгармады. Караватына узышлый, үрелеп, лампа куыгы өстенә учын куйды да утны өреп сүндерде. Тизрәк урынына менеп ятарга ашыкты.
Күзгә йокы кермәде, яшь килде. Йөрәк, гомерне тизрәк санап бетерергә теләгәндәй, ашыгып типте. Аның күз алдында төрле төстәге шарчыклар уйнаша, алар төрле кыяфәткә кереп пәйда булган Хәкимҗан йөзендә биешә. Үзе елмаеп каршыга килмәк була, каяндыр колакка аның бәгырьне өзгәләп дәшкән тавышы ишетелә: "Без бергә була алмыйбыз... без бергә була алмыйбыз..."
* * *
Хәкимҗан караватына сискәнеп торып утырды. Әз генә йокыга киткән арада да әллә нәрсә булды, бер немец солдаты траншеяга сикереп төште дә аның бугазына китереп басты. Җибәрми. Хәкимҗанның сулышы кысыла башлады, иң соңгы чиккә җиткәнен сизенә, үлем ярсуы белән бар көченә тибенә, имеш... 
- Ярый әле, уянып киттем, - диде Хәкимҗан. 
- Шулай бастырылып ычкынып китүең дә бар бит. Ул аптыраганнан башын капшап тотты, аннан кулын күкрәгенә куйды: йөрәге кыбырсып тибә иде. 
- Әллә минем кан басымы югары инде? Үлчәткән дә юк, -дип куйды. Бертын уйга калып торды. Төше дә сугышка бәйле булып керә. Брянск урманнары истән чыкмый. Хәзер дә җире дерелдәп, агачлары калтырап тора күк. Алар бер үзәнлектә уртада калдылар шул. Немец автоматлары як-яктан ут сибә. Башны җиргә яшерер урын юк - сазлык. Ничек шулчак исән калынган?! Күпме халык кырылды. Шунда, шунда бит инде командирлары рәттән тезелгән биш каберлекне күрсәткән иде. Немецлар үтергән халыкны каберлекләргә исәпсез-хисапсыз шырпы кебек тезгәннәр... Авыллар яна... Берәү, мескен, чанасына сохариларын салып, сыерын җитәкләп чыгып качмакчы булган. Сыер мөгезенә бәйләгән бавын кулына чорнап тоткан килеш, икесе дә юл өстендә тәгәрәп ята. Өч-дүрт көн ач булган солдатларга сохарие да, каскада пешереп ашаган сыер ите дә ярап куйды. Нишлисең бит... Болай үткәннәргә кайтып уйлану Хәкимҗанга, кемгәдер серен сөйләп, эчен бушаткандай булып китте. Яныңда серләреңне бушатыр кешең булсын икән ул! Бер җырда әйтелгән бит, "Ялгызлыктан йолып..." диелгән. Юк шул, андый бәхет тәтемәде аңа. Хәзер дә куанычы юк. "Мин сугыш инвалиды!" дип күкрәк кагудан ни файда? Ул бүгенге яшьләрнең күбесенә көлке тоела. Үз көчендә булмагач, кемгә хаҗәт син, кемнең исе китә? "Чоры шундый булган, исән калуыңа шөкер ит, күбесе ятып та калганнар бит әле..." - диячәкләр. Үзеңне чиратыңнан кысып чыгармасалар, рәхмәт әйт... Өй эчендәге тынлык җанга тиде, янә әнисе Әкълимә карчыкны искә төшертте. "Кайтсаң, керсәң дә, бер иптәш булган икән". Ул, караватыннан төшеп, урам якка карады. Рәшәткә баганасы өстенә өйдән чыгарылып җибәрелгән соры мәче менеп кунаклаган иде. Ул да сердәше Әкълимә карчыкны сагына кебек. Бергә узган гомерләрен исәпләп, әбиләр сымак мөкиббән китеп уйга чумган. Ямансу. Хәкимҗанга да шулай рәхәт түгел... Ул инде, алюмин кәстрүлгә су салып, күкәй пешерә иде. Шулчак кинәт ишек ачылып китте дә бусагада бик "зур" кеше - биш яшьлек Энҗе пәйда булды. Күрше Дәрига кызы. Кызчык елтыр кара күзләрен ялтыратты, керфекләрен какты. 
- Бабай, бабай! Мин кердем. 
- Әйбәт булган. Бәби карамыйсыңмыни? 
- Бәби йоклый. 
- Ә, алай икән... Энҗе түргә узды. 
- Бабай! Кая китте ул күбәләк? 
- Аның моннан бер-ике көн генә элек тәрәзәгә бәрелеп уйнаган күбәләкне соравы иде. 
- Очты да китте. 
- Кая? 
- Үзе теләгән җиргә. 
- Аның күзе бармыни? 
- Бар. 
- Чынлапмы? 
- Чынлап. 
- Аның авызы бармы? 
- Бар. 
- Кәнфит тә ашыймы? 
- Ашый.
- Уйныйдамы? 
- Уйный да. 
- Кем белән? 
- Үзеннән сорарга кирәк инде анысын. Энҗе, уйланып, керфекләрен какты. 
- Кайчан кайта ул күбәләк? 
- Белмим инде. 
- Ник? Хәкимҗан көлемсерәп алды. 
- Үзеннән сорамаганга. 
- Сорарга кирәк. 
- Очып китте ич. Энҗе өченче көн күбәләк уйнаган тәрәзәгә килеп карап торды. Аннан Хәкимҗан янына килеп басты. 
- Бабай! Суыра торган кәнфит кирәк. 
- Өегездә юкмыни? 
- Өйгә керсәм - чыгармыйлар. 
- Тыңламый торгансың. Энҗе, нур бөркеп, сары чәчәкле күлмәген күрсәтергә теләгәндәй бөтерелеп алды. 
- Алар кечкенә бәбине яраталар. 
- Ә сине юкмы? 
- Мине әз генә. 
- Тыңласаң, сине дә яратырлар, тыңламасаң, чыбык эләгер үзеңә. 
- Мин барыбер еламыйм... 
- Алайса, үскән кыз икәнсең. 
- Әйе шул... 
- Энҗе куанып көлде. Хәкимҗан кызга шкафтан конфет алып бирде: 
- Менә сиңа дип күбәләк калдырган. Өйгә, кызы Энҗене эзләп, бөдрә чәчле Дәрига килеп керде. Бер читтә аерылып калган Хәкимҗанның бердәнбер якын күршеләре, фронтташ дусты Сәләхи килене. Дәрига ачык елмаеп исәнләште дә, кызына ишарәләп: 
- Тагын бабасы янына кереп җиткән, - диде. 
- Керсен, өй иркен ич. Менә мәче кергәч, мәче белән уйнар. Дәрига Энҗе кулындагы конфетны күреп алды. 
- Кем бирде конфет? Энҗе ашыгып җавап бирмәде. Чәчәкле күлмәген тагын бер күрсәтергә теләгәндәй җилфердәп, боргаланып алды. 
- Әй, әйтмим әле... Хәкимҗан белән Дәрига көлешеп алдылар. 
- Әйдә, чыгабыз, бабайны туйдырып бетергәнсеңдер инде. 
- Күбәләк очып килмәгән бит әле... 
- Нинди күбәләк? 
- Ак канатлы, менә болай оча торган. 
- Кызчык, күбәләктәй, кулларын як-якка җилпеде. Хәкимҗан эшнең нәрсәдә икәнен аңлатып биргәч, Дәрига кызына дәште: 
- Әйдә, бәбине тирбәтерсең. 
- Мин кечкенә чакта ул мине тирбәтмәде ич. 
- Ул чагында бәби юк иде. 
- Кайда булган ул? 
- Күбәләк булып очып йөргән. Энҗе аптырап калды: 
- Хәзер күбәләк очып килмиме? 
- Ю-ук... 
- Килә... Килә бит, бабай, әйеме? Хәкимҗан үпкәләргә җыенган Энҗене юатты. 
- Килә, килә... Дәрига, янә бер елмаеп, кызына ризасызлык белдерде.
- Әй бытбылдык... Бабаңны туйдырып бетергәнсең инде... Сүзгә Хәкимҗан кушылды: 
- Уйнасын... Хәзер без аның белән йомырка ашыйбыз... Энҗе әнисе чыгып киткәч сорап куйды: 
- Бабай! Ак әби кунактан нигә кайтмый? 
- Бу аның Әкълимә карчыкны соравы иде. 
- Белмим шул. Өй эче тынычланып калды. Энҗе тәрәзә янына килде. Тәрәзә яңагындагы кадакта әбинең тәсбихе эленеп тора иде. Аны күреп гаҗәпкә калды. 
- Һе-е, әби кунакка мәрҗәнен онытып киткән!.. Хәкимҗан дәшмәде. Алюмин кәстрүлдә су быгыр-быгыр кайный, кайнар пары йөзгә бәрелә иде. Энҗе сүзләре дә Хәкимҗан йөрәген өтеп-өтеп алды. 
- Бабай! Оекбашны кем бәйли хәзер? 
- Ул тәрәз төбендә яртылаш бәйләнгән оекбашка ишарәләде. 
- Син бәйләрсең. 
- Мин бәйли белмим ич. 
- Өйрәнерсең. 
- Әбидәнме? Хәкимҗан сүзне бүтәнгә күчерергә кирәклеген уйлап алды. Ул ара да булмады, Энҗе аны кабат сискәндереп җибәрде. 
- Бабай! Әбинең теше тәрәз төбендә калган, ул хәзер кунакта ничек ашый инде? Хәкимҗан тәрәз төбендәге пластмасс тешләргә карап куйды. "Аңа хәзер тешләр кирәкми инде". Шулай уйлап карашын үзенә төбәлгән Энҗегә күчерде. 
- Җимеш белән чәй эчәр. 
- Эһе-е... 
- Энҗе гаҗәпләнде. 
- Ә без хәзер синең белән күкәй пешереп ашарбыз, яме. Энҗе, ризалашып, башын чайкады. Хәкимҗан күбәләктәй очып калкынган җиңел санлы сөйкемле Энҗегә сокланып карады. Күзләрендә, кузгатып алган учактай, очкыннар ялтырап китте. Кызчыкны кочагына алып, башыннан сыйпый-сыйпый иркәлисе килеп китте, һәрчак гүзәллеккә, матурлыкка омтылган җаны сыкранып өтәләнде: "Шушындый чибәр, матур кызлар үстерү бәхетенә ирешеп булмады шул... Үтте гомер..." Күңеле тулып китте. Артык нечкәрүгә ирек бирмичә, Энҗегә дәште: 
- Минем кызым буласыңмы соң? 
- Юк. 
- Ник? 
- Мин әти кызы. Ул мине машинасына утыртып йөртә. 
- Мин сине атка утыртырмын. 
- Атны машина узып китә ич. 
- Китсен! 
- Һе-е... 
- Энҗе алгы тешләрен ялтыратып көлде. Хәкимҗан пешкән күкәйләрне салкын суга салып суытты да берсен Энҗе кулына тоттырды. Кыз күкәйне рәхмәт әйтеп алды һәм: "Мин урамга чыгам", - дип, ишеккә таба юнәлде... Өй эче, балаларын очырган кош оясыдай, кабат күңелсез булып калды. Карт, моңаеп, урам як тәрәзәгә текәлде. Багана башында кояш җылысыннан оеп утырып торган соры мәче турысында бер ак күбәләк әйләнеп-тулганып оча. Энҗе күбәләкне күрү сөенеченнән кояш кебек елмайган. Мәче дә канәгать, баш очында тибрәнеп очкан күбәләк назыннан җан рәхәте кичерә кебек, иркәләнергә теләпме, әллә күбәләккә сәлам бирепме, алгы тәпиләре белән ымсынып-ымсынып куйгандай итә. Ак яулыклы, көләч йөзле әнисен күз алдына китергән Хәкимҗан ирексездән пышылдап куйды: 
- Ак күбәләк булып ул кайткан... Ул кайткан!..
* * *
Инеш буе калкулыгына якын гына Каштауга таба атлы арба тәгәри. Такыр юлдан барган чуар алаша әледән-әле юыртып китә, аннан, җилсез, тыныч һавада тын гына барырга теләгәндәй, салмак адымлый башлый. Дилбегә тартылуын сизүгә, янә элдертеп китә. Аның гәүдәсе кояш нурларында бәрхеттәй ялтырый. Дырык-дырык тәгәрәгән арба үрәчәсенә аякларын салындырып һәм бераз иелә төшеп утырган Хәкимҗанның җилкәсе дугайланып килгән. Инеш аръягына карап уйга талган башы сикәлтәләрдә сыгылып-сыгылып куя. Арбаның арткы тәгәрмәче аның чайкалып барган аягына тиеп-тиеп китәр төсле. Тәгәрмәчнең ашыгып әйләнүе Хәкимҗанның уйларын сүтә бара сыман иде.
Ул инеш аръягыннан күзләрен алмый, үткәннәргә нәтиҗә ясагандай, кашларын җыерып-җыерып куя. "...Үтә гомер, үтә... Таулар мәңгелек! Кемнәрдән генә калмаган..." Бар иде заманнар! Әнә шул тауларның ташлы, соргылт борма юлларыннан икмәк төялгән олаулар тартып, сөрлегә-сөрлегә үр менгән атларның билләре сыгылып-сыгылып килә, аяк асларында, чакматашларга сызгандай, ут-очкыннар чәчри иде. Күзләрен зур ачып, җан атып тырмашкан малларның яннарыннан дилбегә тоткан егетләр аларга көч-куәт биреп атлый. 
- Әйдә, малкай, әйдә... 
- Байкал! Бирешмә, тагын бераз, тагын... 
- Әйдә, Кашка... Озак та үтми, тау башында бер-берсен көтеп алган атлар, тезелешеп, озын юлга кузгалалар. Йөк өсләренә менеп яткан егетләр күкрәкләренә ташып тулган моңлы көйләрен суза. Йөрәкләргә якын, җаннарны айкап алган җырлар кыр киңлегенә тарала, ихтыярсыздан сөйгән ярлар искә төшә... Нигәдер шулчаклар хәтердән китми Хәкимҗанның, һаман да Сәгыйдәгә ымсынып, күңеле сулкылдап куя. Җанны иркәләгән мөлаем карашы күз алдыннан китми. Һаман да аның барлыгын тоеп яшәү тормыш өметләрен сүндерми. Ни үкенеч, Сәгыйдәне бәхетле итә алмады ул. Йөрәк сыкраулары басылмый да басылмый. Бүтән андый кеше бар микән? Сугыштан да көтеп алды, кайткач та көтте, тик аңа үзе теләгән бәхет килмәде. Их, язмыш, язмыш... Шушы тау асты болыннарында бергәләп печән чабуларны ничек онытасың?! Шунда бит инде, шунда алар Сәгыйдә белән икәүдән-икәү генә калган шалаш эче... Мәхәббәтнең серле бер могҗизага тиң тылсымлы мизгелләре... Сугышка китәсе ел иде. Бер дөрләп кабынган мәхәббәт ялкыннарын печән өстендә эчкән әйрән сулары да басарлык түгел иде. Хәкимҗан шалаш эченә кереп чалкан яткан. Хуш исле печән исе борын эчләрен кытыклый. Иренендә тешләгән үлән сабагы селкенеп тора. Якындагы чишмә суына дип киткән Сәгыйдәсенең сылу гәүдәсе күз алдыннан китми, аның зәңгәр күзләренә озак-озак карап торасы килә. Көмеш балыктай тибрәнеп алган сылу гәүдәсе тартылып, сөйгәненең кайнар сулышларын тою — барысы җанның чәчәк атуына бәрабәр, үзе бер бәхет, аннан да олы бәхет дөньяда юктыр кебек. Хәкимҗан аның белән чишмәгә бармавына үкенеп тә алды. Төрлесен уйландыра, тиздән аерылышу сизгән күңелен шөбһәләндерә. Ул сугышка китәчәк. Аңа шушы араларда хәбәр итәргә куштылар. Җан дусты Сәгыйдәсен ничек ташлап китәр ул? Кемгә хаҗәт булды икән шул каһәр сугыш?.. Монда бар җир тын, кайдадыр сугышлар барганына ышанасы да килми. Каенлык кырларындагы кошлар ике яшь йөрәккә бәхет теләп сайрый сыман. Әйтерсең алар дөньяга нибары ике җан 
- Сәгыйдә белән ул гына яшәп калганнар. Сәгыйдә, сулы бидонын күтәреп, песи кебек кенә атлап, шалаш артына килеп басты. Суын әкрен генә җиргә куеп тынып калды. Толымын артка чөеп, маңгай чәчләрен төзәткәләп алды һәм күңеленә килгән уйдан үзалдына елмайды. Хәкимҗанны кинәт кенә дәшеп куркытырга ниятләде. Ләкин шундук әлеге уеннан кире кайтты, бу эшне өнәп бетермәде булса кирәк, кире бидонын алып, шалаш алдында тугарылган буш арба янына килеп басты. Суын арба өстенә утыртып куйды. Болынның бер ягында покосларга салынган печән кибә, икенче ягында ялгыз Аккашка, минем сездә эшем юк дигәндәй, печән утлап йөри. Киңлек, туган җир табигатенең сокландыргыч матурлыгы Сәгыйдә күңеленә гаҗәеп бер күтәренкелек бирде, ул, горурлык хисе кичергәндәй, башын чайкап алды. Бу вакыт Хәкимҗан күзләре шалаш авызыннан кызның кояшта ялтыраган алтын гәрәбәдәй яланаякларына төбәлеп калган иде. Сәгыйдәнең зәңгәр бөрчекләр төшерелгән ак күлмәк итәкләре дә, аның шул төз, нәфис аякларына соклангандай, талгын җилдә тибрәлде. Күңелен алгысытып кытыклады. Сәгыйдә, үз аякларына карап торган чит карашны сизгәндәй, кырт кына борылып, шалаш ягына карады, нәрсәдәндер икеләнү катыш дулкынлану сизде һәм, эчкә үтәргә базмый, Хәкимҗанга дәште: 
- Әйдә, су эчәргә чык!.. Эчкерсез ягымлы тавыш Хәкимҗан күңеленә матур җыр сымак тәэсир итте. Ул җәһәт торып утырды. Һәм нигәдер тышкы якка чыгасы килми тукталып калды. 
- Уф, сусадым, Сәгыйдә... 
- Кил соң... Хәкимҗан дәшмәде. 
- Күзләре Сәгыйдәсенә төбәлгән иде. Зәңгәр тимгелле күлмәк итәкләре, дулкыннардай тибрәтеп, аның үзен, "су кошыдай йөздереп", кызның кочагына алып керер сыман.
Шушы теләк аны карыштырып торды. Аннан болай дип сүз кушты: 
- Кояшка чыгасы килми. Монда гына алып кил инде, Сәгыйдә. Кыз бер мәлгә тартынды, як-ягына каранды һәм, бер карарга килеп, бидонын алды да Хәкимҗан янына үтте. Ул керүгә, шалаш эче балкып, яктырып китте. 
- Ялкауландың әле син... - диде Сәгыйдә һәм Хәкимҗанга, иелә төшеп, суын сузды. 
- Минме? - диде Хәкимҗан дәртләнеп һәм бидонга икекуллап ябышты. 
- Син шул... Көмеш чишмә сулары Хәкимҗанның ирен кырыйларыннан акты. Сәгыйдә, бәхетле елмаеп, аңа карап торды. Аннан үзенә сузылган бидонны шалаш читенә, күләгәгә алып куйды. 
- Басылдымы сусавың? - диде, Хәкимҗанга таба борылып. Шуны гына көткәндәй, кинәт, ялкын элгәндәй, егет җаны кабынып китте. Сәгыйдәнең куллары Хәкимҗанга таба тартылып килде. Кара-каршы очрашкан күзләрдән әллә нинди очкыннар сирпелде. Һәм егетнең өтеп алган сихри карашына буйсынган Сәгыйдә ихтыярсыздан Хәкимҗан кочагына килеп кергәнен сизми дә калды. Ике дулкын бергә кушылган сымак, алар йомшак печән өстенә аудылар. Җир, давылга эләккән көймә кебек, бер уңга, бер сулга чайкалды. Кайнар иреннәр пышылдап тибрәнде. 
- Сә-гый-дә!.. 
- Хә-ким-җан абый!.. Сәгыйдәнең сылу гәүдәсе, яр читендә тыпырчынган балыктай, дугайланып-дугайланып килде. 
- Хәкимҗан абый! Җитәр, җитәр, дим!.. Хәкимҗан маңгаена тир бөртекләре бәреп чыкканын да сизмәде. 
- Кура җиләгем!.. Мин... сиңа сусадым, сиңа... Егетнең ут капкан иреннәре Сәгыйдәнең нәфис муеннарын кытыклап узды. Зифа биленә ябышкан куллары, канат сымак сыйпап, түбән таба шуды. 
- Сә-гый-дә!.. Әллә ничек кенә йөрәкне сихерләп дәшкән тавыш, күңелен ымсындырган тылсым Сәгыйдәне икенче бер дөньяга җитәкләп алып кергәндәй итте, ул карышыр-карышмас хисләр ташкынында йөзде, Хәкимҗанның кочагына сеңә барып тартылды, тәннәрен чемердәтеп сәер дулкыннар тибрәнеп узды, йөрәгенең ашкынып тибүен сизде. 
- Ярамый, Хәкимҗан абый, ярамый... Мин куркам... Хәкимҗанның кайнар иреннәре Сәгыйдәнең кызышкан битләрен көйдереп-көйдереп алды, сулышын кыскандай кабат сүзсез итте. 
- Җа-ным!.. Бул минеке... Сәгыйдә, тозакка эләккәндәй, үзен бер мәлгә көчсез сизде һәм кинәт әлеге сүзләрнең мәгънәсенә төшенгәндәй дерт итеп китте, карашын читкә борды. 
- Хәкимҗан абый, мин куркам... Әнием күзенә ничек күренермен? Егет авыр сулады: 
- Әй Сәгыйдә, Сәгыйдә... Сине ничек калдырып китим соң?.. Беләсеңме, яратам, яратам бит мин сине... "Нишлим соң?" дигәндәй, Сәгыйдә, керфекләрен кагып, күзләрен тутырып аңа карады. Егетнең дә шулай озак-озак кызның күзләренә карап торасы килде. Хәкимҗан күңелен икенче бер хис биләде: сөйгәненең рухын рәнҗетәсе килмәү сагайтып калдырды. Шалаш эче тып-тын иде... Юлдан тәгәрәгән арба тәгәрмәче, шушы урында Хәкимҗан уйларына нокта куярга теләгәндәй, таш өстенә менеп дыркылдап куйды. Әмма уйларга алай гына нокта куеп булса икән! Юк, Сәгыйдәне йөрәгеннән алып ташлау берничек тә мөмкин түгел. Ул мәңгегә күңелгә сеңеп калган моңлы бер җыр кебек. Кая гына барма, шушы болыннары, шушы таулары белән озата бара. Ул җырда әнә шул югары басудан, төлкедән өркеп, Бурсык елгасына таба кайтмаска очкан ялгыз казның "кый-гак, кый-гак" килеп җан әрнеткеч сагышлы моңы да яңгырап китә. Ул моң хәтердән китми, һаман да җанны кыя. Ялгызлык газапларын татыган Хәкимҗан ялгыз каз адашкан Бурсык елгасы буйларыннан атын каударлый да каударлый. 
- Әйдә, малкай, әйдә!.. Инеш борылышындагы үрне менгәч, моннан бер егерме ел гына элек озын гына урамлы булган рус авылы Каштау башындагы йортсыз-нисез ялгыз утырып калган каеннар күренде. Хәкимҗан үз-үзенә әйтеп куйды:
- Василий өендә туры килсә ярый инде. Василий да авылның аргы башында ялгыз йортта тора. Утсыз-нисез, әле дә керосин яктысында яшәп ятучы бердәнбер кеше. Урман каравылчысы. Хәкимҗанның нияте шул: аңардан берәр корыган имән күрсәттереп булмасмы? Болай йомыш тыңламый калмый иде. Авыл Советына гына ышансаң - булмый. Тагын чи, черек усак китереп ташларлар. Анысы өчен дә күпме итек туздырырга кирәк. Нишлисең бит, дөнья бүгенге малай-шалайга калгач... Укып кайткан дип, шул Хафиз малаен куйдылар да... И-и, колхоз рәисе артыннан күләгә сымак кына ияреп йөргәч, кем санласын соң аны?.. Әкмал эшләгән көннәрне сагынырсың. Конфеты да, шикәре дә үз вакытында кайта торган иде. Урамның бер сынык рәшәткәсенә дә эче поша торган иде. Күперләре төзек булды. Кече үзән суларын бульдозер белән яр иштереп буатмады. Төпле егет иде, төпле. Юкка гына үзен бүтән колхозга председатель итеп алмадылар. Үзебездән дә артасы кеше түгел иде дә, Касыйм үз урынын бирәме соң? Первыйга ярый белгәч... Аңа Югары очтан, Яшьләр урамыннан, яңа йорт салып бирмәкче. Нәрсә калган анда? Атасы нигезен ташлап, чишмә яныннан китсенме? Кеше булса, нигез йорты сипләтеп бирер иде ул. Военком ярдәм итәргә кушкач та ашыгып төшмәде. Була, була, дип алдапсулдап йөртә. Кирәк булсаң гына сәлам бирәләр шул... Хәкимҗан арбадагы хуҗалык сумкасын, капшап, үз янынарак тартып куйды. Биредә ара-тирә ялгыз каеннар үсеп утырмаса, йорт-каралты урыннарындагы чокыр-чакырларын алабута, билчән каплап китмәгән булса, монда авыл булганын абайлау кыен булыр иде. Каштауның үзенә күрә мәктәбе, кибете, тимерчелеге, кәнюшнәсе бар иде. Кешеләргә кешечә караш җитмәде шул. Авыл башыннан гына электр линиясе узып та, шуларга электр уты керттермә инде. Касыймын да әйтер идем инде. Янәсе, колхоз авылларын эреләндерә. Теләсәләр, үзәккә 
- Каенлыкка күчеп килсеннәр. Юк, бер урыс та, гомер иткән нигезен ташлап, татар авылына күчеп килмәде, читкә генә китте. Бер Василий карчыгы белән утырып калды, үсеп җиткән балаларын шәһәргә озата торды. Аның да сабырлыгы күпмегә җитәр? Чуар алаша нигез каршында моңаеп утырган ялгыз каен янында тукталып калды. Әйтерсең ул элеккеге хуҗасын сагынып кайткан. Шушы хәл, ташландык нигез тирәсендәге мохит тәэсире аның күңелен уйга салды. Тукталган атка дәшеп, кулы дилбегәне тартырга кыймады. Кадерле кешесен күрергә теләгәндәй, ташлы чокыр-чакырларны, котырып үскән үлән араларын күзәтте. Бу минутта аңа моңсулык кичергән ялгыз каен да үз язмышына рәнҗүле кебек тоелды. Аның ян канатындагы юан ботагына сүс бау белән эленгән таган да күренми, шулай да ул таганга кара-каршы утырып, чырчу килеп уйнаучы, салам чәчле итекче Матвей дәдәй кызларының көмештәй чыңлап чыккан тавышлары әле дә яңгырап китә сыман. Һәм алар күрше авылдан әтисе белән атка утырып килгән түбәтәйле егетне күреп алалар да, бер-беренә карашып, көлешә-көлешә йөгереп китәләр. Аска, болынлыкка таба, аннан-моннан гына киртәләр белән әйләндереп алынган бәрәңге һәм яшелчә бакчалары буйлап, якында гына челтерәп аккан чишмәгә юл тоталар. Егет, син безне күрәсеңме дигәндәй, артларына борылып-борылып карыйлар. Җиләс җил аклы-сарылы күлмәкләрен тәннәренә сылап-сылап куя. Янә, тукталып, киртәгә сөяләләр дә пырхылдап көлешеп алалар. Ни гомерләр узса да, шулар онытылмый, күз алдыннан китми. Югыйсә ул кызлар инде үсеп җитеп кияүгә чыкканнардыр, итәк тутырып балалар үстергәннәрдер, көләч йөзләренә танымаслык булып җыерчыклар иңгәндер, ә барыбер тулышып торган крыжовниктай яшькелт күзләрендәге ачыклык, үз итүчән якынлык бетмәгәндер, алардан шәфкать хисләре бөркидер. Юкка гына Хәкимҗанның әтисе, узганда-барганда, шушы нигездә утырган итекче Матвей йортына сугылмагандыр. Берсендә алар шулай көзен, Теләче базарыннан кайтканда, соңгарак калдылар, өстәвенә яңгырга да эләктеләр. Ерак юлда ялыккан, кәеф киткән Хәкимҗан арба төбенә җәелгән печәнгә сузылып ятты, йокысы куерды. Шул ук вакытта йоклап та китә алмады. Бизгәк тоткандай чемердәшкән тәне бер туңды, бер кызышты, чайкалып барган арба башын әйләндерде, йомылган күзләренә утлы шарлар тәгәрәп күренде. Аның хәлен сизеп борчылган әтисе әледән-әле орышкандай итте: 
- Әй улым! Базар карыйм дип шулай ашкыналармы? Күрергә өлгерер идең әле... Ул Хәкимҗанның өстенә пинжәген салып каплады, кожанын рәтләп бөркәде, аның маңгаеннан тотып-тотып карады. 
- Жарың бар шул, жарың... Каштауга кайтып җиткәч, алар шушы Матвей дәдәйләр капка төбендә туктап калганнар иде. Өйгә әтисе аны да алып керде. Хәкимҗан, өй хуҗасы Матвейны күрүгә, аның як-якка бөтерелеп тырпаеп торган мыекларына, күлмәк якаларын каплаган озын чәчләренә игътибар итте. Киңчә түгәрәк ияге көрәк сыман алгарак чыгып тора. Матвей кулларын алга сузды, тавышы төшкән теше арасыннан сызгырып чыкты.
- Магсум пришёл! Айда, айда, уз. 
- Кул биреп күрештеләр. Матвей сүзләрен урысча да, татарча да сипте. 
- Сез каян болай? 
- Базардан. 
- А-а, нәрсәм калган анда? 
- Сарык саттык. 
- Яхшы, яхшы... Ул да кирәк, акчасыз булмый. Хуҗа ишек катындарак торган малайга ишарәләде: 
- Малай нига тавык сыман каткан? 
- Туңды шул. Яңгырга чыландык. Эшнең нәрсәдә икәнен аңлап алган Матвей малайга шкафтан ниндидер сәдәп алып каптырды, кара яулык бөркәнгән хатыны стакан белән җылы су да китереп бирде. Аннары өстәлгә чуенда пешкән бәрәңге, җылы сөт, ипи килде. Әтисе аңа җылы сөтне кыстый-кыстый эчерде. Эчкә җылы ризык та кергәч, егетнең кәефе чак кына күтәрелеп китте. Әллә ияләнмәгәнгә, бу өйдә кызык иде аңа. Түр почмакта тәреләр куелган, кара чүпрәкләр белән уратып алынган. Сөлгеләр, пәрдәләр дә икенче, ниндидер тоныклык биреп тора. Ике арада йөреп торган хуҗабикәнең бөркәнгән кара яулыгы, өстендәге киеме дә ниндидер шушы тоныклыкны, авыр төсне арттыра, күңелне шомландырып җибәрә. Биредә аларның үз өйләрендәгедәй яктылык, тәрәзә төпләрен бизәгән гөлләр ачыклыгы җитешми кебек. Әтисе белән Матвей дәдәй бернигә дә карамый гөрләшеп сөйләшәләр. Хәкимҗанга кышкы итек бастырырга кирәклеген дә искә алдылар. Әтисе Матвейга тегермәндә он тартып бирергә вәгъдә итте. Әллә каян гына тозлы кыяр белән өстәл читенә килеп кунаклаган чирек шешәдән сыек "сыйпарат" сөтенә охшаган тонык су стаканнарга бүленә. Матвей дәдәй әтисен эчәргә кыстый: 
- Син минем кунак, берне генә тот... Хәкимҗан әтисенең хәмерне эчү-эчмәвен ачык хәтерләмәде, әмма Матвей дәдәй биргән сырмага төренеп кайтуын һич онытасы юк... Узган җәйдә шушы каен төбендә бер "Жигули" машинасы туктап калган иде. Шофёры нигез урынында башын аска иеп басып тора. Хәкимҗан, бу кешенең кем икәнлеген белергә теләп, болын читендәрәк чалгысы белән печән кыркып йөргән җиреннән якынрак килде. Караса, шул тегермәнче Матвей дәдәйнең тракторчы малае икән. Уйларына уралып сүзсез калган. Ул тора да: 
- Әти-әниләр шушында күпме гомер кичергән... Туган җир бит... - дип, башын кага. Хәкимҗан аның күзләреннән яшь бөртекләре тәгәрәп чыкканын ап-ачык күрде. Әти-әниләре дөнья куйган. Үзләре Свердлау ягында бер совхозда, гаилә корып, матур гына яшәп яталар икән. Механик булган. Кайткан кунак халәтен яхшы аңлаган Хәкимҗан артыгын сорашып тормады. Нишлисең, адәм баласының җаны бер туган-үскән җирләренә әйләнеп кайтмаса, тынычлык тапмыйдыр шул... Хәкимҗанның муенына сиздерми генә чебен килеп кунган иде, аның тешләвен сизеп, ул кулын өскә күтәрде. Чуар алаша, моны үзенә кизәнү дип белепме, урыныннан кузгалып китте. Аргы баштагы ялгыз йортка килеп җиткәндә, урманчы Василий яшел чирәм өстендә майкадан гына калып урам тутырып кистергән каен утыннарын яра иде. Өй буенда кояшка каршы тигез итеп өелгән әрдәнәләр, үзенчә ачык яктылык биреп, күзләрне иркәли иде. Василийның тирләгән сары чәчләре маңгаена кадәр төшеп ябышкан. Яңакларындагы сары төкләре исә беленер-беленмәс. Тулы түгәрәк йөзе кызарып пешкән бәлеш сымак янып тора. Чәче төсле үк кашлары сикереп-сикереп куя. Ул, балтасын кулына тоткан хәлдә, Хәкимҗанга карап алды һәм аның, атын туктатып, янына килеп җитүен көтте. Аңа беренче булып татарча Хәкимҗан дәште: 
- Исән генәме, Василий? Василий татарча җавап бирде. Телне урысчасыннан шәбрәк белә иде. 
- Әлегә түзәрлек, - дип, кул биреп күрештеләр. 
- Чиләнәбез шушылай... Хәкимҗан аның сүзе белән килешеп көлемсерәде һәм болай диде: 
- Утын яру авыр эш шул. 
- Бездә аның кайсы җиңел? - диде хуҗа сораулы караш белән. Хәкимҗан бу сорауны раслап башын какты. Василий, аның үзенә йомыш белән килгәнлеген сизеп, балтасын бүкәнгә чапты һәм сорады:
- Үзең ни эш бетереп йөрисең? Хәкимҗан кипкән тамагын кырып алды. 
- Сиңа йомышым төште бит әле... 
- Миңа берәү дә йомышсыз йөрми анысы, - диде Василий, кунакның гозерен тоеп. 
- Агач кирәктер инде. 
- Кирәк шул, берәр имән булмасмы дигән идем. 
- Имән ягыннан эш шәп түгел шул хәзер, рөхсәт тә юк... 
- Василий, рөхсәтең бармы дигәндәй, аңа карап куйды һәм башын ярылган утын өеменә изәде. 
- Менә үзем дә каен ягам. 
- Шулайдыр да... 
- Хәкимҗан, җайлырак сүз эзләргә теләп, кычытмаган муенын кашып алды. 
- Анысы буш итмәс идем... Әйдә, сугыш инвалиды хакына бер җаен тап инде... Сүзен шактый туры бәреп сөйләгән Василий, тора торгач, тәвәккәллек итте. "Ярар, киттек..." дип, урыныннан кузгалганда, аяк астында корт чүпләп йөргән кара тавык, өркеп, читкә тайпылды. Алар өч чакрымдагы урманга барып җиттеләр. Чокыр-чакырлы юл бер аланлыкка - киселгән диләнке сымак җиргә алып чыкты. Биредә киселгән юан-юан агачларның төпләре кара нокталар сымак утырып калган. Василий атны ялгыз утырып калган имән янындарак туктатты. Хәкимҗан, алаша чемченә торсын дип, дуга аркылы тәртәгә бәйләнгән йөгән очын чиште, аркалык бавын чак кына бушатты. Беренче булып эш арба төбендә утырып килгән хуҗалык сумкасыннан башланды. Зур бер имән төбе түгәрәк "өстәл" булды, аңа гәҗит җәелеп, башта ак башлы шешә чыгып утырды, аннан табынга яшел кыяр, кызыл помидор, кыяклы суган, ипи, тоз чыкты. Кырлы стаканнар үзләренең барлыгын белдергәндәй чыңлап алды. Җайлап утырыр өчен, төп кырыена печән, аның өстенә кожан җәелде. Хәкимҗан урманчы гадәтләрен бераз чамалый, аның белән беренче генә утыруы түгел иде. Аңа тәүге стаканны тутырып җибәрергә кирәк. Хәкимҗан аракыны белеп бүлде һәм җиңел кулдан булсын дип тәкъдим итте: 
- Әйдә, Василий, исәнлеккә-саулыкка, монысы үз урынына төшеп урнаша торсын әле! 
- Әйдә, тек, әйдә... Аракыны җиңелдән генә йоткалаган Василийның сул күзе кысыла төште, тырпаеп торган кашы кыегаюдан күз төбендә янә күләгә тибрәлеп алды. Эчеп бетерүгә, тыеп торган сулышын кинәт бөркеп чыгарды да стаканын шапылдатып утыртты һәм бер кыярны, алып, таза куллары белән урталай сындырды, уң кулындагысын кетер-кетер чәйни башлады. Башын як-ягына боргалап алды, бераз янга авыштырып кигән, шактый таушалган күн фуражкасында кичке якка авышкан тонык кояш нурлары ялтырап китте. Хәкимҗан стаканына күз ташлап сорады: 
- Син нишләп эчеп бетермәдең? Хәкимҗан уңайсызлык сизә төшеп аңлатты: 
- Үзең беләсең, Василий, саулык чамалырак бит минем, сугыш инвалиды, нервылар беткән... Аннары кинәт эчә дә алмыйм. Василий бик исе китмәстән, ихтыярың, алайса, дигәндәй сөйләп китте: 
- Слушай, сиңа бит, сугыш инвалиды буларак, утынны китереп тә бирергә тиешләр... Артык сүзчән булмаган, эчтән тыелган сабырлык белән генә Хәкимҗан яшь куак төбендә үскән әрекмәннәргә төшкән карашын Василийга күчереп көрсенде. 
- Китерәләр... үзләреннән калган... чи усакны... 
- Кеше кайгырту юк инде ул бездә, - дип килеште тегесе. 
- Күрдең бит минем ничек яшәгәнне. Тормышы шул! Ялгыз карга кебек яшә берүзең. Кем гаепле? Сезнең Касыйм. Каштауны шул гына таратты. Уйлап кына кара: бакча башыннан узган электр утын да керттермәде. Трансформатор юк дип этләште. Үзләре рәхәтләнеп телевизор карый, мин карачкы кебек төн саклыйм, ут яктысында газетын, журналын укый алмыйм, дөньядан аерылган бер бәндә кебек. Гаделлекме шул?.. Тәэминатчы булып эшләгәндә, мин аның кем икәнен аңладым. Миңа запчастьларны үз бәясенә табарга куша. Аны үз бәясенә кем чыгарып сала? Мин аңа һаман да үз кесәмнән түләп йөри алмыйм бит. Сам жмот. Колхозчының соңгы тирен сыгып чыгара, бер тиен өчен чукынырга әзер. Әле дә халык түзгән. Түзмәгәне китеп бетте. Дөрес бит? 
- Шулай шул... Хәкимҗан стаканнарга аракы бүлде. Сөйләргә яраткан Василийны бүлдермәде. 
- Әле шуңа орден бирдерттеләр бит, - дип дәвам итте әңгәмәдәше. 
- Райкомдагы первый белән дус кешесенә ярый белә. Артык сыер тотып итен, балын ашаткач, беренче сортлы бодай онын саткан акчаны керемгә алмый кайтарып бирә белгәч ярый Кадыйр Үзбәковка. Нигә ярашмасыннар. Закон үз кулларында. Берсендә турысын әйткәч яратмады. Мине эштән алып, Зәбирне куйды. Слава Богу, үлмим, яшим...
Хәкимҗан стаканны кулына алды. 
- Әйдә, бераз җибәрик әле... Василий закускага яшел суган алып капты. Күн фуражкасын арткарак этәрде дә өзелгән әңгәмәсен ялгап китте: 
- Ә син беләсеңме, Хәкимҗан ага, Кадыйр Үзбәковка хәрәм ризык килешмәде, ашаганнары яман шеш булып чыкты. Үзен спецбольница дигәннәре дә саклап кала алмады... Үлгәч, сейфыннан гына утыз мең акча чыккан. 
- Василий, тагын нәрсәнедер исенә төшерергә теләгәндәй, сул күзен кысты һәм имән бармагын, турайтып, өскә күтәрде. 
- Шуның, первыйның, дим, бер күзе бер дә күрмәгән булган. Соңгы чиккәчә. Моны фәкать хатыны белән секретаре гына белгәннәр. 
- Китсәнә? 
- Это точно!.. Хәкимҗан теле шактый языла төшкән Василийның соңгы сүзләрен ишетми иде инде. Уйлары аны бүтән бер вакыйгага алып китте. Яз көне иде. Җылы кояш нурлары ферма тирәләрендәге салам, тирес өемнәрен кар астыннан калкытып чыгара башлаган. Ул елны азыкларның кысылган чагы. Хәкимҗан ферма янәшәсендә генә булган трактор паркы капка төбендәге будкада каравыл тора. Иртән ферма ягыннан, әллә нәрсә булгандай, Сәгыйдә тавышын ишетеп, кечкенә тәрәзәсенә ябырылып карады. 
- Кызлар, кызлар! Килегез әле монда, килегез! Сәгыйдә, нәрсәдәндер өркенгән кыяфәттә, сәнәгенә таянып, кардан чыккан саламлы тирес өеме өстендә басып калган. Бераз сәнәге белән корырак салам да каерып чыгарган. Сыер савучы кызлар, чиләк, сөтле бидоннарын ташлап, аның янына йөгерештеләр. 
- Үләм, бу ни галәмәт?.. 
- Хурлык! 
- Моны авыл Советына ирештерергә кирәк... Хатын-кызлар янына Хәкимҗан килеп җиткәндә, алар тынып калганнар иде. Ни күзләре белән күрсен: актарылган тирестә шәп-шәрә бозланып каткан яңа туган бала ялтырап ята. Җаны тетрәнүдән тәне калтыранып китте. "Нинди вәхшилек!.. Берәүнең бәгыре баласы юкка телгәләнә, берәү чүплеккә ташлый..." Ул Сәгыйдәгә күтәрелеп карады. Карашлары бергә очрашкач (ул һаман да мөлаем!), Сәгыйдә кыенсыну сизде, гаепле кешедәй кызарып китте. Ул аның бу минутта үзенә каравын теләмәде. Юк, юк. Кешенең әллә нәрсә уйлавы бар. Шулчак бердән күңелсез эшне төшенеп алды ул. Нәфия белән Касыйм абыйсының уйнашулары менә бит ни дәрәҗәгә барып җиткән... Василий һаман үзенекен сүтә иде. Ул чак кына уйланып калган Хәкимҗанга дәште: 
- Син мине тыңлыйсыңмы соң? Башын калкытып алган Хәкимҗан чыгып торган яңак сөякләрен уйнатып алды да әңгәмәгә кушылды: 
- Тыңлыйм, Василий, тыңлыйм. Барысын да ишетәм. Син дөресен сөйлисең, беренчеләрне дә әйтмә, үзләрен генә кайгыртып яшиләр. 
- Ул стаканнар хәстәрен күрде. 
- Әйдә, эчәсеңме?.. Василий, үзен урманның бердәнбер хуҗасы итеп сизеп, түшен киерә төште, кыюланып китеп: 
- Эчәм, билгеле, - диде. 
- Мин тавык түгел. Әйдә... Бер дә сүзсез утыруны килештермичә, Хәкимҗан, стаканын тоткач, болай дип сөйләп китте: 
- Василий! Син беләсеңме? Мин беренче тапкыр эчкәнемне әле дә оныта алмыйм. Тыңла әле, болай булды. Илне азат итеп, Польша җиренә кергәч, без тагын бер җиңү яуладык. Шунда исән калган солдатлар спирт эчәргә булдылар. Бер усал гына урыс солдаты, сержант иде, миңа да бер кружка салып бирде. 
- Мә, эч! - ди. 
- Мин эчмим бит, дим, тегеңә чынлап торып аңлатмакчы булам. 
- Ә, син шулаймыни әле, - дип, күзенең агы белән генә карап алды. 
- Димәк, эчмисең инде, алайса? 
- Юк... - дим. 
- Син нәрсә? Иптәш Сталинны хөрмәт итмисеңме? - ди. 
- Сине безнең җиңү шатландырмыймы? Моның сүзләре эчмәс борын башка китереп сукты. Мин - яшь солдат. Сизеп торам: миңа "халык дошманы" дигән ярлык такмакчы. Телисеңме, теләмисеңме кыен хәлдән чыкмый булмый. Аннары: 
- Сталин өчен икән, нигә эчмәскә?! - дидем дә, ни булса ул, күземне йомып эчә башладым, кружканың яртысына җиткәч туктап калдым - булмый! Үңәчне яндырып эчкә ялкын үтте, кайсыдыр тизрәк су йоттырды, калганын хәтерләмәдем...
Василий башын артка чөеп көлде. 
- Әйдә, тот, монда сине корыч Сталин өрәге белән куркытучы юк. Кешене онытып, аракысы белән көрәшеп карадылар - барып чыкмады. Сүз белән көрәшәләр, эш белән көрәшүче юк. Даёшь план! Денен дә, киләчәген дә уйлаучы юк, күбесе көнем өчен дип тырыша. Син сабыр ит, мин сиңа имәннең менә дигәнен күрсәтәчәкмен... Василий йомышын йомышларга яшь куак артына атлады. Алпан-тилпән килгән авыр гәүдәсе аюга охшап китте. Үзе мыгыр-мыгыр сөйләнүеннән туктамады: 
- Элекке урманнар бетте инде ул хәзер, Хәкимҗан ага, -диде, тавышын күтәрә төшеп. 
- Бөтен яклап корыталар, самолёттан агуын сибәләр. Моның да өстенә күкерт яңгыры ява. Файдалы бөҗәкләр, кошлар үлә. Табигать кыргый адәм баласыннан үчен дә ала: саулыкка туйдырмый. Минем бер кызым Нижнекамск шәһәрендә яши. Өч яшьлек уллары бар. Шул бала һич авырудан мантый алмады. Аллергия. Ашарга йә теге ризык, йә бу ризык ярамый. Безне шунда үзләре янына килеп торырга чакыралар, бөтен кеше китеп беткәндә, сез генә азапланып ятмагыз анда, диләр. Ты думаешь, мин барам анда? Хатыным Галина белән кунакта өч көн генә булган идек, газ исенә буылып үлә яздык. Кешегә суларга чиста һава, эчәргә чиста су булмасын, ничек ул сәламәт булсын? Ул машиналар ил өчен кирәктер дә! Җирле халыкның сәламәтлеге өчен кем җавап бирер икән соң? Оныгым жәл, оныгым. Бер кызып киткән Василий урынына кире утырмады, төп әйләнәсендә йөренде. Хәкимҗан да, булмый болай дип, сынын авырдан язып булса да торып басты. "Ялгыш сүз ычкындырып, моның холкын бозмыйм тагын, - дип уйлап куйды. 
- Юкса кулын селтәр дә китеп барыр". Василий, читкәрәк китеп, киселгән төпләргә төртеп-төртеп күрсәтте. 
- Бу төпләрдә үскән имәннәр минем яраткан кызым Настяны аякка бастырыр өчен кирәк булдылар. Ә болары Олег, Геннадийга булышырга ярады. Мин аларның әтиләре. Миннән башка аларга кем ярдәм итә? Беркем дә. Василий кинәт, артына борылып, Хәкимҗанга карады: 
- Ярый ла, синең беркемең дә юк... Өйләнмәдең дә, картайдың шул килеш, ә?.. Хәкимҗан, бу сүзләрне ишеткәч, умыртка сөяге тотнаклыгын җуйгандай чайкалып китте. Тешен кысып кына түзде. Василий киселми калган ялгыз имән каршысында тукталды. Башын артка чөеп, корыган ботак очларына карады. Сул күзе кысылып килде. Имәнгә соклануыннан ата каздай башын селеккәләде. 
- Күрәсеңме моны? - диде. 
- Баһадирның да ниндие! Аннары имәнне кочаклап алды. Кадерле туганы белән очрашкандай, бертын сүзсез торды. Хәкимҗан ни булырын аптырап көтте. Ниһаять, Василий имәнне бер кат әйләнеп чыкты һәм йодрыгын йомарлап аңа суккалады. 
- Ашаттың, эчерттең, әйдә, син дә миннән калма... Имәнне йөз сумга килештеләр дә кайтырга кузгалдылар... Хәкимҗан авылга кичкырын Сәгыйдәләр чатыннан кайтып керде. Алар ягына карамый булдыра алмады. Үзе күренмәсә дә, ул аның тәрәз төпләрен бизәп үскән гөлләренә карап узды. Авылда аныкыдай матур булып үскән гөлләр юктыр, мөгаен. Күр, шәфәкъ балкышы диярсең! Бераз баргач, аның аты озын түгәрәк электр баганасын өч кисәккә өзеп ясалган капка турында тукталып калды. Кирпеч өй каршындагы рәшәткәләп тотылган бакчада Расих тимер торбалар янында кайнаша иде. Аның яныннан дәшми-тынмый гына узып китүне яхшысынмады. 
- Исәннәрме? Алла куәт бирсен!.. Хәкимҗан Расихның ябык чырае ачылып китәрме дип көткән иде, алай булмады. Сөмсере бик коелган чагы бугай. 
- Рәхмәт! - диде Расих, теләр-теләмәс. 
- Монда куәт белән генә барып чыкмый әле. 
- Әллә кое казыйсың инде?.. Хәкимҗан, арбадан төшеп, койма буена килде. Шулвакыт капка төбендәге эскәмиягә чыгып утырган Мәхмүтне дә күреп алды, инде ул шактый картайган, яңаклары эчкә баткан, теге чакта ындыр табагында бригадир булып эшләгәндәге зәһәрлек очкыннары күзләрендә сүрелә төшкән. Шулай да, соңгы көчен җыеп, синең каршыңа калкынып килер дә бармагын төртеп: "Галошыңны сал!.. Ул ашлык үлчәүгә керә бит!" - дияр сыман. Инде: "Чуар тавык нигә күкәй салмаган, кичә син аны ашатмадыңмы әллә?" - дип теңкәсенә тияргә җәмәгате Сәкинә дә юк, дөнья куйган. Кызлары кияүдә.
Төпчек малае Расихы белән яшәп ятышы. 
- Казый идем дә... 
- Расих Хәкимҗанга якынайды, торба боргалап тимер тутыгына буялган брезент бияләен салып кулына тотты. Аның төксе генә каш җыерып алуы әтисе төсмерен хәтерләтеп куйды. 
- Нәрсә, су чыкмыймы? 
- Суы чыгар иде дә аның, торба ташка килеп терәлде, кул көче белән генә тишәрлек түгел, каһәр... 
- Ә... Алай булгач, машина белән бораулатмый булмастыр шул инде. Расих, көрсенеп, башын чайкады. 
- Аларга мең сумыңны чыгарып бирергә кирәк бит. Хәкимҗан: "Нишлисең бит, тау астыннан су күтәреп ташыйсың килмәсә эшләтәсең инде, рәтең юк түгел", - дип әйтер җиреннән дәшми калды. Алар янына, таягына таянып, Мәхмүт килде. 
- Ә, Хәкимҗан икән әле, кем дип торам, - диде карт. 
- Мин идем шул, исән генәме, Мәхмүт абый! 
- Исәнлек шул таякка тотынып торырлык кына инде... Карт ике арада сүзгә кушылып әйтә куйды: 
- Кое казып азапланма дип ни әйттем үзенә, тыңламый. Өйләнәсе генә, суын килен ташыр иде әле. Расих әтисе тыкшынуын яратып бетермәде. Аңа син нәрсә беләсең дигәндәй карап куйды һәм: 
- Аерылыша калсаң, бөтен байлыгыңны урталай бүлешергәме? - диде. Менә сиңа мә! Карт, нәрсәдер әйтергә теләп, иреннәрен дерелдәтеп алды, ләкин ярамас сүз әйтермен дип тыелып калды. Расих күзләрендә ялтырап киткән комсызлык очкыннары Хәкимҗанга тәэсир итте, ул, аның шушы карашын күрмәс өчен, башын читкә борды. Күзе ишегалдындагы "Жигули"га төште. Ул да җанын ничектер тырмап алгандай итте. Нигә тукталырга кирәк иде? Сәлам бир дә кит инде. Аның мал корты икәнен белә бит. Гарип рух! Хәкимҗан хушлашты да үзен көткән атына дәште: 
- Әйдә, малкай...
* * *
Сәгыйдә... Ул яулыгын артка каерып бәйләде дә җиңнәрен терсәккә кадәр сызганды, тырышып камыр басты. Уйлары чуалган иде. Әллә нидән генә күңеле тулып китте. Күзләрен яшь сарды. Шушы халәтеннән арынырга теләп, иелгән башын күтәрә төште, күз яшьләрен кул аркасы белән сөртте, тирән сулап куйды. Үзен үзе тиргәп: 
- Нигә мин болай бәхетсез булдым икән?.. Җимешсез агачтай корып, саргаеп барам... Тик нишләсен, Сәгыйдәнең үткәннәргә кайтыр чарасы юк... Мәхәббәт аңа язгы сыерчыктай очып килде дә, күңелендә якты хыяллар уяткач, каракоштан курыккан сыман китеп тә барды. Теләге: гомер буе сөешеп, уллар, кызлар үстерү иде. Саф күңеленә тузан да кундырмады, аны көтеп алды. Тик мәхәббәте бик үзгәреп кайткан иде. Кызның күңел түрендәге бер нечкә кыл өзелде. Тик барыбер йөрәктә нидер онытылмас булып калды. Сәгыйдә Хәкимҗанның үзен яратмавына ышана алмады. Кая гына кайтмасын, күңелендә гел ул булды. Кичке уеннарда, Сабантуйларында Хәкимҗанны күздән ычкындырмады. Карашлары очрашуын теләде, аның да мондалыгына сөенде. Күр син, аңла мине! Хәкимҗан аны аңлый да сыман. Тик ул нигәдер сүрән. Әллә уенда бүтән кешеме? Сәгыйдә тәгаенен ачыклый алмый, беләсе бик тә килә. Ул аны, мәйдан таралганда, инеш буенда көтеп алды. Иң элек бәйрәм белән котлады, Хәкимҗаннан: "Сине дә тәбриклимен", - дигән җавап алды. Бертын ни әйтергә белми атладылар. Сәгыйдә үзен кызыксындырган соравын бирде. - "Хәкимҗан абый! Сине, Сабан туеннан соң авылдан китә икән, диләр. Дөресме ул?" Егет, сәерсенеп, аңа карады: 
- Кая китим мин? 
- Хатының янына. Хәкимҗан, кинәт бил ярасы кузгалгандай, Сәгыйдәгә чырай сытыбрак карады. 
- Бу нинди сүз, Сәгыйдә? 
- Сине, өйләнеп кайткан, диләр ич... 
- Сәгыйдә!.. - диде ул рәнҗүле күкрәк тавышы белән. 
- Кемнәрне тыңлыйсың син? Минем беркемем дә юк, юк... Аңлыйсыңмы? 
- Соң?.. 
- Нәрсә соң?..
Сәгыйдәнең теле көрмәкләнде. Ул: "Алайса, ник миннән йөз чөерәсең, нәрсә булды сиңа?" - дип, ачыктан-ачык сорамакчы иде, Хәкимҗанның иңрәүле тавышын ишеткәч, уеннан кире кайтты, ярамас сүз ычкындырдым бугай дип, үзен битәрләп алды. Алар сүзсез генә атладылар һәм юллар чатына җиткәч аерылдылар... Ерактан, шул ук вакытта әле кичә генә кичергәндәй тоелган яшьлек таңыннан, бер моңлы җыр ишетелә, ул, гүя күңелеңне биләп алып, сине үзенең дулкыннарында тибрәтә. Ул моңны вакыт-вакыт шәфкатьсез искән җилләр, өзеп, Хәкимҗаннан читләштерергә, каядыр еракларга алып китәргә тели, әмма җил-давыллар басылырга да өлгерми, ул моң әллә каян гына килеп чыга да, кабат-кабат Хәкимҗан тавышларын яңартып, күңелгә әйләнеп кайта. Хәкимҗанның тавышлары аермачык ишетелә: "Мин синнән башка яши алмыйм, Сәгыйдә... Бул минеке, бул..." Ул моны ничек итеп тә аңлатырга белми: Сәгыйдә Хәкимҗан эшләгәннәрен күзәтеп торырга гына мәҗбүр. Әнә ул, сәламәт кулына күбрәк көч биреп, сөтле бидоннарны арбага берүзе төяп маташа. Бүген булышырга янында мөдир Нәсих тә юк, янына барып, кулга-кул тотынып, бик булышыр иде, яратмас, әллә ни уйлавы бар. Иптәш кызларыннан да ару түгел, нигә юрамаслар?.. Хәкимҗан, эштән кайтышлый, Мактау тактасы каршында туктап калганда, аңа кояштан уңа төшкән сурәттән Сәгыйдә елмаеп тора. Ул моңа шат, йөзендә елмаю, шул елмаюын һич онытасы юк... Ә берсендә җәйге кич иде, җир өстен алсу шәфәкъ сарган. Парлы сөт исләрен һавага бөркеп, сыер көтүе кайта. Пошкыра-пошкыра, селәгәйләрен агызып, җир патшасыдай аякларын сеңдереп атлаган баһадир үгез бераз арттарак калган. Мөгез астыннан сөзеп барган карашы белән барысын өркетергә теләгәндәй, юан муенын боргалап, башын өскә чайкый, әйтерсең борынына кигерелгән тимер боҗраны өнәп җиткерми, аны кире чөеп атмакчы була. Ул да түгел, араннарына керергә тиешле сыерларны өркетә башлады. Сәгыйдә, нишләргә белми, кемнәндер ярдәм көткәндәй, як-ягына каранды. Шунда ул чыбыркы тотып үзенә якынайган Хәкимҗанны күреп алды, күңеленә рәхәт булып китте. Җиңелмәс үгез камчы тавышына буйсынмый булдыра алмады. Кинәт җил исеп куйгандай күңелгә тибрәнеп кергән моң, Сәгыйдәгә Хәкимҗанның Кече үзән буенда сөйләгәннәрен исенә төшерде: "Сәгыйдә! Сөйләшик әле... 
- Ул бераз кызмача, ни сәбәптәндер аракы эчкән. 
- Син миңа рәнҗисең булыр... Беләм, барысын да аңлыйм. Безнең мәхәббәт болай булып бетәргә тиеш түгел иде, суынмаска тиеш иде. Ләкин... Кичер, кичер син мине, әгәр кичерә алсаң... Юк, мин генә сөйлим бүген, гафу ит... Син - минем аерылышмаска вәгъдә биргән ярым. Син - минем ярам да, яраларыма дәва да... Син минем менә монда, - йодрыгын күкрәгенә суга, - йөрәгемдә сакланасың, аны берәү дә алыштыра алмый. Син уяткан хисләр, якты хатирәләр генә яшәтә мине, бу дөньяда син булганга, үлемне җиңгән яшәү өметем саклый мине. Аңлыйсыңмы?.. Юк, бүлдермә, җаным. Сүз кирәкми... 
- Ул башындагы солдат бүреген учына йомарлап ала. 
- Менә күр, Ватан бүреге бу! - аны кар өстенә бәрә, тагын иелеп ала, тагын шул сүзне кабатлый. 
- Ватан бүреге!.. Аның өчен мин барысын да бирдем..." 
- Аның хисләре тәмам тулышкан иде... "Хәкимҗан абый! Тынычланыгыз әле..." "Елыйсым килә минем, елыйсым... бүген генә булса да. Тыйма, Сәгыйдә, тыйма... Минем сиңа әйтер сүзем бар. Теләгем шул: син яшь гомереңне әрәмгә уздырырга тиеш түгел, чык кияүгә, күңелеңә ошаган берәре табылыр. Син затлы, саф кеше..." Әйтергә шулай җиңел микәнни соң? Бер яратканны ничек оныта аласың?.. Кайларга барып тапсын ул андый кешене?! Ике ферма арасында йөрепме? Әллә авыру әнисен ташлап китсенме? Ана хакы бар!.. Ул аны тапкан, үстергән, барлы-юклы ризыкларын бүлеп биргән, үзе кимичә киендергән... Алар икесе бер җан, аерылгысыз... Мин булмасам, аны кем хәстәрләр иде? Үләнен кем җыя, утынын кем яра, мунчага кем кертә? Мин - аның кызы. Болай да күргән газапларыннан аксыл йөзенә борчу, курку сеңгән инде... Сәгыйдә камыр изүеннән тукталган. Күзләре бушап калган әнисе караватына төбәлгән. Өй эче тын. Күңелен ана рухы биләгән. Аның күз алдында Маһия апа исән килеш гәүдәләнде. Сәгыйдә аңа сөтен җылытып бирә, даруларын эчертә, янында бөтерелеп кенә йөри. Сау-сәламәт кенә булсын. Менә Зөфәр абыйсын тагын кунакка чакырыр. Бертуган энесе килгәч, аның белән сөйләшеп утырган саен, кәефе яхшырып китә, ялгызлык кичерми, теләктәшлек таба. Зөфәр абыйлары, узганда-барганда, апасы янына керми калмый. Тракторда эшләгәч, утынын алып кайтырга, ярырга булыша, йомышларыннан калмый. Туган җанлы. Ә беркөнне ул... Җан өшеткеч хәбәрне сугыш елларында төн сакчысы булып шакмак кагып йөргән аксак Сәлим алып килгән. Ул, аяк астындагы салкын карны шыгырдата-шыгырдата, аларның печән тутырып яртылаш кадакланган ян тәрәзәсенә килеп капланган иде. Тәрәз шакуыннан ук җаннары жу итеп китте.
Куркуга төшкән әнисе караватыннан үзе дә сизмәстән торып басты. 
- Әй сез, өйдәләрме? Маһия, Маһия! Зөфәр тракторы тегермән алдындагы боз астына киткән... Сәгыйдә авып китәр дәрәҗәгә җиткән әнисе янына йөгереп килде. Дәррәү әйтелгән хәбәрнең кешегә үтергеч тәэсире турында уйлап та карамаган Сәлим бу вакыт инде аксый-туксый күрше йортка таба китеп бара иде. Сәгыйдә әнисенең йөзе агарып китүен күрде, ак яулыгыннан чак аерыла. Үзе ни дип тә әйтергә белми, телсез калган. Сәгыйдә аны тынычландырырга ашыкты: 
- Әни! Сабыр итә күр, өзлегерсең... Маһия апаның иреннәре дерелдәп алды. 
- Үзе исән микән? Тракторыннан чыгып өлгерә алды микән? Сәгыйдә өтәләнде. 
- Әни, син утырып тор, мин... Ана кызын ярты сүздән аңлады. 
- Бар, кызым, бар... Тизрәк бул, белеш, бәлки... Сәгыйдә ашыгып киенә башлады. Ана үз-үзенә сөйләнде. 
- И-и җанашым, исән генә микән башлары?! Сәгыйдә башына кәҗә мамыгыннан бәйләнгән шәлен элде, мич кырыена сөялгән итеген киде, пәлтә төймәләрен эләктерә-эләктерә, өйдән чыгып йөгерде. Тышта шактый салкын иде. Авыздан чыккан пар шәленә бәс булып сарыла, ул туңу турында уйламый. Күңелендә Зөфәр абыйсы - нинди генә эшкә килгәндә дә таянычлары шул, әнисенең рухи терәге. Исән генә булсын инде! Юкса ул кайгыны әнисе ничек күтәрер? Аргы урамнан да, бирге урамнан да буа алдына таба ашыгучылар күбәя. Сәгыйдә, зират почмагына җитәрәк, ферма артындагы сукмактан турыга гына узасы итте. "Нәрсәгә дип боз өстенә трактор белән керделәр икән? Инеш аръягындагы басудан салам эскерте өстерәтеп алып кайтасылар иде, әллә шуңа барулары булды микән? Кем белән икән? Шул якка чыгар өчен, күпер дә салдыра алмадылар. Касыймын да әйтер идем, ничә еллар председатель булып эшләп... Үз авылындагы тауны актарып, читләр таш ташый, юл сала, күпер төзи, үзенә юк. Өстәвенә һич кирәкмәскә колхоз җилкәсен кимереп ятучы район агропромын, колхозчы тиенен кысып, өчләтә артык туйдыра. Күпкә киткәч, тиз бозыла шул кеше. Эчәргә авыз көйләнгән. Әйләнеп чыккан ике катлы ирене шапылдап кына тора, кабарган бите тимгелләнеп кызарган. И юк инде, юк... Зөфәр абый гына исән булсын иде..." Сәгыйдә килеп җитәрәк адымнарын әкренәйтте. Авылдашларын аралый-аралый алгарак үтте. Җимерелгән боз урынындагы кара-кучкыл су аның башын әйләндереп җибәргәндәй итте. Ул үзен тыя алмый сулкылдап җибәрде, ниндидер эчке тойгы аның өметен өзде. Трактор артына тагылган озын тросның судан чыгып калган өлеше бәкегә кара еландай чумган иде. Ул, аны атлап чыгарга курыккандай, артка чигенде... Сәгыйдә өчен ул чагында иң кыены өй бусагасын атлап керү иде. Вакыт-вакыт тынып калган Сәгыйдә камырын куна тактасына җәеп салды. Өстеннән уклау тәгәрәтәтәгәрәтә юкарта төште. Аннары уклавына төреп тә тәгәрәтте. Камыр чите, уклаудан сүтелергә теләгәндәй, балык койрыгыдай шап-шоп тактага бәрелде. Әйтерсең ул түгел, ә Сәгыйдәнең йөрәге әнә шулай шапылдап рәнҗүләрен белдерә иде. Зөфәр фаҗигасе авыру әнисен бик өзлектерде. Тол калган хатынын, балаларын кызганды. Ятимлекнең ни икәнен белгән йөрәге эчтән әчетеп елады. Егерме ел буена инеш аркылы күперне салырга җыеналар иде. Һәр председатель бу эшне үзеннән соңгы алмашына калдыра килде. Әлеге фаҗигадән соң халык, инде хәзер күпер булыр дип көткәндә, район газетасы укучыларга: "Чулпан" колхозы тракторчылары Зөфәр Кыямов һәм Җәмил Рәхимовлар, Олы Сәрдә авылына трактор белән аракыга дип барганда, елганың бозы убылып, суга батып үләләр..." дигән хәбәрне ирештерде. Монда кемнең кулы уйнаганын Сәгыйдә шундук абайлап алган иде. Кем әйтмешли, әле тәннәре дә суынып өлгермәгән мәетләргә шундый да кара яла ягарга батырчылык итәр дип, ул Касыйм председательдән һич тә көтмәгән. Ләкин аның үз башы үзенә бик кадерле иде шул. Өй эче тын. Бар нәрсә үз урынында торса да, Сәгыйдәнең күңеле бушлык сизә, җанына урын таба алмагандай, әледән-әле тынып кала. Ул иртәгә, карчыкларны җыеп, әнисенең еллыгын уздырырга әзерләнә иде. Сәгыйдә, бармак очларыннан пычагын шудырып, вак кына итеп токмач кискәндә: "Әле яшәрлеге бар иде", - дип уйлап куйды. Бер уңайдан Зөфәрне дә бик кызганды. Әйбәт кеше иде. Йөзен балкытып, көр тавышы белән өйгә килеп керер иде дә, әйдә, шуны, әйдә, моны болай итик әле дип, эшкә тотыныр иде. Бар йорт-җирне, каралты-кураларны үз хуҗалыгыдай карап, булышып тора иде. Бәхетсезлеккә каршы, әрәм булды, әрәм булды...
Сәгыйдәнең күзләрен янә яшь пәрдәсе сарып алды.
* * *
Иртә. Хәкимҗан техника паркы төбенә, будка кырыендагы эскәмиягә, кояшка чыгып утырган. Механизаторлар, мастерскойга тимерчегә эшкә баручылар, аның белән исәнләшеп узалар. Озак та үтми, тирә-юньгә машина, трактор тавышлары тарала. Кабынган машиналар, кузгалышып, капкага ашыгалар. Әнә "Беларусь" тракторы арбасы да, ана үрдәк кебек, як-ягына янтая-янтая, арттан сөйрәлә. Хәкимҗан барысын тыныч кына күзәтә. Монда да аңа күп нәрсәләрне үз җилкәсендә татырга туры килде, ачулы карашларга, усал телләргә юлыкты, һәммәсенә ярап та бетә алмады. Ни генә булмасын, авылдашлары белән ачылышлы буласы килмәде аның. Кайчак, бераз салып та алсалар, яшьләр арасыннан болай дип эндәшүчеләр дә табылды: 
- Нихәл, картлач!.. Мут Мирсәет малае Шамил мин. 
- Яхшы, энем. 
- Карале, нигә өеңдә генә утырмыйсың син, ә? Бу кадәресен үк ул кабул итә алмый. 
- Рәхмәт, яхшы сүзеңә... Үзем яулап алган дөньяда тараеп торасым килми әле... Кеше рухын кимсетермен дип уйлап та карамаган тозкүз Шамил аннары: 
- Ярар, ярар... Мин болай гына... - дигән булып китеп бара. "Нихәл, Хәкимҗан абый!.." - дип, олылап әйтүчеләргә аның күңеле була. "Бар, бар бит миһербанлы кешеләр, бер дә юк түгел", - дип уйлап куя. Тик барысы да ул дигәнчә генә түгел шул, кайберләре, руль артына менеп утыргач, тиз үзгәрә, санламый. Алланың кашка тәкәсемени - исәнләшергә кирәклеген дә белми, мокыт. Монысы ярый әле, менә машинасы белән узып киткәндә, йөзгә тузан бөркесә нишләрсең? Элдертеп кенә капка төбенә "Нива" машинасы килеп туктады. Каладан ялга кайтучылар икән. Кыска чәче уңга ятып торганы 
- Шәмси, кара бөдрә чәчлесе 
- Зариф. Сабакташлар. Берсе - журналист, икенчесе - инженер. Җиңелчә генә киенгәннәр, пөхтә, чисталар. Йөзләреннән шатлык бөрки. 
- Исәнме, Хәкимҗан абый! 
- Шәмси, машинасыннан чыгып, кулы белән сыланып торган чәчен сыйпап алды. Яртылаш киселгән бер бармагы гүя чәч арасында югалган күк булды. 
- Әйбәт кенә, - диде Хәкимҗан, башын күтәрә төшеп. Шәмси: 
- Заправщик узмадымы әле? - диде. 
- Күренмәде. Кирәксә дә, кирәкмәсә дә авызы ерылырга торган Зариф: 
- Монда гына көтик, - диде. Тегесе килеште. Аларга китәр өчен бензин кирәклеге аңлашылды. Сүзсез тора алмаган Зариф: 
- Кара әле, яшьти, - диде. 
- Кайчан бер үзебезнең авылны, Каенлыкны, телевидениегә төшереп күрсәтәсең инде. Юкса мактамаган колхозың, күрсәтмәгән савымчыларың калмады. Шәмси мыек астыннан елмайды. 
- Бер күрсәттек бит инде. 
- Һәй, аңа биш былтыр ич. Теге яшь бозаулар фермасын төшергәнне әйтәсеңме? 
- Соң... 
- Искә төшермә әле шуны. 
- Ник? 
- Укшый башлыйм. Электрикларыгыз көчле лампаларын яктыртуга, абзардагы бар чебеннәр мыжгып хәрәкәткә килде. Мин, янәсе, операторларның ничек төшергәннәрен карап торам. Шулчак бер чебен минем авызга килеп тә керде, тамактан да үтте. Косар дәрәҗәгә җиттем, көне буе төкеренеп йөрдем. Ярый әле, ул-бу булмады. Көлешеп алдылар. Зариф туктап калырга теләмәде, башлаган фикерен дәвам иттерде: 
- Чыннан да, үз авылыңны онытмаска кирәк. Карасыннар, бүтән колхозларның да күрсәткечләре, ягъни тавыклары алтын күкәй салмыйдыр әле. Шәмси, үз дәрәҗәсен белә төшеп: 
- Хикмәт күрсәткечләрдә түгел, - диде. 
- Килешеп бетми. Үзе шунда эшләгәч, авылын күрсәтә дияргә мөмкиннәр. Перспективада истә тотарбыз... Аннан ул машина ачкычларын дүрт бармаклы учында сикерткәләп алды һәм машинасын әйләнеп чыкты. Арт көпчәккә бер тибеп алды, тәртип икән дигәндәй, үзеннән канәгать калды.
- Бу "Нива"ны ничек эләктердең әле? - диде Зариф. 
- Хәзер машиналар тагын дефицитка әйләнде бит. Шәмси тыйнак кына елмайды һәм, горурлык хисе тоеп: 
- Яшәсен кооператорлар! - диде. Беләсең килсә, без хәзер үзебез дә почти кооператорлыкка чыктык. 
- Ничек? 
- Шулай. Без хәзер оешмаларның рекламаларын бирәбез. Акчаны күчерәләр, без аларның эш тәҗрибәсен, товарларын пропагандалыйбыз. Икеңә дә файда. Зариф көдрә тубал башын чайкап алды: 
- Ну, малай, югалып калмыйсыз үзегез дә! Эскәмиядә, башын иеп, яшьләр әңгәмәсенә колак салып утырган Хәкимҗанның маңгае җыерылды. "Боларга эш җиңел, газаптан бирелми, - дип уйлады. Район газетасында юк-бар мәкалә язып йөргән, балта тота белмәүдән бер бармагын чапкан шушы Сәхип малае шәһәргә китеп журналист булды да хәзер әнә ничек эре сөйләшә! Дәрәҗәле булып йөри. Әтисенә печәнен дә, утынын да кайтарта, бурасын да юнәтәләр. Ә син... кан түгеп тынычлык яуласаң да, бар икәнеңне белүче юк. 
- Хәкимҗан кабат егетләргә күз төшереп алды. 
- Хәзер болар колхозга кайтып көрәк тотмый инде, тракторчы комбинезонын да кидерә алмыйсың..." 
- Әнә килә! - диде Зариф, башын заправщик Шакирга таба изәп. 
- Әһә, - диде Шәмси, карашы белән Шакирны мушкага алгандай. 
- Болай булгач, кайтып җитәбез. Шакир килә-килешкә егетләрнең әле берсенә, әле икенчесенә күз ташлады. Бер як борынына өч тиен акча зурлыгында ябышып торган кара-кучкыл миңен кешегә күрсәтергә оялгандай, керфекләрен каккалады. Бу беренче карашка шулай сизелде, якынайгач, моны онытып, кала кунаклары белән кул биреп күреште. 
- Көтәбезмени? - диде. Шәмси, ияк кагып: 
- Әйе шул... - диде. 
- Киттекме? 
- Әйдәгез... 
- Хуҗадан рөхсәт бар. 
- Беләм: үз кешеләргә... Алар өчәүләп, "Нива" машинасына утырып, заправкага таба киттеләр. Хәкимҗан аларны дәшмитынмый озатып калды. Техника тавышлары тынып, Хәкимҗан утырган урыныннан кузгалыйм дигәндә генә, күзе янәшәдәге терәү баганасына кунган күбәләккә төште. Һәм ихтыярсыздан кабат әнисе Әкълимә хәтеренә килде. Теге көнне өй каршындагы рәшәткә баганасына менеп утырган мәче өстендә талпынып-талпынып очынган күбәләк әйтерсең бирегә очып килгән. Хәкимҗан якында гына әнисе рухын тойды, кырыгын уздырасын күңеленә киртләп куйды. Әнисе соңгы көнендә бөтенләй хәлсезләнгән. Таң алдында тышка чыккан җиреннән ишек яңакларына ябыша-ябыша кереп килә. Җылы киез башмаклары элгән аякларын сөйрәп кенә атлый. Бер адым атлый да тукталып кала, аннан тагын аягын саклык белән алга шудыра. Менә ул мәрткә киткән кешедәй уйланып калды. Хәкимҗан аның бу халәтен күргәне булмады. Башыннан: "Әллә алышынган инде", - дигән уй узды. Күрәсең, кан йөреше дөрес түгелдер. Картлык читен шул. Ана "йоклап" яткан улының аяк очында туктап калды. Янәшәдәге урындык өстеннән, үрелеп, юрганны алды, аны, кош канатын җәйгәндәй, кулларында күтәрә төшеп, Хәкимҗан өстенә япты. Аннары әкрен-әкрен караватына таба китте. Хәкимҗан: "Күрәсең, мин аңа хәзер дә сабые булып тоеламдыр, - дип уйлады. 
- Ә кем белә, бәлки, аны үлем исереклеге шулай саташтырадыр. Ни кызганыч... Бик теләсә дә, килен хөрмәтен күрә алмады..." Хәкимҗан, эскәмиясеннән торып, будка эченә үтте. Сәкедәге урын-җирен - печән тутырылган мендәр белән иске сырманы, төреп, мич аралыгына, өскә күтәреп куйды. Аннары өстәл өстендә кичә кич егетләрдән калган шәраб шешәсен идәнгә алып куйды, су багын ачып карады, су юк иде. Чиләк алып, чишмәгә барырга булды. Парктагы күпме техника кыр эшләренә юнәлсә дә, тагын яртысы калган иде. Кайсы ватык, кайсы гамәлдән чыккан, кирәксә-кирәкмәсә дә анда-санда аунап яткан тимер-томырларның чамасы юк. Хәкимҗан, аларны әйләнеп уза-уза, яр кырыена килеп чыкты. Аска, инеш үзәненә, ярдан гына тәгәрәткән бихисап машина баллоннарын күргәч: "Бездәге тәртипсезлек һәр җирдә дә бар микән ул?!" - дип уйлап куйды һәм әкрен генә инеш аша салынган асылма күпергә таба юнәлде. Тросларда чайкалып торган күпер аша болынга чыккач, ул, иркенлек сизеп, тынычланып калгандай булды. Көтүләр йөргәнлектән, печәннәре электәгечә бил тиңентен үсмәсә дә, болын болын инде, күңелгә якын шул. Челтерәп аккан тау асты чишмәләре әле дә яшьлек моңнарын саф килеш саклый сыман. Пешкән кура җиләгедәй ымсындырып торган Сәгыйдәләрен, моңлы җырларын оныттырмыйлар...
Хәкимҗан, чиләгенә су алгач та, чишмә яныннан китми торды. Әйтерсең аның шунда өзелеп калган таныш җырның дәвамын ишетәсе килә, сагышын шул җыр гына басар сыман... Төш авышты. Хәкимҗан бераз ятып алырга уйлаган иде, кемнеңдер будкага таба җырлап килгәнен ишетеп туктап калды. Бу эш көнендә, көпә-көндез кем шулай кәеф кенә җырлар икән? Колхоз - диңгез, без - пароход, Шапылдатабыз гына... Хәкимҗан, җыр иясен белергә теләп, тәрәзәгә карады. 
- Вәли түгелме соң бу? Шул, шәп үк сыйланган... Вәли, җилләп, туп-туры ишектән үтте. 
- Исәнме, Хәкимҗан ага! Су бир әле, йөрәк яна. 
- Нәрсә булды? 
- Кичәгенәк салдык. 
- Ул, чиләккә эленгән тимер кружканы алып, су эчте. 
- Энекәшнең кызын кияүгә бирдек бит әле, Саба егетенә. 
- Ә, әйбәт булдымы соң туй? 
- Сөйлисе юк! 
- Ул кружкасын чайкап алды да аны урынына куйды. 
- Бик зурдан купканнар: аракы... диңгез... Ризыктан өстәлләр сыгылып тора. 
- Бәхетле булсыннар инде. 
- Менә монысы дөрес. Акыллы кешедән акыллы сүз чыга. Бик тә хөрмәт итәм мин сине, Хәкимҗан ага. Ага бит инде, миннән биш яшькә генә олырак бит син. Әйе. Вәли, тәрәзә каршындагы өстәлгә терсәге белән таянып, шапылдап урындыкка утырды. 
- Бу килеш Касыйм күрмәсен инде, - диде Хәкимҗан. 
- Эш өсте бит чүтеки. 
- Предмы? 
- Вәли үзалдына мыскыллы көлде. 
- Мин аннан курка торган кешеме? Ул үзе эчмиме? Беләбез... Менә син тыңла, мин куркып сөйләшмим, без, балта осталары, авылда ничәү? Бармак белән генә санарлык. Әйеме? Зиннур, Фәрит, Гасим һәм мин. Нәрсә без, синеңчә, бозаулар абзарын, яңа сушилка кора алмый идекме? Ул читтән шабашниклар чакыртмаса. Теге яз чыгуга, кара каргалар сымак килеп җиткән озын берлек яратучыларны. Без алардан начар эшләр идекме? Утыз меңнәрне чыгарып бирмәсә? Юу-к... 
- Вәли, башындагы кепкасын артка эшереп, пеләшен ялтыратты. 
- Без аңа файдалы кешеләр түгел шул. "Мин сезгә егерме биш мең урынына утызны түлим, бише миңа". Менә хикмәте кайда аның. "Колхоз - диңгез, без - пароход, шапылдатабыз гына..." - дип, мин тикмәгә генә җырламыйм. Колхоз түзә ул, безнең кебек. Йорты колхоз исәбеннән, ите, балы - әзер. Газы кергән, суы кергән. Аны пычрак юл да куркытмый - машинасы әзер, кая барасы килә... Беләм мин, барысын да беләм, сиңа өй кирәклеген дә. Теләгендә булса, Касыйм аны күптән салдыртып бирә иде. Юк шул, сугыш инвалиды чутка керми... И-и, тикмәгә генә янмый инде бу йөрәк, эчкәч хет бер онытылып торасың, яшь чаклар искә төшеп куя... И-и Хәкимҗан ага, беләсеңме, гомеремдә ике үкенечем булды. Хәкимҗан кызыксынып куйды: 
- Нинди? Вәли ашыкмады, җавапны көттереп бирде: 
- Йә врач, йә тегүче була алмадым шул. 
- Ник алай? 
- Ник дисеңме? 
- Вәлинең иреннәрендә чак кына эчтән елмаю билгеләре сызылып үтте. 
- Врач булсаң, нинди генә чибәр-чибәр кызларны, хатыннарны чишендереп карамыйсың, ә?.. Җитдирәк сүз көткән Хәкимҗанның гаҗәпсенүдән кашлары җыерылды. 
- Бер дә картаерга ниятләмисең әле. 
- Ярамый, Хәкимҗан абый, ярамый. Беләсең килсә, мәхәббәт - тылсым бит ул, тормышны бәйрәм ясаучы тылсым. Хәкимҗанның күзалды караңгыланып киткәндәй булды. Йөрәге какты, Сәгыйдәнең теге чакта, болындагы кайнар сулышлары гүя пешереп-пешереп алды. Тыштан үзе берни сиздермәде. Нишләмәк кирәк, Вәлинең язылган телен тыеп буламыни? 
- Врачы ярар да, Вәли, чишендереп тә, капшап та карый алырсың, ди. Ә тегүчесе? Вәлинең йөзе әләм сымак балкып китте.
- Тегүчеме? - диде ул. 
- Тегүченең дә хикмәтләре врачныкыннан ким түгел. Сиңа кием тектерергә килгән чибәркәйләрнең йомшак нечкә билләренә, кабарып торган күкрәкләренә кагыла-кагыла үлчәү аласың. Шунда йомры тәннәреннән хушбуй исләре килеп, башларың әйләнеп китә, мин сиңа әйтим! Шуннан, йә бер җиңе утыртылмаган, йә төймәсе тагылып бетмәгән дип, тегү срогын сузасың. Сүз артыннан икенчесе ялганып китә. Сылу сынына кәчтүнең бигрәкләр дә ятып тора икән дип җибәрәсең. Өйдә ялгыз чагың булса, чәйгә дәшәсең. Кара-каршы чәй эчеп утырулары - үзе җан рәхәте, бәхет бит ул. Менә шул бәхеткә тәки ирешә алмадым. Узды гомер, балта чабып... Кешедән ким яшәмәдек анысы барыбер... Хәкимҗан аның сүзләрен юньләп тыңламый иде инде. Вәли, торып, тагын су эчкәннән соң: 
- Эч җана, беләсеңме? - диде. 
- Ул туйдагы аракыны күрсәң, бөтен районыңа җитәрлек... Кодалар бай нәселдән, ахры. Әле бер-ике шешәне юлга да тыктылар. Аларын хатын җыештырып куйган. Әгәр теләсәң, берсен алып киләм, ә? 
- Юк, кирәкми, - диде Хәкимҗан. 
- Мин сиңа чын күңелдән әйтәм. 
- Рәхмәт. 
- Ихтыярың - үз кыярың. 
- Ул пеләш башын ялт кына кепкасы белән каплап куйды һәм ишеккә юнәлде. 
- Сау бул... 
- Хуш иттек. Вәли, кем беләндер сөйләшкәндәй, кулларын һавада чайкый-чайкый, урам башына таба китеп барды. Хәкимҗан, әкрен суынган таштай, күпмедер вакытка Вәли сөйләгәннәр тәэсирендә калды. Уйлары янә колхоз рәисе Касыймга килеп тоташты. Кеше казна малын ашап озак симерсә бозыла шул, кешелеге калмый, чама хисен дә тоймый. Тәрәзә төбендә, төнлә электр уты сүнә калса дип, утырып торган лампа куыгы да, пыяла да - бер үк дәрәҗәдә тоныкланып калган. Тышкы якта рам ярыгына кысылган салам кисәге җил искән саен бармаклары калтыранган авыру сымак дерелдәп-дерелдәп китә, гүя аның да рухы сынган, авыр язмышка дучар булган... Әз генә черем итеп кителгән арада, аның төшенә әтисе Мәгъсүм килеп керде. Тегермәннән менгән дә ишек катында басып калган. Элеккечә төз, чибәр. Кара мыек, кара кашларына бәс сымак он сарган. Никтер өстендә хәрби кием, бүрек, шинель кигән. "Матвей онын тарткан идем", - ди. Күп сөйләшмәде. "Әниең өйдә юкмыни?" - диде дә юкка чыкты. Хәерлегә булсын!.. Кич якынлашты. Хәкимҗан хуҗалык сумкасыннан әбәттән калган ризыкларын чыгарды, чак кына тамак ялгап аласы итте. Шулвакыт, һич уйламаганда, култык таягына таянып, Әфганстанда сугышып кайткан егет, Азат килеп керде. 
- Исәнме, Хәкимҗан абый! - диде ул көр, калын тавыш белән. 
- Әйбәт әле, кем, Азат энем. 
- Тамак ялгыйбызмы? 
- Әйе. Әйдә, үзең дә рәхим ит. 
- Рәхмәт. Мин Хәйдәр абый машинасы кайтмадымы дип килгән идем. 
- Бензовозмы? 
- Әйе, иртәгә шәһәргә барып кайтырга иде исәп, алдан белешеп куймасаң... 
- Ә, алар икенче рейстан кайтып җитмәгән шул әле. Озакламаслар инде, вакытлары җитеп килә. Көт бераз, утыр. Менә бакча җимешләреннән авыз ит. Азат Хәкимҗан абыйсын якын иткәнгә карышмады, таягын стенага сөяде дә, бер аякта талпынып, өстәл читендәге урындыкка килеп утырды. Егетнең бер аякта талпынып алуы Хәкимҗан җанын ялкындай ялмап үтте. "Яшь килеш шушылай гарип кал инде?! - дип уйлады. 
- Аксыл ябык йөзләреннән тырпаеп торган бала йоннары да коелмаган. Кем өчен? Нигә кирәк иде?.." Азатның ниндидер шартлаудан соң маңгай тиресенә дары бөртекләре тары ярмасыдай чәчелеп кереп калган. Яшь килеш җан тетрәнүе кичергән йөзеннән каны мәңгегә качканмыни. Шул ук вакытта чыраенда кырыслык төсмерләре дә чагыла. Тонык тәрәзәдә чагылган алсу шәүләсе әйтерсең Әфган таулары артыннан чыккан кояшныкы, әле дә аны дошман күзләре эзәрлекли сыман. Хәкимҗан, егеткә күз сала-сала, яшел суган куйды. 
- Менә тоз, әйдә, тартынма... - диде ул, яудаш иптәше белән очрашкандай сөенеп. 
- Авыз итми булмас, - диде Азат, төкереген йотып, - кыярларың шәп күренә, Хәкимҗан абый. 
- Карагач үсәләр, җире әйбәт... 
- Хәкимҗан кулындагы бер телем кыяр теш арасында шыкырдады. 
- Калага барыргамы исәп?
- Аякка протез ясатырмын дигән идем... Нинди көнгә калдык бит... Хәкимҗан Азат тавышындагы кимсенүне тиз тойды. Капкан кыярын чәйнәп йотканчы дәшми торды. Аннан: 
- Нишлисең бит... - диде, сугыш хәлләрен бик яхшы аңлагандай. Һәм әкренләп күкрәгенә тула барган нәфрәт дулкынының тышка бәреп чыкканын сизми дә калды. 
- Без, ичмасам, "Ватан өчен!.." дип сугыштык, ә сез... Азат: 
- Ил өчен булса, үкенечле дә булмас иде хет... - дияргә мәҗбүр булды. Хәкимҗан егетне үз яшьлеге белән чагыштырып кызганды: "Сугышта нинди язмыш сагалаганны белеп булмый шул, - дип уйланды. 
- Синең өчен барысын да бүтәннәр хәл итә... Акылга да утырып җитмәгән яшьләрне ут эченә кертеп, кешеләр гомерен өзәләр, күбрәк гади халыкныкын..." Ул, әлеге уйларына нәтиҗә ясагандай, болай дип куйды: 
- Бездә башбаштаклык җитәрлек... Азатның сабыры ычкынды. 
- Ул интернациональлек бурычын үтәү безгә бик кыйммәткә төште. Берәүләргә - баш бәясенә, икенче берәүләргә — аяк-кул бәрабәренә. 
- Тынып торганнан соң, Азатның тавышы кабынып ук чыкты: 
- Инде яраткан кызың да синнән йөзен боргач!.. Азатның хәсрәте Хәкимҗанның да күңелен өтеп алды: "Хәлеңне аңлыйм, энем, мин кичергәннәрне үк сөйлисең син..." Ул, егетнең күңел төшенкелегенә бирелмәвен теләп, аңа үз киңәшен бирде: 
- Менә мин, энем, хак яуга - баскыннарга каршы сугышка китеп, өметемне өзеп кайттым, син хаксыз яуга китеп шушы хәлгә төштең. 
- Хәкимҗан авыр сулап куйды. 
- Юк, син аягыңны өздерсәң дә, өметеңне өзмә!.. Син әле миңа караганда отышлырак хәлдә. Үзеңә тиң ярны да таба алырсың... 
- Ул сыкранудан утырган урынында кала алмыйча торып китте. 
- Мин үзем кичергәннәрне дошманыма да теләмим... 
- Ул кулын күкрәгенә куйды. 
- Барысы да йөрәктә... Сиңа соңгы сүземне әйтә алам. Авыруга дәва бар, дәртсезгә - юк... Азат дәшмәде. Ялгыз гомер кичергән Хәкимҗан абыйсының халәтен шушы минутта гына аңлады. Шулвакыт капка төбенә кайтып туктаган машина, капканы ачарга боерып, сигнал бирде. Ул бензин ташучы Хәйдәр иде.
* * *
Сәгыйдә үзе дәшмәсә дә, күңеле сөйләнде: - ...Җүләр мин, сукыр, томана... Шулай булмасам, кыз килеш картаер идемме? Хатын-кыз парын табарга тиеш, бала үстерергә! "Утырып калган". Шул сүзне ишетмәс өчен, гомер буе күтәреп йөрмәс өчен, әллә ниләр кылыр идем. Минем дә бәхеткә хакым бар иде бит, бар иде. Син идең ул, Хәкимҗан! Минем өметем, ышанычым. Синнән бер генә сабыем туса да, теләсә нинди шартларга да разый булып яшәр идем. Ул гомерем буена синең төсең булыр иде. Барысына үзем гаепле, үзем. Болын шалашында аның ихтыярына бирелсәм, болай килеп чыкмаган да булыр иде. Бәлки, бала хакына сугыштан да алай ук каты яраланып, гаилә тормышына яраксыз булып кайтмас идең. Ни буласын кем генә белә бит?! Юкса шулчакта ничек кенә өзгәләнмәде: "Сәгыйдә, бул минеке..." Әллә шулай үкенечле язмышка дучар буласын күңеле алдан ук сизенгән? Яшьли үк җаныма сеңгән "ярамый"лар башыма тукып торды шул. Никахсыз эшнең гөнаһы, ана рәнҗү ихтималы куркытты... Бәлки, безгә аның белән сугышка киткәнче үк никахлашып калу кирәк булгандыр. Әнкәй рөхсәт иткән булыр иде әле... Мин, сәер бәндә, һаман кире кайтарып булмас эш турында уйланам. Нигә? Нигә мәрхәмәтсез булдың син, язмыш?! Югыйсә кемнән ким идем? Йөземдәге куаныч, шатлыкларымны бозлы яңгырың белән юдың да, җанымда шыткан гөлләремне сулдырып, көенечләргә салдың... Мин ялгыз хәзер, япа-ялгыз! Тынгысыз җаным үзенә урын таба алмый, йоклатмый, ишекле-түрле йөртә. Эшкә дә кулым бармый, тәсбих тартыр идем, догасын белмим. Ялгызлыктан котылу хафасын ул да җиңә алмас. Җавап эзләп гөлләремә дәшәм - алар тын... Син дә дәшмисең, әни!.. Дивардагы сурәтеңнән генә карап торасың. "Сабырлык - сагынуга дәва ул", - дия торган идең. Сабырлык белән көтүнең дә чиге бар икән шул... Ялгызыма биниһая авыр, сердәшем юк. Сөйләшеп утырырга Хәтимә апа да керә алмый хәзер. Миңа аларны тыңлап утыру кызык та, кызганыч та иде... 
- Маһия апа, чәең бик тәмле, нинди үләннәр салдың? - дип, чынаяк арты чынаяк эчә иде Хәтимә апа.
- Карлыган яфрагы да, бөтнеген дә өстәдем. Тагын эч әле, эч. 
- Эчәм, эчәм, авызым бик кипте. Калага барган идем. 
- Ә, шулаймыни? Нәрсәгә тагын? 
- Теш куйдырырмын дип. Матуррак күренәсем килә бит. 
- Куйдырдыңмы соң? 
- Юк шул. 
- Ник? 
- Бер теш унбиш тәңкә тора. Исем китте. Кыйммәтсендем дә кире чыгып киттем. Ул да кыйбатсыныр дип уйладым... 
- Кем? Иреңме? 
- Шул инде, вакчыл тәре! Беренче иреңнән калма икән ул. Карт булса да, бер иптәш булыр дип йортка керткән идем, кысмыр булып чыкты. 
- Авырмыймы соң? 
- Юк-к, печәнен дә шартлатып чаба, әле үземне дә төртеп ега. 
- Таза икән. 
- Аллага шөкер! Бер дә көзге каршыннан китми инде. Галстугын бәйләми кибеткә дә бармый. 
- Калада кем булып эшләгән соң ул? 
- Хәрби әтельедә диме, киемнәр теккән. 
- Ватылган кеше түгел икән, бик җайсыз түгелдер әле. 
- Түгел түгелен дә, акчасын учына кысып тота. 
- Тота белү дә кирәк, Хәтимә, эчеп-тузып йөрмәгәндә... 
- Шулаен шулай да... Ялгыз да читен шул. Мин әйтәм, ул Сәгыйдәгә тотасы да бүтән берәүгә кияүгә чыгасы иде, шул матурлыгы белән... Ямансу уйлар эчендә йөзгән Сәгыйдә, кайтаваз булып колагында яңгыраган бу сүзләрне ишетмәскә теләгәндәй, чигәләрен, битләрен кысып тотты, йөренә-йөренә үзалдына тәкрарлады: 
- Юк, юк. Мин алай итә алмый идем. Җан тартмаганга кияүгә чыгыйммы? Ничек итеп Хәкимҗан күзләренә карый алыйм? Бар идеме соң аңа тиңнәр? Аларны эзләп, бөтенләй читкә китеп барыйммы? Анам хакын кем хаклар? Мин бит аның бердәнбере. Юк, юк... Уйларым буталган, очына чыгарлык та түгел. Бүгенгесе көнем көн булса иде. Ялгызлыктан ничек котылыйм? Миңа иптәш кирәк, таяныч, күңелемне аңлый торган сердәш. Арка җылым өчен генә булса да. Ул син, Хәкимҗан, бүтән бер кеше дә түгел. Безнең күңел җепләребез бергә бәйләнгән, без бер-беребезне бервакытта да оныта алмаячакбыз... 
- Сәгыйдә тәрәзә аша төн караңгылыгына төбәлеп карап торды. Авыл тын. Анда-санда гына утлар шәйләнә. Ни генә булмасын, тынгысыз йөрәге әнә шул якка ашкына. Ул, бер адым артка чигенеп, тәрәздә чагылган сурәтенә күз салды, дымлы тонык пыяладан аңа яшь Сәгыйдә карап тора кебек иде. Чәчләрен, битләрен сыпыргач, буй-сынына сокланып та куйды. Йөзенең яртысына күләгә төшкән, ничек кенә итсә дә, шул караңгылыктан котыла алмый... Диварда сәгать сугып алды. Бер, ике, өч... тугыз, ун. "Ул әле йокламаган, бүген өендә, каравылда түгел. Йә китап укыйдыр, йә радиоалгыч төбендә утырадыр". Сәгыйдә шулай уйланып тагын йөренеп китте. Көзгегә күз салды. Төсен-башын рәткә кертте. Шкафны ачып түшенә әле бер, әле икенче күлмәген куеп карады, ачыграк төслесен сайлады, аягына яңа туфлиен киде. Киде дә кабат көзге каршына барып басты. Әйтерсең сөйгән егете янына беренче очрашуга бара. Ишек яңагындагы электр өзгеченә үрелгән кулы утны әллә сүндерергә, әллә сүндермәскә белмәгәндәй туктап калды. Ниһаять, ут сүнде. Шыгырдап ишек ачылды. Өйалды сайгаклары аның адымнарын санады. Болдырга чыккач, авыл тынлыгына колак салды. Капкадан чыкты. Мәхмүтләр чатыннан борылып, Түбән очка, чишмә янындагы инешкә таба юнәлде. Ул каршына кемнең дә булса очравын теләмәде. Тәрәзәдән төшкән яктылыкларны тиз-тиз атлап узганда, аяклары күлмәк итәкләренә тияр-тимәс ялтырап ала да караңгылык эченә кереп югала. Хәкимҗаннар турына килеп җиткәч кенә, аяклары туктап калган иде. Сәгыйдә сак кына рәшәткә буеннан үтте. Рәшәткә такталары башына тотынып, үрелә-үрелә, өй эченә күз салды. Тик корып куелган пәрдәләр аша ул күренмәде. Чү!.. Анда бер шәүлә биеп алды түгелме? Тавыш-тын юк. Нишләп утыра икән?.. Ни кылыйм соң? Сәгыйдә, авыш капканы ачып, ишегалдына керде. Керде дә капкага сөялде. Тыны кысылгандай булды. Йөрәге дөп-дөп килде. Керәшен тавы артыннан калыккан тулы айга карап торды. Гүя 