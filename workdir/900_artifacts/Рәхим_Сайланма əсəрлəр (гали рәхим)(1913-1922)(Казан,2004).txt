
КЕРЕШ СҮЗ
Татар әдәбиятында үзгә бер юл сызып барган язучы буларак та, фәндә яңа сукмаклар ачкан галим, төрки тирәлектә мәгълүм фикер иясе төсендә дә танылган, милли тарихта тирән эз салган шәхесләр бар. Гали Рәхим — шундыйларның берсе. Бай һәм матур әдәби, гыйльми мирас калдырган, фаҗигале язмышка дучар бу шәхес онытылуга хөкем ителә. Ләкин талантны комга күмеп булмый, диләр. Гали Рәхимнең дә язмышы, гыйльми һәм әдәби хезмәтләре хакында мәгълүматлар "кайта", матбугат битләрендә күренә башлады*. Киләчәктә аның исеме милли мәдәният тарихында үз урынын алыр, чөнки чын мәгънәсендә сәләтле, фидакарь халык улы булган ул!
Мөхәммәтгали Мөхәммәтшакир улы Габдерәхимов 1892 елның 4 ноябрендә Казанда туган. Әтисе чыгышы белән Лаеш өязе Олы Мәтәскә авылы крестьяннарыннан. Казанга килеп, сәүдә эше белән шөгыльләнә башлаган егет бик тиз аякка баса. Шәһәрдә билгеле сәүдәгәр Исхак Айтугановның Бибигайшә исемле кызына өйләнеп, ул үзенең матди хәлен тагын да ныгыта, элемтәләрен киңәйтә.
Мөхәммәтшакирның сәүдә эшләре әйбәт бара. Улын да үз эзеннән җибәрергә теләп, "Мөхәммәдия" мәдрәсәсендә укыган җиреннән 1905 елны Казан сәүдә (коммерческое) училищесына керергә күндерә. Бер үк вакытта Мөхәммәтгали үзлегеннән һәм өйгә килеп укытучы хәлфәдән гарәп, фарсы, төрек телләрен өйрәнә, әдәбият һәм фән белән кызыксына башлый. 1909 елны 17 яшьлек егет, рус телендәге "Вокруг света" дигән китапка нигезләнеп, мәдрәсәләр өчен "Җир йөзе" дип аталган география дәреслеге бастырып чыгара. Г.Камал тарафыннан "киләчәктә әдәбиятка зур хезмәт күрсәтәчәк кеше" дигән бәя ала.
1913 елны училищены тәмамлагач, әтисе аны Мәскәү коммерческий институтының икътисад бүлегенә җибәрә. Анда Мөхәммәтгали 1917 елга кадәр укый, ләкин үзенең язмышын алып-сату белән бәйләргә теләми. Әтисе үлгәннән соң, институтны ташлап, Казанга кайта. Октябрь инкыйлабыннан соң "Өчьеллык педагогия курслары"нда, 1920 — 1921 елларда хәрби-политик курсларда, Казандагы Көнчыгыш академиясендә төрки-татар әдәбияты тарихын һәм татар фольклорын, 1922 елдан 1930 елга кадәр Көнчыгыш педагогияинститутында шул ук фәннәрне укыта. 1927 елның 25 октябрендә аңа доцент исеме бирелә. 1930 — 1931 елларда Татар икътисад фәнни тикшеренү институтының татар теле һәм әдәбияты кабинетында сәркатип вазифасын башкара.
Гали Рәхим берьюлы күп өлкәләрдә эзләнүләр алып бара, әйтерсең үзенең көч-куәтен, гыйлемен, җегәрен файдаланып калырга ашыга. 1920 — 1930 елларда аның илледән артык фәнни хезмәте басылып чыга. Ул — Казан университеты каршындагы Тарих, этнография, археология җәмгыятендә, Татарстанны өйрәнү җәмгыятендә, ТАССР Мәгариф Халык Комиссариаты каршындагы Гыйльми Үзәктә әгъза. 1934 елдан Казан университеты фәнни китапханәсенең Кулъязмалар бүлегенә гыйльми консультант булып урнаша һәм биредәге кыйммәтле тарихи ядкәрләрне тәртипкә салу эшенә керешә. 1936 — 1938 елларда Казан Дәүләт банкында хезмәт итә.
Кызганычка каршы, 1917 елда илгә килгән үзгәрешләрне кабул иткән, җиң сызганып яңа дәүләт төзү эшенә катнашкан, татар милләтен үстерү-үзгәртү өчен инкыйлабны файдалы дип ышанган мондый шәхесләр язмышы аяныч төгәлләнә. Илдә яңа тәртипләр урнашып бара, татар язучылары да, традицияләрне тәнкыйть итеп, яңа әдәбият тудыру хакында хыялланалар. Бу матур максат еш кына дөреслеккә туры килмәгән, түбән, вак, пычрак тәнкыйть артында күмелеп кала. Г.Рәхимнең 1921 елны "Әдәби ярдәм мәҗмугасьншда, 1922 елны аерым китап булып басылып чыккан "Идел" повесте да көчле тәнкыйтькә очрый. Г.Нигъмәти, Г.Толымбайский, С.Җәлал, Г.Сәгъди, Г.Ибраһимов кебек шул чор әдәби хәрәкәтендәге олы фигуралар әсәрне "иске милли язучының белә торып кирле-мырлы язуы" дип атыйлар, рухы белән Г.Рәхим пролетариат идеологиясенә ят дип белдерәләр. Авторга "сәүдәгәр семьясындагы мещан сентиментальлеген идеаллаштыручы" дигән исем тагыла, ул ышанычсызлар исемлегенә эләгә. Кулга алынып, 1931 елның 8 маеннан Ак диңгез-Балтыйк каналында эшли, 1934 елның 22 августында азат ителә.
1937 елның язында, Г.Шәрәф, С.Вәлидов (С.Җәлал) белән бер төркемдә, Гали Рәхим кабат кулга алына. Алар "Идел-Урал штатлары" дигән мөстәкыйль буржуаз-демократик төрки-татар дәүләте төзүгә яшерен көрәш алып барган өчен гаепләнәләр. 1940 елның 27 февралендә суд Г. Рәхимне 8 елга концлагерьга җибәрергә хөкем итә. Аннан каты авыру хәлендә кайтып, 1943 елның 3 мартында гүр иясе була. 1958 елның 2 февралендә реабилитацияләнә.
Гали Рәхим әдәби барышка 1913 елда күпсанлы хикәяләре белән килеп керә. Әдәби ысул һәм алымнар сайлау ягыннан да, сюжет бирелешен карасак та, бер-берсенә охшамаган үзенчәлекле әсәрләр: "Эч пошканда", "Яз әкиятләре", "Хан мәчетендә", "Серлесерле әкият" кебек хикәяләр яңа нәшер ителә башлаган, ләкин татар дөньясында зур шау-шулар уяткан "Аң" журналында басыШушы ук 1913 елны Г.Рәхим тәнкыйтьтә дә үз сүзен әйтерлек әзерлекле булуын дәлилли. "Аң" журналында 1913 елны дөнья күргән "Тукаев — халык шагыйре" язмасы аналитик фикерли торган, әдәбият теориясе һәм поэтикада иркен "йөзүче", Европа, рус, шәрык әдәбиятлары тарихын яхшы белүче автор пәйда булу хакында сөйли. Аерым әдип иҗаты турында сүз алып барганда ук, Г.Рәхим, гомумән, татар әдәбиятына күз ташлый. "Безнең яңа әдәбиятыбыз да туганнан ук гомуми булып туды, безнең яшь әдәбиятыбыз да бер-бер аерым сыйныфка гына түгел, ул чын мәгънәсе белән демократический, авыл арасына да, руханилар вә шәкертләр арасына да, сәүдәгәрләр вә хезмәтчеләр арасына да аның юлы ачык..." дигән бәя биреп, 1930 елларда яңгыраячак гаепләүләргә алдан ук киртә куя. Татар әдәбиятының бу үзенчәлеген автор ике сыйфатка: халыкчылык, әсәрләрнең "рухы халык рухына муафыйк", авторның "галәмгә карашы халыкныкына охшашлы" булуга һәм миллилеккә бәйләп аңлата.
1914 елны Г.Рәхим "Аң"да "Халык әдәбиятыбызга бер караш" дигән мәкаләләр циклы белән чыга. Татар әдәбиятының тарихи тамырлары белән кызыксынып, аның кайбер сыйфатларын нәзари яктан аңлатып язылган мәкалә әдәбият белеме фәнендәге Г.Ибраһимовлар, Җ.Вәлидиләр позициясенә килеп кушыла, мәкалә авторын исә татар халык авыз иҗаты үрнәкләрен җыйнаучы, тикшерүбәяләүче итеп таныта.
Талантлы кеше бар яктан да оста була, диләр. Гали Рәхим чит текстны милли телдә бирә алучы тәрҗемәче сыйфатында да исем ала. Көнчыгыш шагыйрьләреннән Г.Хәйям, Хафиз, Ширази, Җ.Руми, Р.Тагор әсәрләрен, У.Шекспирның "Гамлет"ын, рус һәм Европа язучыларының шигъри һәм проза әсәрләрен татарчага тәрҗемә итә. Үзе дә шигырьләр яза.
Г.Рәхим драматургия өлкәсендә дә үз көчен сынап карый. Аның "Дача кайгысы" комедиясе, "Җанвар" драмасы үз вакытында танылган әсәрләрдән була, "Сәйяр" труппасы тарафыннан сәхнәгә куела. Татар театр сәнгате хакындагы мәкаләләре аның сәнгать мәсьәләләрендә үзен иркен хис итүе хакында сөйли.
1917 елдан соң Г. Рәхимнең татар әдәбиятындагы зур әсәрләр хакында мәкаләләре пәйда була. Г.Ибраһимовның "Казакъ кызы" романы, К.Насыйри, Г.Гобәйдуллин, Һ.Такташ иҗаты турындагы язмалар әдәби җәмәгатьчелектә зур кызыксыну уята, һәр әдипнең татар әдәбияты барышында үз сукмагын, үз сурәтләү алымнарын барлап язылган мәкаләләр бер үк вакытта татар әдәбияты тарихына бәя булып яңгырый. Г.Рәхим татар әдәбиятындагы аерым әсәрләр, яңа күренешләр хакында башлап сүз әйтүче була. Мәсәлән, Г.Гобәйдуллин иҗатын Чехов иҗаты белән янәшә куеп, Г.Рәхим аңа олы бәя бирә, язучының иҗат эволюциясен күзәткәндә, символизмнан башлап, юмор, соңрак сатира чаралары ярдәмендә үз язу рәвешен тудыруын исбат итә.
1920 еллар — Г.Рәхимнең фәнни каләме чарланып җиткән, галим буларак аңа шөһрәт килгән вакыт. Бигрәк тә 1925 — 1932 елларда күпсанлы мәкаләләр, чыгышлар, докладлар авторы буларак, исеме һәрдаим матбугатта яңгырап тора. Тел, әдәбият һәм тарих институты архивындагы Г.Рәхим фонды материалларына караганда, галим берничә юнәлештә актив эзләнү алып бара: халык авыз иҗаты әсәрләрен җыю һәм анализлау методикасы; сәнгать, поэтика һәм халык авыз иҗаты бәйләнешләре; сәнгатьнең килеп чыгуы хакында концепцияләр; әдәби иҗат теориясе һәм психология; тарих һәм этнография. Татарстанны өйрәнү җәмгыяте кысаларында милли тарихка караган чыганаклар һәм мәгълүматларны бастырып чыгаруы, "Халык зарларыннан", "Иске бәетчеләрдән берсе", "Крестьян шагыйре (Вәли Җиһаншин)" һәм башка әдәбият тарихына караган мәкаләләре, Гыйльми Үзәк кушуы буенча төзегән "Фольклор һәм халык әдәбиятын җыю өчен кулланма", "Авылны өйрәнү өчен җентекле кулланма-программа" кебек хезмәтләре дә — шушы кызыксыну-эзләнүләр нәтиҗәсе.
Г.Рәхим калдырган мирас арасында иң кыйммәтлесе, иң саллысы — Һичшиксез, Г.Гобәйдуллин белән берлектә нәшер ителгән "Татар әдәбияты тарихы". Төрки халыклар тарихын, фольклорын, күпсанлы чыганакларны өйрәнеп, борынгы кулъязмаларны барлап язылган хезмәт милли сәнгать тарихын чишмә башыннан алып күзәтеп, бәяләп чыгуны күз алдында тотып уйланыла. 1922 — 1923 елларда "Татар әдәбияты тарихы"ның икенче һәм өченче кисәкләре басылып чыга. 1924 елны беренче кисәге, 1925 елны, "Феодализм дәвере" исеме белән, кыскартылган икенче басма дөнья күрә.
"Татар әдәбияты тарихы өчен материаллар җыю юлында бер тәҗрибә. Мәдхәл" исеме белән аталган беренче кисәктә рун, уйгыр һәм гарәп язулы гомумтөрки истәлекләр, суфичылык һәм аның шәрык әдәбиятына тәэсире, уйгыр, чыгтай, сәлҗүк һәм госманлы әдәбиятлары турында мәгълүматлар бирелә.
"Татар теле һәм әдәбиятының тарихи язмышы", "Идел буенда иң борынгы тел ядкәрләре", "Идел буенда чыгтай әсәрләре", "Идел буенда госманлы әсәрләре" дигән өлешләрне берләштергән икенче кисәктә татар әдәби теленең барлыкка килүе һәм үсүе, борынгы тел ядкәрләре буларак "Коман мәҗмугасы", каберташ язулары, ярлыклар игътибар үзәгенә куела. Рабгузиның "Кыйссасел әнбия"се, Сөләйман Бакыргани әсәрләре, "Сөбател гаҗизин", "Кисекбаш китабы", "Сәйфелмөлек" кебек әдәби әсәрләр аерым-аерым тикшерелә.
Өченче кисәктә XVII, XVIII, XIX йөзнең беренче яртысында иҗат иткән әдипләр, аларның әсәрләренә, халык авыз иҗатына, сәяхәтнамәләргә, васыятьнамәләргә күзәтү ясый, татар әдәбиятының зур этапларын бәяләп һәм тикшереп уза.
Бу хезмәт татар дөньясында зур шау-шу тудыра. Г.Ибраһимов, Г.Сәгъди һәм башка галимнәр авторларны марксизм-ленинизм ысулын кулланмауда гаеплиләр. Татар әдәбияты тарихын Идел буе белән бәйләргә чакыралар. Дөрес, башка бәяләр дә яңгырый. Мәсәлән, Җ.Вәлиди хезмәтне татар өчен генә түгел, бәлки бөтен төрки халыклар әдәбияты тарихын өйрәнү өчен үрнәк дип атый. Чыннан да, китап басылып чыгуга, күп кенә төрки халыкларның югары уку йортларында дәреслек итеп кулланыла башлый.
Татар тарихы, теле һәм әдәбияты тарихының бүгенге үсеш баскычында без нәкъ менә Г.Рәхим һәм Г.Газизләр концепциясенең дөрес икәнлеген таныйбыз, әлеге тарихларны алар билгеләгән вакыт кысаларында, Орхон-Енисей ташъязмаларыннан башлап өйрәнәбез дә.
Гали Рәхимнең гыйльми эшчәнлеге, аның фәнни хезмәтләрен кабат бастыру — киләчәк эше. Без аның әдәби иҗатын татар укучысына кайтару, прозаик буларак кабат таныту, аерым әсәрләре хакында фикер әйтү максаты куябыз. Бу юнәлештәге эш тә, һичшиксез, дәвам итәргә тиеш.
Гали Рәхимнең әдәби эшчәнлеге башланган вакыт — 1913 ел — XX йөз башындагы иң кызыклы, иң үзенчәлекле бер этап, "күчеш" баскычы була. Мәгълүм булганча, 1907 еллардан башлап татар журналистикасы һәм публицистика, әдәбият гаҗәеп кызу темплар белән үсеп китә. Әдәбиятка йөзләрчә яшь каләм ияләре килә. Яңа жанрлар мәйданга чыга, әдәби әсәрләр, язылуга ук, ташкын булып басылучы күпсанлы газета-журналларда дөнья күрә, китапчыклар рәвешендә укучыга ирештерелә. Әлбәттә, озак та үтми, татар зыялылары бу әдәби продукциянең сыйфаты хакында уйлана башлыйлар. 1911 — 1913 еллар арасында татар әдәбиятын "мәдрәсә исе аңкуда" гаепләгән бик күп мәкаләләр языла. Яңа милли әдәбиятның нинди булырга тиешлеге, нинди юллардан үсеп китү мөмкинлеге хакында бәхәсләр бара. Ләкин бәхәсләшүчеләр бер мәсьәләдә уртак фикердә торалар: милли әдәбият милли характерларны милли ситуацияләрдә күрсәтергә бурычлы. Гали Рәхимнең беренче хикәяләре дә, әйтерсең, шушы программага туры китереп языла. Яшь автор, чыннан да, әдәбиятыбыз өчен өр-яңа характерлар иҗат итә.
Соңрак, 1930 елны, Г.Гобәйдуллинның 1917 елга кадәрге иҗатына бәя биреп язылган күзәтүендә Г.Рәхим дусты иҗатындагы шушы сыйфатны — шәһәр кешеләре, эре һәм "вак буржуа-мещанстихиясен" сурәтләүне аерып билгели, "шул галәмнең җанлы типлары"н үз телләре, үз яшәү рәвешләре, үз психологияләре белән чагылдыруы хакында яза, "Аның хикәяләрендә Казанның мещан, вак буржуа типлары чын-чын бер "портретлар галереясы" тәшкил итәләр" дип белдерә. Шушы ук сүзләрне Гали Рәхимнең үз иҗатына карата да кабатларга мөмкин.
Гали Рәхимнең беренче зур әсәре — "Галия"не "Аң" журналы 1914 елның 1, 2, 3 саннарында тәкъдим итә. Мин исеменнән сөйләнә торган сюжет — җавапсыз мәхәббәт тарихы. Вакыйгалар җәй көне дачада бара. Ялгызы гына ялга килгән Хөсәенгә бай кызы Галия гашыйк була һәм аны эзәрлекли башлый. Егет, ялын өзеп, кайтып китүдән башка чара тапмый.
Беренче карашка яшьләр икесе дә — яңа тормышның беренче карлыгачлары. Хөсәен — русча укый торган, руслар белән аралашып яшәүче, милләтпәрвәр егет. Галия исә — иске тәртипләр белән килешмәгән, аларга каршы чыгарга җөрьәт иткән кыз. Ләкин алар арасында туган каршылык та, һәр ике геройның үз эчендәге каршылык та яңа белән искегә, шуларга мөнәсәбәткә барып тоташа.
Төп каршылык — мәхәббәт өчпочмагын сызган ситуацияне күзәтик. Әлбәттә, Хөсәенгә Галиянең "төссез" тышкы кыяфәте дә ошамый. Ләкин барыннан да элек аның үз-үзен артык иркен тотышы егеттә тискәре тәэсир калдыра. Бер яктан, Хөсәен һәрвакыт татар дөньясын һәм рус мохитен чагыштырып бәяли, татарларның артталыгына ачына. Ләкин "курчак күк киендергән, ут очкыны шикелле җитез, ачык күзле, шат күңелле рус балалары янында ганкә төсле авызларын ачып тора торган, аңгыра күзле татар малайлары әллә нинди кызганыч булып күренәләр. Дүрт стена арасыннан әле генә чыкканлыклары, дөньяда кеше тормышы төсле тормыш эчендә үзләрен әле ят кешеләр итеп хис иткәнлекләре беленеп тора" дигән гомумиләштерү татарлыкны кире кагу кебек яңгырый. Әйтерсең, татар малайлары арасыннан ул башка төрлеләрен эзләп тә маташмый, аларның барысы да "кызганыч" икәнлекне кире каккысыз факт саный. Яисә платформада үзеннән качканнарын (шәл белән битләрен каплаганнарын) аңлаганнан соң, татар хатыннары яныннан юри үтеп йөреп, аларны газаплаудан кызык табу да, бу хатыннарны, аларның малайларын үзеннән түбәнрәк санаган кеше авызыннан сөйләнгән кебек тоела. Традицион татар тормышы кысаларын җимерергә, язмышын үзе теләгәнчә корырга азапланучы Галиянең омтылышлары анда теләктәшлек уятмый. Егет кызга рухи камилләшү юлын күрсәтә алмый. Ул хөрлеккә ашыгучы милләт кызларына терәк һәм таяныч булыр дәрәҗәдә түгел, бу яктан традицион, күнегелгән менталитет тарафдары булып кала.
Автор Галияне дә каршылыклы характер итеп ачуга ирешкән. Үз авызыннан бөтен тормышын сөйләтеп, язучы кызның гадәти гаиләдә үскән булуын ассызыклый. Галия романнардагыча мәхәббәт көтә, шул мәхәббәте хакына көрәшергә, теләсә нинди киртәләрне үтеп чыгарга риза. Ул киләчәк тормышын әти-әниләренекеннән үзгә, башка төрле итеп корырга тели. Ләкин моның өчен рухи баерга, камилләшергә кирәклекне аңламый. Вульгар һәм тәрбиясез дә, самими һәм беркатлы да Галия укучы күңелендә каршылыклы хисләр уята. Хикәянең "Кем ул Галия? Нинди кыз ул? Кысынкы татар тормышы тудырган бер реакция җимешеме? Яисә иң гади, ләкин канәгатьләндерелмәгән хиснең колы булган бер кызмы?.." дигән сораулар белән төгәлләнүе әлеге каршылыкны көчәйтә генә. Бу сорау инде Хөсәеннеке генә түгел, бәлки әсәр авторы, язучы җавап эзләгән мәсьәлә төсен ала.
Шул рәвешле, әлеге күләмле әсәрдә язучы татар дөньясында күренә башлаган, ләкин әдәбиятта әлегә яктыртылмаган, милли менталитетка ия ике характер тудыра. Аның беренчесе — иреккә омтылучы, ләкин азатлыкны тышкы билгеләр рәвешендә генә күзаллаучы, эчке рухи хөрлек төшенчәсен аңлап бетермәгән татар хатын-кызы, шәһәрдәге бай баласы. Икенчесе — рус мохите белән аралашып яшәүче, ләкин үз милләттәшләренә иреккә омтылу юлында арка терәге яки таяныч була алмаган яшь кеше, студент татар егете. Аларның үзара сөйләшүләре, Хөсәеннең уй-фикер агышын күзәтеп бару аша язучы шушы характерларны шактый тулы сурәтләүгә ирешә.
Беренче хикәяләрендә үк Гали Рәхим — кабатлаулар остасы. Бу алымны ул әдәби әсәрнең төрле катламнарында файдалана. Галия образының "төш" элементы булган иреккә омтылу Хөсәен күңелендә Галиягә карата тискәре мөнәсәбәт уятучы сыйфатка әверелә. "Ул миңа мөһлик (һәлакәт китерүче.— Д.З .) булган, юри миңа рәхәт күрсәтмәс өчен артымнан йөреп, һәрбер эшләгән эшемә аркылы төшә торган җен хатыны төсле тоелды. Әллә югыйсә аның бертуктаусыз мине күзләп торып, нишләгәнемне, кая барганымны барып хәбәр бирә торган шымчылары бармы икән?" Яки: "Минем бу вакытта бу кызга каршы булган ачуымны белсәгез иде! Мин аны әллә нинди сүзләр белән тиргисем, чәчләрен йолкасым, өзгәләп бетерәсем килә иде..." "Мин җавап бирмәдем. Ничек итеп котылырга хәйлә эзли идем. Минем төсемә үк чыккан ачуымны, үзенең сүзләрен көчләнеп кенә тыңлаганымны Галия дә аңлап алды бугай..." һ.б. Аннары язучы шушы халәтне Хөсәеннән Галиягә әйттерә: "Просто үземнең личный эшләремә башка кешенең катышканын яратмыйм. Шуның өчен китәм". Шул рәвешле, аңлаша алмау Хөсәеннең Галиягә сайлау ирегеннән мәхрүм итүче буларак каравына тоташа.
Галиянең дә бик күп эш-гамәлләре ирекне бууга, шәхси эшләренә тыгылуга җавап итеп, шуның белән риза булмаудан башкарылганын иркенләп сөйләгән автор моның Хөсәендә яклау тапмавын ассызыклый. Эгоизм, ярдәм кулы сузу баскычына күтәрелә алмау Хөсәен кебекләргә бәя булып яңгырый. Бер кешегә күңел җылысы бирә алмаган шәхес милләткә хезмәт итә алырмы? Бу сорау Хөсәен характеры хакында уйлаганда һаман калкып чыгып тора.
Хөсәенгә карата язучы психологик анализ алымын бик уңышлы куллана. Бигрәк тә аерым бер детальләрне алга чыгару күзәтелә. Нәтиҗәдә геройны икеләнү-борчылу дулкынында тотып, автор аның да үз юлын тапмаган, үз мәсләген билгеләмәгән булуын искәртә. Мәсәлән, соңгы күренештә поездга утырган Хөсәен кесәсендә Галия бүләген — ефәк яулыкка төрелгән ислемай таба. Хөсәен: "Тфү! Бу гына җитмәгән иде тагы!" — дип уйлый. Ләкин аларны ташламый, "хәзердә дә миндә сакланалар". Галиянең табышмак булып калуы хакындагы сүзләр белән янәшә килеп, бу детальләр укучыны Хөсәенне гаепләү юлына басудан саклый.
1918 елгы "Аң" журналында Г.Рәхим "Көзге хикәя" исеме астында дәвамын бастырып, әсәр ахырында куелган сорауга җавап бирә, гомер көзенә җиткән Галия белән Хөсәенне очраштыра. Бу өлешнең тәҗрибә туплаган, оста каләм иясе тарафыннан язылуы ачык: ул бөтенләй үзгә дулкында кабул ителә. Әсәр исеменә салынган күпмәгънәлелек — көз көне булган вакыйганы тасвирлаучы да, геройлар гомеренең көзенә бәя бирүче дә. Бер яктан, әсәр табигать күренешен пар атта баручы герой — доктор Хөсәен Әкрамов күз алдыннан узган күренешләр кебек тәкъдим итә. Шунда ук табигать һәм кеше халәтен ялгау күзәтелә: "...ул инде күптән яшьлек заманын уздырган, дөньяга тойгы аркылы карауны оныткан шул". Татар әдәбиятында күнегелгән күл, җил символлары тәкъдим ителеп, яңа бер образ — "буш кыр" килеп керә.. "Күз алдында очсыз-кырыйсыз бушап калган кырлар җәелеп яталар. Көзге ачы җил талкып-талкып соры болытларны күк буенча куалый иде..." Буш кырлар турында сөйләгәннән, аларны ямь-яшел уҗым басулары белән янәшә куйганнан соң, шундый ук бушлык герой күңелендә дә күрсәтелә: "Ул үзенең тормыш тәҗрибәсе белән дөньядагы әхвәленең инсаннар теләве буенча гына үзгәрмичә, үзенең акрын агышы белән бик акыртын гына үзгәрә барганын белгәнгә, һәрвакыт ашкынырга, кызу канлылык белән төрле әмәлләргә иман итеп, шуларны булдыру юлында фидакарьлек күрсәтергә әзер булган яшьләргә һәм яшь табигатьле адәмнәргә, бертөрле картлыкка махсус тынычлык белән өстән генә, тәнкыйть күзлеге аркылы гына карарга үзен күнектергән иде. Шул тормыш аны тәмам канәгатьләндермәсә дә, артык авыр да тоелмый иде. Аның тормышы да заманнар агышы шикелле тын һәм акрын агыш белән ага иде ки, аның кырык яше, чал керә башлаган сакалы шул тормыш белән гармония ясыйлар иде".
Матур, лирик-моңсу әсәр шушы доктор Хөсәен тормышындагы бер кичне сурәтли. Автор кат-кат аның "ватансыз" булуына игътибар итә. Картаеп килүче доктор, төрле җирләрдә эшләп, күченеп йөри. Көзге кичне ул Башкортстанның бер өяз мәхәлләсе идарәсе тарафыннан чакырылган яңа эш урынына бара, идарә рәисе Рөстәм бәк утарына туктала. Кич буе хуҗалар аны кунак итәләр, аларның җиткән кызлары һәм ике уллары бар, гаилә җылылыгы күзгә ташлана. Хөсәен хуҗабикә Галиянең студент чагында, Казанда укыганда үзен яратып йөргән, ахырда егетне дачадан качып китәргә мәҗбүр иткән кыз икәнлеген аңлый.
Хикәядә төп вакыйга булып торучы шушы очрашу Хөсәеннең тормышына һәм халәтенә укучының мөнәсәбәтен үзгәртә. Әсәр башында ниндидер хозурлык белән бирелгән көзге манзара әсәр ахырында яңадан хикәяләүгә килеп керә. Ул элеккечә матур, хәтта кояш чыгуы аны тагын да гүзәлләткән: "Көн җилсез, кояшлы, көзгечә ифрат якты, күктә нәкъ яз көнендәге төсле өер-өер ак болытлар йөриләр иде. Салкын, хуш исле шәраб шикелле көзге һава, докторның борынын кытыклап, күкрәкләрен рәхәтләндереп җибәрде". Ләкин бу матурлык моңсу, сагышлы кабул ителә. Үзүзен тормыштан канәгать икәнлегенә ышандырырга теләгән Хөсәеннең барыбер яшь чагындагы рух күтәренкелекләрен сагынуы, Галиянең гаилә бәхетенә кызыгып-сокланып каравы аермачык. Рөстәм бәкнең җирсез калган мирзалардан булуын сөйләп, әйтерсең автор бу ике ир язмышын янәшә куеп чагыштырырга мөмкинлек бирә. Хөсәеннең яшь чагында ил язмышы өчен көрәшеп яшәвен, соңыннан "ватансыз" калуын искә төшерү дә әсәр идеясенә алып килә. Тормышның көзенә кереп барганда ватан һәм гаилә җылысы бигрәк тә кирәк, болар исә яшьлектә табыла, диелә сыман. Рөстәм Галиянең холык-фигылен аңлый, аңа дөрес юл күрсәтә алган: шуның белән бәхеткә ирешкән. Галия дә үзе хыялланган, әти-әнисе гаиләсендәгегә охшамаган мохиттә яши. Рөстәм һәм Галия тормышындагы тәртипләр Хөсәен күнеккән рус гаиләләренекеннән аерылмый. Шушы ситуациядә Хөсәен характеры яңа ягы белән яктырып китә: татарларның артталыгын аңлап, шуннан оялып, аларны үзгәртү турында уйлап, руслар белән аралашып яшәгән бу ирегеткә язмыш бер кешегә ярдәм итү, аны коткару мөмкинлеге бирә. Ләкин аның ярдәм кулы сузарга көче, кыюлыгы җитми. Галиянең иреккә омтылышы белән чагыштырганда, Хөсәеннең икеләнүчәнлеге тагын да ачыграк күренә. Хөсәеннең яшь чагында да "фидакарьлек күрсәтергә" ашкынып тормаганлыгы хакында нәтиҗә күңелгә килә.
"Шагыйрь" хикәясе (1914 ел) Хөсәенгә психологик яктан якын тагын бер характерны ача. Күрәсең, нәкъ менә XX йөз башы татар дөньясындагы хәл-халәт мондый "шагыйрь"ләрнең күбәюенә китөргәндер. Каршылыклы бу геройның күңелендәге хыял-омтылышларны, икеләнү-борчылуларны күзәтеп бару аша язучы укучының аңа мөнәсәбәтен дә гел үзгәртеп торуга ирешә. Автор карашы, позициясенең яшерелгән булуы моны кызыксындыру алымына әйләндерә.
Сюжет үткен каршылыкка корылмаган. Көзге бер иртәдә учительская школада укучы унсигез яшьлек Вәли исемле егетнең үзе язган шигырьләрен газета мөхәрриренә алып баруы, анда өметле сүз ишетмәгәч, бик бәхетсез төстә йоклап китүе, төше, иртән уянуы сурәтләнә. Көн дәвамында Вәлинең кәеф-халәте үзгәреп бара, аның бөтен тормышы һәм холык-фигыле укучы күз алдына килә.
Әсәрнең беренче җөмләләрендә үк автор тонык, күңелсез көзге табигатькә Вәлинең "язгы ташулар дулкынлана" торган күңелен каршы куя. Аның ашыгуын, ашкынуын детальләп, юмор белән сурәтли башлый. "Биш-ун минут вакыт үткәндер инде дип, сәгатенә караса, өч минут та узмаган" булу искәртелә. Сынландыру-җанландыру алымы кулланып, ашыкканга аякка туры килми аптыраткан галошларның, "итәгатькә килеп, Вәлинең аякларына киелүе" күрсәтелә һ.б.
Газета идарәханәсенә килгәч, шигырьләремне кабул итәрләрме, юкмы, кергәч сәлам бирергәме, юкмы кебек икеләнү-шикләнүләрне, андагы егетләр үзеннән көләләр дип уйлап, борчылуларын күрсәтеп, автор Вәлинең хыялы чынбарлык белән каршылыкка керүне ассызыклый. Шушы ноктада автор Вәли характерына карата укучыда билгеле бер караш формалаштыра: таланты булмаса да, тәрҗемә итеп, ияреп язган шигырьләре белән атаклы шагыйрь булучы, үзенә һәйкәл куйганнарын күз алдына китереп хыялланучы егет көлке тоела.
Ләкин әсәр шушы урында төгәлләнми. Вәлинең урамнан уңайсызланып кайтулары, фатирына кергәч, кайгыга калуы, дусты Васыйх янына баруы, үзендә шигырь куәте бармы, юкмы дип икеләнүләре, өендә "шәп шигырь" язып карарга утыруы, моның барып чыкмавы, үзен ялгыз, бәхетсез, булдыксыз санап елавы, яхшы шигырь язуын төшендә күрүе — берәм-берәм җентекләп сөйләп-күрсәтеп барыла һәм укучы, Вәлине кызгану-жәлләү баскычын үтеп, аның теләктәшенә әверелә. Алдарак язучы искәртеп киткән мәгълүматлар: ятим бу егетнең чын күңеленнән укырга омтылуы, милләт мәсьәләләре белән кызыксынуы, күп укуы хәтердә яңара. Инде Вәли характеры яңа ягы белән ачыла: самими, милләтпәрвәр, нечкә күңелле, эмоциональ һ.б. Соңгы: "Ләкин элеккеге күтәренкелек, элеккеге ышануның хәзер күңелдә юклыгын, аларның инде әллә кая очканлыгын ул үзе дә сизә иде",— дигән җөмләдән соң әле генә сурәтләнгән ситуацияне үзгәртәсе килә башлый. Нәкъ шушы җөмлә хикәяне аңлау өчен ачкыч вазифасын башкара. Әсәр кеше аңында үзгәреш хасил булу, тормыш хакындагы элеккеге күзаллау. ны җимерүче ачыш ясалу хакында. Идарәханәгә барганчы да үзенең талантына шикләнеп караучы, ләкин дусты Васыйхның сүзләренә ышанырга теләп, дан-шөһрәт турында хыялланучы Вәлигә хакыйкать аңлашыла. Үз "шигырьләренең" кыйммәтенә күзе ачыла.
Әдәбият белемендә мондый хикәяләрне "ачыш хикәясе" дип атау бар (В.Б.Катаев). Ги де Мопассан яки А.П.Чехов иҗатында шушы проблематикага мөрәҗәгать иткән хикәяләр булу мәгълүм. Гали Рәхим дә кешегә тормышның яңа ягы белән ачылу, аның элеккеге инанган күзаллаулары кире кагылу моменты сурәтләнгән әсәрләр яза һәм шушы сыйфат аның бөтен әдәби иҗатына тәэсир ясый, соңгы әсәрләренә кадәр үстерелә бара. Язучы героен элеккеге дөрес булмаган күзаллаудан баш тарту ноктасына кадәр алып килә һәм өр-яңа проблемалар каршына бастыра. Мәсәлән, "Артист" хикәясендә төп герой да күп кенә сыйфатлары белән Вәлине хәтерләтә. Кечкенә генә бер калада яшәүче приказчик Хисами, бер төркем яшьләргә ияреп, "Беренче театр" спектаклендә уйнарга ризалаша. Ләкин аның да хыял-өметләре чынбарлыкка бәрелә. Сәхнә ачылып, уйнарга чыккан Хисами, беренче рәттә утырган баен күргәч, оялудан хәрәкәтсез кала. Әле сәхнә ачылганга кадәр үзен милләтпәрвәр, уен остасы дип хисаплап йөргән Хисами хакыйкатькә төшенә: ул профессиясе белән генә түгел, рухи яктан да артист түгел, гади бер приказчик икән ләбаса! Сюжет дәрәҗәсендә язучы һәм укучы Хисамидан көлү ноктасында тукталып калалар. Спектакль өзелә, милли үзаң үсү вакытында күп кенә буш, талантсыз кешеләрнең үзен күрсәтергә теләве нәтиҗә итеп чыгарыла. Фәлсәфи катламда кешенең тормышны аңлау, үз-үзенә һәм тирә-юньдә биләгән урынына дөрес бәя бирү моменты кеше һәм тормыш фаҗигасе кебек тәкъдим ителә.
Татар дөньясына, шәһәр тормышына хас аерым характерларны сурәтләгәндә, язучының XX йөз башындагы хәл-халәтне шактый тулы колачларга теләве күзгә ташлана. Шушы чор атмосферасы заманга хас кимчелекләрне тәнкыйтьләү, милләт киләчәге өчен борчылу, өметсезлекне күрсәтү, кеше хыялында кешелек өмете булып яши, саклана торган тормыш моделен тергезү, чынбарлыкны шул модельгә карап үзгәртү чикләрендә тирбәлә. Еш кына авторның фәлсәфәсе укучыны да Яшәеш, үз бүгенгесе һәм үткәне хакында уйланып сызланырга мәҗбүр итә. Мәсәлән, Г.Рәхимнең "Эч пошканда" нәсере сызлануның сәбәбе төсендә милли традицияләрне күрсәтә.
Беренче карашка вакыйга көз көне бара төсле тоела. Ләкин әсәрнең ахырында кабатланган шул ук күренеш табигатьнең җәй уртасы икәнлеген билгели. Хикәяләүче үзенең ялгызлыгы хакында сөйли. Бу сүзләр дә, беренче кат укыганда, өлкән кешегә карыйлар кебек. Бераз соңрак ул "җитеп беткән егет" булуын әйтә.
Әсәр эч пошу турында сөйләү белән башланып китә: "Эч поша... Тышта салкын, җил. Бакчаның агачлары бертуктаусыз эчпошыргыч тавыш белән шаулыйлар. Бөтен тирә-як бертөрле ачу китергеч соры төскә манчылган. Тирә-яктагы агачлар, үләннәр, яшел булсалар да, соры төсле булып күренәләр. Ичмаса кояш та капланды!.. Эч поша..." Мондый халәтнең сәбәбе дә аңлатыла. "Миңа соң ник хәзер бу хәтле күңелсез" дигән сорау куеп, хикәяләүче шунда ук җавап та бирә: "Чөнки минем өмидләрем берсе артыннан берсе кырылалар..." Аннары нинди өметләр хакында сүз баруы ачыклана.
Яшь егет — Ибраһим — икенче тапкыр утарга кунакка килгән. Моннан 5 — 6 ел элек килүендә ул Аны күрә торган була. Шуңа да бу юлы әлеге җиткән кыз белән очрашу-аралашу өмете аны җылытып тора. Ләкин беренче очрашу ук моның мөмкин түгеллеген күрсәтә: кыз кача (ир заты алдында йөзен каплап, тел яшереп йөри). Егетнең "хыялы" "хакыйкать" белән каршылыкка керә. Хыял мондый: "Эңгер-меңгер вакыт. Көн җылы, ләкин эсселек сүрелгән, һаваның кояш баеган турысы ут күк кызыл. Без Аның белән ике яклап юкә агачлары утыртылган, озын, туры бакча юлы буенча акрын гына йөрибез. Ул миңа нидер сөйли. Без күзгәкүз карашабыз да көләбез. Сөйләнгән сүзнең кызыклыгыннан көлмибез... Юк, бары үзебез шул минутта бәхетле булганга күрә генә көләбез". Хакыйкать исә аны качыруларында, Ибраһим сүзләре белән әйтсәк, "аны да татар тормышы изә башлаган". Шул рәвешле, Ибраһим да "ачыш" ясый: бүгенгесе һәм киләчәге хакындагы күзаллауларын үзгәртә.
Шушы ачыш әсәр герое Ибраһимның да, авторның да татар тормышына ләгънәт уку сәбәбе булып тора. "Хатын-кызның үземнән качуы һәрвакыт минем ачуымны китерә; һич төпсез, билгеле бер сәбәпсез ачуымны китерә: ник качалар? Ух, ник качалар? Каһәр суккырлары!.. Аларның качулары һәрвакыт мине бөтен татарлыкны дошман күрергә мәҗбүр итә".
Бу әсәрдә Яшәеш мәгънәсендә бакча образы килеп керә, язмыш җил символы аша аңлатыла. Ул тормышка тискәре бәя бирергә, яшәүнең мәгънәсе булмауны татар дөньясы гадәтләре, аралашуның чикләнгәнлеге белән бәйләргә ярдәм итә. "Бөтен татар дөньясын, бөтен татар тормышын, бөтен татар законын чын күңелемнән каргыйм, аларга ләгънәт әйтәм. Тирә-ягым бакча, бик зур бакча. Бу бакча, бәлки, бик матурдыр да, ләкин минем өчен аның әллә нәрсәсе тулмый: мин ялгыз..."
Г.Рәхим герое өчен бәхетсезлек чыганагы — ялгызлык. "Ялгызлык мине ашый. Ялгызлык минем гәүдәмнең бөтен тишекләренә тулып, хисапсыз-хисапсыз газаплый. Мин инде үземне кая куярга да урын тапмыйм..." Шуны кире кагу Яшәешнең төп канунын бил геләүгә китерә. Автор фикеренчә, "бөтен галәмнең тормышы нигез өстенә корылган шикелле, өмет өстендә генә тора". Ләкин бик ышанычсыз нигез шул ул, бөтен кеше дөньяда өмет белән генә яши. Өмет белән яшәү — бәхет, өметнең өзелүе — үлем белән тиңләштерелә. Ялгызлык та — өзелгән өметнең берсе. Ләкин татар дөньясындагы кануннар егет һәм кызларны яшь вакытта ук ялгыз калдыра, бергәләшеп бәхетле булу өметен иртә өзә, иртә картайта. Яшәешкә сызлану чыганагы кебек бәя биргән автор милли көнитешнең яшь кешене кыска вакытлы бәхеттән дә мәхрүм итүен билгели. Шуңа күрә бакчада — көз, хикәяләүче исә өлкән яшьтәге кеше кебек тоела. Вакыйга катламы һәм автор фәлсәфәсе бик оста үрелеп китә. Вакыйгаларның урынын-вакытын, хикәяләүченең халәтен сурәтләү язучы фикеренә яңа төсмер бирә, аны тирәнәйтә. Моннан тыш, ялгызлыкны җиңүнең, өмет белән яшәүнең бер юлы — мәхәббәттә дигән гомумкешелек фәлсәфәсе милли традицияләргә — кыз һәм егетне аралаштырмауның әлеге мәхәббәткә киртә икәнлегенә тоташтырыла. Ул яңадан фәлсәфи нәтиҗәгә — мәхәббәткә ирешә алмауның өметләр өзелү, сызлану чыганагы булуын аңлатуга китерә. Экзистенциаль ситуация ялгызлыкның сәбәбен милли, психологик, көнкүреш үзенчәлеге белән аңлату аркылы дөнья әдәбияты өчен өр-яңа милли мәгънә ала.
"Җиткән кыз" хикәясе бай кызының традицион тормышын сурәтләве белән кызык. Ата-анасының иркә кызы Зөһрә үткен һәм самими, уенчак итеп күрсәтелә. Бик кечкенә детальләр: мәктәпкә барганда, "асрау илтмәсен, әни илтсен" дип елаулары, буш вакытны үткәрүләре, уеннар, гадәтләр хакында сөйләү аша гаиләдә кызның кадерле булып үсүе ассызыклана. Ләкин "җитүгә", ачыш ясала: тормыш, нәрсәгәдер өйрәнү — барысы да, кияүгә чыгып, бала табу өчен генә кирәк икән. Ирекнең чикләнүе, яшәү мәгънәсенең яучы көтүгә, кияүгә чыгуга кайтып калуы әсәрне Ф.Әмирханның "Татар кызы", "Хәят" әсәрләре белән янәшә куярга ачкыч бирә. "Эч пошканда" әсәрендәге Ибраһимныкы кебек үк, Зөһрәнең дә кызлык вакыты күңелсез, эч пошу һәм борчылу атмосферасында үтә. Әйтерсең язучы үзен дә борчыган сорау куя:"Татар яшьләренең киләчәге гаилә кору белән генә бәйле, яшәү мәгънәсе киләчәккә нәсел калдыруда гына булып чыгамыни?"
XX гасыр башы прозасында, татар тормышының бүгенгесенә бәя биргәндә, хәл-халәтнең сәбәпләрен эзләп, тарихка мөрәҗәгать итү киң тарала. Берничә ел эчендә татар тарихына кагылышлы күпсанлы әсәрләр языла, авторлар узгандагы хәсрәтле дә, горурланырлык та, фаҗигале дә сәхифәләрне яңадан тергезәләр. Мондый әсәрләрдә ике вакыт: үткән һәм бүгенге яки үткән һәм киләчәк, мифологик һәм заман чынбарлыгы очраша, шушы очрашу ноктасы символга әверелә. Әсәрләрдә шартлылык язучыларның дөньяны яңача күрү, тою нәтиҗәсе булып тора һәм кешене, яшәешне үзенчәлекле, рациональ һәм иррациональ, логик һәм мистик чараларны янәшә куеп аңлау, танып-белү теләге ярылып ята. Янәшә торырга мөмкин булмаган катламнарны кушу яңа әдәби чынбарлык хасил итә. Шартлы дөнья чынбарлыкка каршы куелмый, бәлки аны баета-үзгәртә һәм дәвам итә.
"Аң" журналының 1913 елгы 13 санында Гали Рәхим "Хан мәчетендә (хыял)" дигән моңсу-лирик хикәя бастыра. Анда хан мәчете ике вакытның очрашу урыны буларак символлаштырыла. Хикәяләүче-мин иртә белән хан мәчетенең манарасына менә, шәһәргә күз сала. Шулвакыт ул шәһәрне алырга килгән гаскәр куәтенең, сугыш фаҗигасенең шәһәргә басып керүен, манара тирәсендәге көрәш вакыйгаларының шаһитына әверелә. Шәһәргә үткән гаскәрнең ике качып баручыны, хатынын якларга омтылган ирне үтерүе, манараны шартлатырга әзерләнү һәм зур дәрәҗәле кешенең бу эшне туктатуы, кораллыларның манарага менә башлавы детальләп-җентекләп санап-сөйләп узыла. Куркудан уянып киткән хикәяләүче "күлмәкләрен кыстырган, аякларына каюлы яшел читекләр, калын кәвешләр кигән абыстайлар"ны күрә: "Алар тәвәккәл бүрекле маңка малайларын ияртеп, мышный-мышный менеп киләләр иде". Шулай итеп, автор бүгенгене үткәндәге күренеш белән ялгый, тормышны ике өлеш: үткән һәм бүгенгедән торган бербөтен кебек күрсәтә, бөтеннең кисәкләре тоташкан булуны искәртә.
Гаҗәеп оста, матур тел белән язылган хикәядә төп урын үткән һәм бүгенге манзараны сурәтләүгә бирелә. Ләкин "хан мәчетенең ләхет шикелле тар юлларыннан үтеп югары" чыккан хикәяләүче халык тарихындагы фаҗигале көнне үз күзләре белән "күрә", күңеле аша уздыра. Ике яклы, югалган дәүләтчелек һәм дин символы — хан мәчете, бердән, милләтне саклап калучы булса, икенчедән, үткән хакындагы хәтерне яңартучы, истәлекне саклаучы һәм җиткерүче ролендә күрсәтелә. Ул — иман, сугыш-суешта исән калган (иң баш дошман да аны шартлатырга җөрьәт итми) һәм татарларга татарлыкларын искәртеп тора. Шуңа да җиңгәләр, малайларын ияртеп, монда киләләр, тар юлдан өскә күтәрелеп, дөньяга шушы биеклектән күз ташлыйлар һәм яңадан "тар юлдан азаплана-азаплана түбән" төшәләр. Ләкин ачыш ясап, киң дөньяга күз ташлап, үткәнне "үз күзләре белән күреп", ачынып һәм горурланып, иманлы булып китәләр.
Хикәядә импрессионизм алымына мөрәҗәгать итү күзәтелә. Биредә өч тойгы-халәт берсен-берсе алыштыра: манарага менгәч, язгы иртә, табигать матурлыгы уяткан рәхәтлек, соклану; тарихи чигенешнең иң киеренке-куркыныч тәэсире ахырдагы көлке катыш горурлану хисе. Аларның һәркайсы үзенчә матур һәм үзгә сүзләрсурәтләр ярдәмендә тудырыла.
Импрессионизмның әдәби концепциясе — зәвыклы, нечкә күңелле, тормышның гүзәллегенә соклана белүче шәхесне раслау. Әлеге алымга мөрәҗәгать итеп, Г.Рәхим үзенчәлекле хикәяләүче — тәэсирләнүчән, күзәтүчән, гади һәм гадәти күренешләрдән матурлык табучы, үзен шуның белән бәхетле тоючы кеше образы тудыра. Психологик үзанализ ярдәмендә аның халәт үзгәрешен күзәтеп барырга юл ача.
Гали Рәхим аерым бер очракларда тулысынча шартлы тормыш моделе төзи, аллегорик образлылыкка мөрәҗәгать итә., "Аң" журналында 1913 елны басылган "Яз әкиятләре" хикәясен алыйк. Биредә эт эчәгесе һәм канәфер чәчәге мөнәсәбәтләренең үсеш-үзгәреше сюжетны тәшкил итә. Яз көне канәфер агачының яфраклары кояшка таба сузылу, эт эчәгесенең исә, шытып чыгып, шулай ук кояшка омтылуы бәян ителә. Кич белән эт эчәгесенең йокыга китеп баручы канәфер агачына "сөям" дип эндәшүе хәлне үзгәртеп җибәрә. Канәфер агачы әкрен-әкрен әлеге сүзләргә ышана башлый, эт эчәгесен кочагына ала. Соңгысы канәфер ботакларына чолганганнан-чолгана, көннәрдән бер көнне яфракларын каплап та китә. "Үләм, бер тамчы кояш нуры", — дип кычкырган канәфернең тавышыннан эт эчәгесе яфраклары көлә генә. Канәфер исә үлә.
Аллегорик образлар аша автор кешеләр хакында сөйли, тормыш ситуациясенең моделен төзи. Беркатлы канәфер чәчәген үзенең яратуына ышандырган, аны максатка ирешү өчен файдаланган, аннары маскасын салган усал эт эчәгесе варианты дуслар-хезмәттәшләр арасында да, егет-кыз, ир-хатын мөнәсәбәтләрендә дә еш очрый. Шул ук вакытта биредә эт эчәгесе һәм канәфер образлары "бу чынбарлыкка", тормышка карата гына кулланылып калмый, "башка чынбарлык" билгесенә әверелә, ниндидер югары, илаһи уйланманың бер канунын сөйли. Чөнки автор эт эчәгесенең максатын да кояшка мәхәббәт белән аңлата. Тишелеп чыгуга, "эт эчәгесе, яфракларын җәеп, кояшка үрләргә тотынды. Ул кояшка бик тиз җитәрмен дип, тиздән аны кочармын, үбәрмен дип уйлый иде. Ул җилкенгәннән-җилкенә, үрелгәннән-үрелә иде". Инде канәфер яфракларын үтеп, яктыга "чыккач, ул чиксез мәхәббәт белән кояшка карап торды. Озак карап торды да: — Сөям!.. Кояш, сине генә сөям! Никадәр мәшәкать чиксәм — Һәммәсен синең өчен генә чиктем",— диде". Шул рәвешле, маска киюнең сәбәбе — гади бер усаллык түгел, ә чын мәхәббәткә ирешү. Димәк, эт эчәгесе явызлыкны үз максатында кулланган, башкалар хисеннән файдаланган. Тормышта үз дигәнен алу өчен, бер киртә алдында да туктамый, теләсә нинди битлек киючеләр була. Шуңа күрә сюжет дәрәҗәсендә белдерелгән автор фикере "канәферләргә" юнәлгән: үзеңә лаек кешене генә яратырга мөмкин, ди кебек.
Әсәр гаҗәеп эмоциональ язылган. Автор психологик анализ аша эт эчәгесенең дә, канәфернең дә хис үзгәрешен күрсәтә алган. Мәсәлән, эт эчәгесе тишелеп чыгып, үзенең әкрен үсүен аңлаганга кадәрге дүрт абзацта аның кичерешләре түбәндәгечә үзгәрә: курку (дөньяга аяк басу) — кызыксыну (тирә-юньне күзәтү) — шатлык (кояшны күрү) — ашкыну (кояшка омтылу) — борчылу (әкрен үскәнне аңлау) — кайгы (күтәрелә алмау) — чарасызлык (кояшка эндәшү), һәр халәт баскычы детальләп тасвирлана: автор эт эчәгесе куркынып кына тишелеп чыккан туфракның юеш һәм парлы булуын күрсәтә. Яки борчылу: "Ул түбән таба карады. Карады да гаҗәпләнде. Үз уенча инде ул җирдән әллә никадәрле ерак киткән булырга тиеш иде. Ләкин алай булып чыкмады. Ул әле җирдән бер генә карыш күтәрелгән иде" һ.б.
Авторның эт эчәгесенә карата уяткан мөнәсәбәте аның әсәрдә күренгән үз позициясеннән аерылып тора. Эт эчәгесе турында да аңларга тырышып һәм кызганып сөйләү сизелә. Шулай ук автор Яшәешкә трагик, фаҗигале бәя бирә, Ницшеның "Воля к власти" китабындагы төп фикергә аваздаш сүз әйтә, эт эчәгесе өчен Яшәешнең "кояш нуры" өчен көрәш булуын, "кем — кемне" принцибы урнашканлыкны күрсәтә, һәм шушы принципны кире кага. Автор гына түгел, бөтен табигать бу хәлгә шаккатып кала. "Аның кычкыруыннан сискәнеп, бакчадагы агач яфраклары шыпырдаштылар. Сандугач, куркып, күкрәк төбеннән "фьют" дигән аваз чыгарды да сайравыннан тукталды. Ул инде артык сайрый алмады, чөнки куркуыннан саташкан, сакауланган иде. Әмма эт эчәгесенең яфраклары бары шаркылдашып көлделәр генә". Бу бакчада эт эчәгесенең ялгыз калуы фәлсәфи фикерне ачыклый: максатка ирешү юлында башкаларны файдалану, рәнҗетү ярамый. Нәтиҗәдә әсәр "бу чынбарлык" өчен дә, "теге чынбарлык" өчен дә актуаль, гомумән, Яшәешнең бер канунын: кояш астындагы урын өчен мәңгелек көрәш законын белдерү һәм камил булмаган кагыйдәне кире кагу булып гомумиләшә.
Кешенең асылына кайтуы, үзе булып яшәү мөһимлеге Гали Рәхимнең 1913 елны басылган "Битлек" хикәясендә дә урын ала. Битлек (маска) биредә кешедәге ике яклылык символы булып килә. "Ул ком гарәбе бите төсле кап-кара итеп ясалган. Иреннәре кып-кызыл, тешләре, күз алмалары ап-ак иде". Бу ямьсез битлекне малайга бәйрәм бүләге итеп бирәләр. Аны кигәч, бөтен кеше курка һәм малайлар Гыйльман бабайны да куркытырга уйлыйлар. Гыйльманны ярата, аны борчырга теләми торган малай битлек кигәч үзгәрә: картны төрткәләп уята башлый. Бабай исә аның яңагына сугып җибәрә. Битлекле караңгы башлангыч җәза ала.
Малай "шул көнне үк кабахәт битлекне утка" яга, битлек уяткан усал башлангычтан баш тарта, ачыш ясый: үз асылы белән яшәргә кирәклекне төшенә. Хикәя "бала вакыттагы бу бәйрәмне гомерем буе онытачак түгелмен" дигән сүзләр белән төгәлләнә.
Г.Рәхимнең шул ук елны язылган "Хыял дөньясында" хикәясе фәлсәфи катламда Вл.Соловьевның "Сәнгатьнең гомуми мәгънәсе" хезмәтенә аваздаш. Хикәянең "үзәге" — Матурлык символы булган юнан сыны. Сюжет безне тарихка алып китә: Мәдинә шәһәре байларыннан булган гарәп Әбү Сәгыйд гаскәр эчендә Искәндәрия шәһәренә керә. Бай йорт эчендә ак мәрмәр сын — антик сәнгатьнең бер чагылышын күрә, "һәйкәл искиткеч матур бер ялангач хатынның сыны иде. Ул аз гына оялган кыяфәттә бер кулы белән күкрәген каплап, түбән табарак карап, нәкъ җанлы төсле басып тора иде. Гарәп аның йөзенә карады да аерыла алмады. Кыз аңар керфек астыннан гына караган төсле, менә хәзер-хәзер иреннәре кыймылдар төсле тоела иде. Әбү Сәгыйд гомерендә һичбер йөздә бу кадәр гүзәллек, бу кадәр тәнасеб (пропорция, тәңгәл килү.— Д.З .) күргәне юк иде. Ул үзендә бик кызык бер хис сизде. Әллә нигә аның шушы матурлык, шушы кәмаләт (камиллек.— Д.З.) алдында тез чүгәсе, сурәтнең аякларына башын куясы килә иде.,." Шулай итеп, гүзәл сын белән очрашу тәэсирендә Әбү Сәгыйд тә ачыш ясый, тормыш хакында күзаллауларын үзгәртә. Матурлыкның барлык кыйммәтләрдән өстен, югары булуы хәтта дин һәм сәнгать мөнәсәбәтләренә барып тоташа.
Автор героен дингә бирелгән, хәтта фанатик итеп сурәтли. "Ул беренче Сүрия сугышларында яраланып кайткан, бу аның икенче мәртәбә сугышка баруы иде. Яшьлек кызулыгы, аның өстенә тагын дин гайрәте, шул бөтен ялкынлы күңеле белән бирелгән, бөтен яшьлек дәрте белән сөйгән динне тарату, шуның өчен үлү фикере аңар тынычлык бирмәгән, үзендә аз гына көч барлыгын сизү белән, ул Мәдинәдәге хөрмә агачлары һәм Йәмәннән китерелгән исле гөлләр, чәчәкләр белән тулган бакчаларын, газәл күк зифа, кара аһу (гүзәл, матур.— Д.З.) күзле, утлы мәхәббәтләре белән хәлдән тайдыра торган җарияләрен, Сүрия сәфәреннән алып кайткан искиткеч кыйммәтле, нәфис җиһазлар, бизәкле паласлар, асыл түшәкләр белән тулган йортларын, борыннарыннан кан чыгып тора торган аргамакларын ташлап, сугыш мәйданына атылган, укалар белән тотылган бәһале ефәк киемнәрен тимер көбәгә алыштырган иде".
Сынга соклану хисен сискәнү алыштыра: егет аны пот, сын, икона түгелме дип шикләнә, кылычын тартып чыгара. Ләкин үз фикеренең хата булуына дәлил таба. Сын аның "җанын рәхәт, рухани пакь ләззәт һәм сафлык белән тутыра иде".
Шушы урында автор дини һәм сәнгатькә соклану хисләрен үз урыннарына "утырта": "Никадәр караса да, ул аның нәфасәтен, гүзәллеген генә күрә, иман, Алла, дин — Һәркайсы үз урыннарында, вөҗданы да тыныч, керсез иде". "Ислам да дөньяга рухани пакьлек, бөтенлек һәм матурлык чәчәр өчен җибәрелгән дин бит!" —дип уйлады". Әсәр Әбү Сәгыйднең, кылычын кынына тыгып, һәйкәлнең маңгаеннан үбү белән төгәлләнә. Аны "бары кыз кардәшеңне үбү белән генә азрак тиңләштерү мөмкин иде".
Әсәрдә символ, шулай итеп, сәнгать һәм дин, аларның вазифасы хакында гомумиләштерүләр ясарга ярдәм итә. Әбү Сәгыйд турында, мәдәни тәрбия алганга күрә,, "дин тойгысы аның гүзәллеккә, нәзакәткә булган мәхәббәтен бетермәгән" диюе белән, автор, югары мәдәнияткә ирешкәндә, дин һәм сәнгатьнең янәшә яши алуы хакында да искәртә. Хикәяләү дә, егет күңелендә барган хисләр көрәшен анализлау да үрелеп барган әсәрдә сәнгатьтәге Матурлык диндәге пәйгамбәр белән тигезләштерелә.
Шулай итеп, Гали Рәхимнең бер төркем әсәрләрендә фәлсәфи фикер мәдәни синтезга нигезләнеп әйтелә. Реалистик һәм мифологик, романтик һәм мифологик яки тарихи, лирик-шартлы һәм мифологик катламнарны берләштерүче, синтезлаучы үзәк биредә бик киң тәкъдим ителә, символ үткән һәм бүгенгене берләштерүче нокта вазифасын да башкара. Бер катламның милли, ягъни тарихи яки мифологик булуы үткәнне һәм бүгенгене милләтнең үткәне һәм бүгенгесе кебек аңларга ярдәм итә. Бу дулкын кайбер сыйфатлары белән рус яшь символистларындагы неоклассицизм тенденциясенә аваздаш. Ләкин агымның аерылып торучы милли сыйфатлары да калку күренә. Мәсәлән, билгеле сюжеттан "яңа ресурс" табу кебек язылса да, әсәрдәге төп фикер Кеше, Яшәеш фәлсәфәсе итеп кенә түгел, бәлки милләт язмышына мөнәсәбәтле әйтелә. Моннан тыш, "синтезлау" тел катламында да кабатлана: төрле стиль белән язу, шуларны берләштерү һәрчак күзәтелә. Еш кына әйтеп бетермәү, күпнокталар һәм сурәтне төгәлләмичә өзү мәгънә чикләрен киңәйтә, төрлечә укылу мөмкинлеге бирә. Мәсәлән, "Хан мәчетендә" әсәрендә беренче — егетнең манарага менү һәм төшү өлеше борчулы-канәгатьсез, гадәти, бераз гына ирония белән язылган. "Төн буе йокламый чыкканга талчыккан, авырайган башымны хан мәчетенең эре-эре саргылт кирпечләрдән салынган диварына терәдем. Ул салкын иде. Күкнең ерактагы томан арасында күренә торган, күгелҗем таулар белән кушылган төшенә карый башладым". Яки: "Тәвәккәл бүрекле маңка малайларын ияртеп, мышный-мышный менеп киләләр иде. "Фәхриҗамал! Фәхриҗамал! Ниямәстә эшләп калдың инде анда тагы!" — дигән ачы тавыш минем йокымны бөтенләй ачты" һ.б.
Ә инде икенче — үткәнгә кайту өлеше бөтенләй башка: биредә фаҗигалелек үскәннән-үсә, курку, борчылу, чарасызлык хисләре артып-алышынып тора, кабатлаулар хикәяләүгә лириклык өсти. "Менә шәһәрне саклаучы гаскәр чигенә. Менә качалар. Арттан дошман гаскәре басып килә. Аларның чиге күренми. Алар бөтен шәһәрне басканнар. Качучы гаскәр аларга караганда ап-аз гына булып күренә. Сугыш утлары якынлаша, утлары якынлаша..." һ.б. Бу өлештә һәр абзац диярлек күпнокталар белән төгәлләнә, импрессионизм поэтикасыннан эмоциональ күчешләр, интонациянең өзелүе, хис төсмерләре алышыну, тизлек, охшашлыкларның күплеге урын ала. Әйтерсең күзәтүләр иң югары ноктасына җиткәч, әйтелергә тиешле автор бәясе генә төшереп калдырылган. Ул бәяне укучы үзе формалаштырырга тиеш, һәм бу өлеш беренче, хәзерге турында сөйләүче катлам стиле-интонациясен таләп итә. Шулай төрле мәдәни катлам гармониясе туа. Укучы һәм XX йөз башында торып хикәяләүче якыная.
Әсәрләрдәге хикәяләүче — хакыйкатькә төшенгән һәм аны яңача аңлатучы, билгеле сюжетлардан яңа фикер-фәлсәфә тудыручы кеше. Автор сәнгатькә хакыйкатьне эзләү чарасы итеп карый, кайчак аны тормышның үзеннән дә югарырак күтәрә. Әсәрләрдә бүгенгене үткән белән тоташтырып, хәзергене борынгы белән сугарып, хәтер көче аша буыннарны рухи берләштерергә, милләтнең бүгенге вәкилләренә үткән хакында сөйләп, бүген үз-үзләре белән горурланып яшәүләренә ирешү омтылышы сизелә. Еш кына әсәр ике катлам фәлсәфәне берләштерүче ролен үти башлый. Кайбер очракларда аңнан тыш, аң төпкелендәге материя (бессознательное) — төшләр, күзаллау-омтылышлар, уйлану-хыяллар яссылыгы аң яссылыгы белән кушылып китә һәм Яшәешнең тормыш-чынбарлыкта төгәлләнмәве, бәлки анда танып-белү ярдәмендә төшенеп бетмәслек тирәнлекләр булу хакында дәлилгә әверелә. Шәркый әдәбиятлардагыча аллегорик фикерләүгә тартылу, шартлылыкны лирик-эмоциональ киеренкелек моментлары белән үрү, мәгълүм символларны яңача куллану аша иҗади осталыкны күрсәтү әһәмиятле урын алып тора. Шул ук вакытта нәкъ менә символлар яки аллегорик образлар әсәрнең "умыртка баганасын" тәшкил итә һәм әдәбияттагы тормыш моделенең "төше", аңа бәя бирү ноктасы һәм фәлсәфи фикер белдерү чыганагына әверелә.
Яшәештәге сызлану чыганагын кешенең холкыннан һәм тирәлектән, мохиттән эзләгән, аны төзәтү мөмкин дип санаган әсәрләр белән янәшә, башка төрлеләре дә иҗат ителә. Кайбер әсәрләрдә яшәү газабын киметү шәхеснең һәм ул әһәмиятле санаган кыйммәтләрнең фани булуына төшенү белән бәйләп куела. Шундыйлардан Гали Рәхимнең "Серле-серле әкият" әсәрен күздән кичерик. Хикәя сюжетлы. Имеш, "киң сәхрә уртасында ялангач кара таштан уелган биек тау тора", аның башында — кара сарай. Анда "бик матур бер хан кызы ябылган".
Хикәяләүче, ябылу сәбәпләрен гөманлап караса да, гүя дөреслекне белми. Ләкин бернәрсә шиксез: ул — кызның гүзәллеге. Әсәрдә "һичкем аның матурлыгында шик тотмый иде" сүзләре кабатланып килә.
Кызның матурлыгын ишетеп, өч шаһзадә тау итәгендә яши. Мәхәббәтләрен көтә-көтә аларның чәчләренә чал төшә башлаган.
Беркөнне "нәкъ төш вакытында күк күкрәгән төсле тавыш бөтен җирне дерелдәтте, һавадан яшен төшкән күк булды..." һәм егетләр картайган кызны күрәләр, аларның күзаллаулары үзгәреш кичерә. Чин шаһзадәсе чәчләрен йолкып, елый башлый. Мисырныкы кайтып китә һәм өйләнә, һинд шаһзадәсе уйга бата. Әсәр аның турындагы сүзләр белән төгәлләнә дә: "Фирүзә төсле күккә, зөбәрҗәт шикелле яшел тауларга, ялтырап яткан суларга карады, дөньяда булмаган бәхет турында уйлана, хыяллана иде".
Әсәрдәге серле кыз — матурлык символы. Әмма вакыт аны да кызганмаган: "Аның биле бөкрәйгән, битләре җыерылган, күзләре эчкә баткан". Авторның фикере исә мондый: Матурлык та мәңгелек түгел, ул да җуела, югала... Шуны аңларга, төшенергә, аның белән килешергә һәм яшәүне дәвам итәргә кирәк. Ләкин фикер бу ноктада туктап калмый. Өч шаһзадә образы аша Г.Рәхим матурлыкның югалуы, вакытлы, фани булуы турындагы хакыйкатьне аңлауның өч юлын, вариантын күрсәтә. Берәүләр, шуңа төшенгәч, "җиргә ятты, тузанда аунап, чәчләрен йолкып еларга тотынды" — түбән төште. Икенчеләр бирелгән гомерне рәхәт яшәп калырга ашыга: "бик зур туй ясаганнары ишетелде". Өченчеләр бәхет турында хыяллана башлый.
Хикәяләүче үзе — өч юлның да мәгънәсезлеген, файдасызлыгын аңлаган кеше, абсурд, мәгънәсез дөньяда яшәүче ялгызак, матурлыкны сарайларга ябып саклау мөмкин түгеллеккә төшенгән экзистенциалист. Ләкин Яшәештәге бакыйлыкны һәм фанилыкны аера алу аны тынычландырган, акыл иясенә әйләндергән, мәңгелек матурлык хакында хыялланучы түгел, күз алдындагы гүзәллеккә сокланучы ясаган.
Соңрак, 1916 елны басылган "Җәйге нәсер" әсәрендә дә хикәяләүче — матурлыкка сокланып яшәүче, ләкин бу юл да бәхеткә алып килми. Ул башта җәйгә мәдхия укый, аны яратуын белдерә: "Аһ, җәй! Чыксыз җылы төнле, чикерткәле, бытбылдыклы, тартарлы җәй! Мин сине ничаклы яратам, ничаклы яратам! Юк, юк... Алай гына түгел — мин гашыйк сиңа, чын-чынлап гашыйк!"
Аннары соклану объекты үзгәрә — хикәяләүче ак мәрмәрдән төзелгән нурлы сарай хакында сөйли. Анда "торучы мин үзем, минем гали рухым, бөек хыялым, канатлы иркем, корыч ихтыярым" дип белдерә. Әйтерсең сарай — җир тормышы. Кеше — шуның иясе. "Соң, мин падишаһ түгелмени? Шул гали рухыма, бөек хыялларыма, канатлы иркемә, корыч ихтыярыма хаким түгелмени мин?" — дигән риторик сорау раслау булып яңгырый. Чөнки бу сарай — кеше хыялының җимеше, дип күрсәтелә, мистик томан белән уратыла. Бу тормыш та, теге дөнья да кеше уйлап тапкан итеп аңлатыла. "Минем рухым гакылның теге ягында булган дәрьяларда гизә, хыялым, шул канатлары бер офыктан икенче офыкка җитә торган хыялым, матурлык, гүзәллек белән тукланып, икенче матурлык хәлык кыла (юктан бар итә.— Д.З .), яңадан-яңа гүзәллекләр кәшеф итә (ача.— Д.З.)".
Җәй-табигатьне һәм сарай-хыялда тергезгән җир тормышын бакча тоташтыра, "Аһ бу бакча! Бу гади адәм кулы белән ясалган бакча түгел. Бу бер симфония! Чәчәкләрдән, төсләрдән, хуш исләрдән тора торган музыка". Аны җентекле тасвирлап, автор бакча артына яшерелгән мәгънәне ачарга юл күрсәтә: ул — кешенең рухи хисләр байлыгы, хыялы. Бакчада әле мәхәббәт иясе — зифа буйлы "алиһә", "зат" бар. Димәк, танып-белү мөмкин булмаган яшәешне дә, тормыш-чынбарлыкны да, матурлык һәм мәхәббәтне дә кеше үзе уйлап таба. Автор дөньяның фаҗигасен дә шунда күрә: болар берсе дә чын түгел. Соңгы абзац экзистенциалистның аһзары кебек яңгырый: "Аһ, ник бу хыял гына соң, болар барысы коры хыял гына! Тормыш, син ник бу кадәр әшәке дә, ник синдә мин теләгән матурлык юк? Тормыш, ник син буш?"
Хыялны җентекләп, детальләп сурәтләү, чиктән тыш күпертелгән матурлыкны күз алдына китереп бастыру кебек язылган әсәр, әйтерсең, Шопенгауэр яки С.Кьеркегордан өзек-цитата белән төгәлләнә. Шәхес фаҗигасе дә хыялның никадәр колачлы-тирән булуы һәм аның тормышка ашмаячагы сәбәпле, тәэсирле яңгырый.
Әлбәттә, экзистенциализм фәлсәфәсе, хыял турында сөйләгәндә дә, мәхәббәт, матурлык һәм хакыйкатьне аңлау ноктасында тукталып калмый, бәлки үлемгә кадәр барып җитә. Г.Рәхимнең 1915 елны дөнья күргән "Тынлык" нәсере шуңа мисал.
Әсәрнең язылуына һәм "берничә иптәш"нең кич белән җыелуына сәбәп — дусларының үлеме. Әлеге үлем, аның хакында уйлау тынлык хасил итә. Шуны бозып, "арабыздан беребез" сөйли башлый. Каберлектә ишеткән тынлык авазы — әҗәл хакындагы сүз һәркемгә тәэсир ясый. Сөйләүче ахырда: "Сез тагын шундый эш чынлап булган икән, дип уйламагыз. Бу бары минем хыялым гына бит",— дип куя. Димәк, әҗәл, теге дөнья — шулай ук хыял, кеше уйлап тапкан ышану, дигән фәлсәфә бу әсәрдә дә әйтелә. Кешенең үзе уйлап тапканнар белән алданып яшәве хакындагы нәтиҗә күңелгә килә.
Әсәрдә хисләр үзгәреше тыңлаучы-катнашучыларның күңелендә булган хәрәкәт кебек күрсәтелә. Югалту ачысы тудырган моң, борчылу әҗәлдән курку белән алышына. Сөйләгәннәрнең хыял булуын белү җиңеллек уята. Әсәр сагыш ноктасында төгәлләнә. Дөньяның фанилыгы сагыш китерсә дә, әҗәлнең ниндилеген танып белә алмау кешегә өмет бирә.
Бу чор әсәрләрендә үлемне куркыныч, фаҗига дип аңлаудананың кешене яшәү газабыннан азат итү мөмкинлеген тануга кадәр ара узыла.Үлем куркынычы, шулай ук, яшәүнең кадерен белүгә, кыска гомерне файдасыз эшләргә сарыф итмәүгә игътибарны юнәлтә. Әсәрләрдә яшәү, чынбарлык, хыял, матурлык төшенчәләре үзәктә, шулар ярдәмендә Яшәешкә аңлатма бирелә, тормышның төп кануннарын аерып чыгару, аны модельләштерү омтылышы ясала. Хикәяләүче үземче-индивидуалист, ялгызак шәхес кебек тәкъдим ителә. Ул һәрвакыт үзен үлем сулышы озата барганлыкны белә, таный. Кешенең тормышны үзгәртә алмаячагына да иманы камил яки шуны үзгәртү юлын ачыкларга омтыла. Нәтиҗәдә һәр әсәр кешенең яшәеш концепциясе итеп аңланыла. Мондый әсәрләрдә хикәяләүче — нечкә күңелле, сизгер, башкалар җанындагы һәр тирбәлешне үз йөрәге аша уздыручы, матурлыкны бәһали алыр дәрәҗәдә нәзакәтле, тәрбияле, уйланучы һәм борчылучы, эстет һәм философ төсле сурәтләнә.
Язучылар газап, сызлануның тышкы сәбәпләрен күрсәтү белән генә чикләнмиләр. Г.Рәхимнең "Миләүшәләр арасында" хикәясе фәлсәфи катламны сюжет итеп күтәрә: ике егет, кайчандыр Казанда бергә укыган дуслар-сердәшләр, мәхәббәт хакында бәхәсләшәләр. Аларның берсе — идеалист Рәшид, гыйшыкны "кулга килеп кунган күбәләк" кебек кабул итә; хикәяләүче-мин, материалист буларак, авыру ("кешенең гакылын югалта, кешене әллә ничек беркатлыландыра") дип атый. Рәшид "мәңгелек, бөек, саф, рухани мәхәббәтнең барлыгына" ышана, "мин" исә аны уйлап табылган, хыял дип саный.
Сюжет җебе Рәшиднең мәхәббәте белән танышу һәм хикәяләүченең аны бу авырудан "терелтү" максатында сөйләгән сүзләре, егетләр арасында бәхәс кебек үсә. Абыйсының хатыны Зөләйхага гашыйк Рәшид бу халәтен үзе аңлатып та бирә: "Ләкин мин дөньяда бөтен материальный, хайвани хисләрдән элек булган мәхәббәтнең барлыгына ышанам, һәм шундый мәхәббәт белән сөям дә. Мин Зөләйханы сөям, аның сурәте, менә шушы миләүшә чәчәге төсле күзләре минем күз алдымда торалар, аның тавышы минем колакларымда яңгырый... Ләкин минем бу гыйшкыма аз гына хайвани элементлар катышкан дип уйласаң — ялгышасың. Кирәкми миңа аның тәне, юк... Алла сакласын! Мин аның күзләрен, тавышын да бары аның рухының көзгеләре булганга гына яратам. Мин аны хатын булганлыгы өчен генә түгел, кешелекнең идеалы булганга күрә яратам. Мин аны, тән матурлыгыннан бигрәк, рухының матурлыгы өчен яратам. Ул минем өчен идеал, аңар әйтү хәрам булган идеал!" һ.б.
Хикәяләүче башка позициягә баса: Платон мәхәббәте — сөюнең бер ягы, хыял белән матурайтылган тараф кына дип белдерә: "Соң инде, нишләсәң дә, күктән төшкән нәрсә түгел бит инде ул гыйшык. Яшьрәк кешеләр аны никадәр идеал белән буяп, үзләренең хыяллары ярдәме белән әллә ниткән Әфләтуни гыйшыклар ясап маташсалар да, барыбер инде аның төбе шул хайванияткә, ирлек-хатынлыкка кайтып кала бит, ахрысы! Дөрес түгелме? Мисла, син шул Зөләйхаңны хатын түгел итеп фараз кылып кара: ул чакта син аңар хәзерге төсле "гыйшык тота" алмас идең бит?"
Бәхәс дәвам итә. Рәшид яратучы кеше өчен бәхетнең сөйгәне бәхетле икәнлекне белүдә булуын исбатлый. Хикәяләүче исә Рәшиднең башка, Казанда укыган вакытта булган кызларын: Зөһрә, Фатыйма, Өммегөлсем һ.б. туташларны искә төшерә. Моңа каршы Рәшиднең аргументы әзер: "Әле син исемнәрен санаган туташларны күргән чакта мин үземнең һаман да аларга аз гына гашыйк икәнлегемне сизәм. Ләкин күрми торган вакытта алар минем исемә кермиләр... Шулай, алар кечкенә мәхәббәтләр. Вакытында да алар артык зур булмаганнар. Әмма хәзер мәхәббәтем минем — Олуг мәхәббәт! Ул зур, бөтен. Баягы кечкенә мәхәббәтләр аңар уңайсызламау гына түгел, хәтта аны тагын да матурландыралар, тагын да тулыландыралар. Менә нәрсә шикелле дип әйтим инде мин сиңа?.. Минем хәзерге мәхәббәтемне зур, тулы бер роза чәчәгенә охшатсак, теге кечкенә мәхәббәтләрне аның тирәсенә тезелгән менә шушы миләүшә чәчәкләренә охшатырга мөмкин...".
Бәхәс Рәшид авызыннан авторның фикерен яңгырату белән төгәлләнә: "Кешедә йөрәк-рух тормышы башка, гакыл-баш тормышы башка. Алар бер-берсеннән аерылырга, болганырга тырыша икән, шуннан бәхетсезлек туа. Мин гашыйк икәнмен, шул гыйшкым турысында гына уйлыйм, шуның белән генә ләззәтләнәм, шуның белән генә торам... һәм мин бәхетле..." Хикәяләүче исеменнән әйтелгән соңгы җөмләдә: "Аның таушы бөтен дөньяны җиңгән, гайрәтле, бәхетле мәхәббәтнең нәгърәсе төсле, күл өстендә яңгырады",— дигән сүзләрдә аның бәхетенә соклану, ышану чаткылары яңгырап китә. Мәхәббәт — кешене бәхетле итә торган олы көч дип, автор Рәшид хикәяте мисалында аның бер ягын — рухани матурлыкка соклануын ачыклый. Шул ук вакытта хикәяләүче-мин дә матурлыкка соклана белә торган кеше итеп сурәтләнә. Күләмле хикәянең яртысы язгы табигать, Кабан күле, аның тирә-ягының матурлыгын мактауга багышланган. Димәк, хикәяләүче дә матурлыкны таный, бәһали белә, ләкин тышкы матурлыкны гына. Шуңа да ул "миләүшәләр арасында" — вак гыйшыклар тоткынында. Рухани матурлыкны, эчке гүзәллекне күрергә күңел күзе ачылган Рәшид исә мәңгелек мәхәббәтен тапкан. Шулай материалист һәм идеалист бәхәсе — мәхәббәтнең ике баскычы, бер-берсен дәвам итеп баручы ике дәрәҗәсе хакында булып чыга. Миләүшә һәм роза чәчәге символлары да шушы фикерне ныгытып килә.
Сюжетка урап тәкъдим ителгән фәлсәфәдән тыш, әсәрдә символларга яшеренгән уй да ачык күренеп тора. Бәхәстә ярым фәнни аңлатылган дөньяга караш Яшәештәге мәхәббәт хакындагы канунга багышланса, символ-образлар хикәяне XX йөз башы татар прозасындагы Яшәеш хакындагы бәхәс уртасына кертә.
Хикәягә эпиграф итеп Г.Тукайның "Нечкәләп карасаң, бу күлнең бар бугай шигърияте" дигән сүзләре сайланган. Әсәр Кабан күлен тасвирлау белән башланып китә, һәм бу манзара шактый зур урынны алып тора. Әлбәттә, ул вакыйгаларның урын һәм вакытын билгеләргә ярдәм итә, хикәяләүчене үткәнгә алып китеп, геройлар арасындагы мөнәсәбәтләргә ачыклык кертә. Ләкин моннан тыш, күл картинасын биргәндә, әсәр белән бөтенләй бәйләнеше булмаган фикер-сурәтләр файдаланыла һәм алар күлне символ буларак аңлауга юл күрсәтә. Ул кеше гомеренең тынычлыгын символлаштыра.
Авторга язгы күл һәм аны чолгап алган урамнар, йортлар богауланган батыр һәм халыкны хәтерләтә: "Әнә ул як халык, богаулы булуыннан файдаланып, батырны әйләндереп алганнар да төрлечә аны хурларга тырышалар: кайсы көлә, кайсы аңар бармагы белән төртеп күрсәтеп, иптәшенә әллә ни әйтә, кайсы начар сүзләр белән сүгә, кайсылары хәтта аның өстенә төкерәләр дә, ләкин якынрак килергә берсенең дә батырчылыгы җитми, алар бер-берсенә сыенып торганда гына әтәчләнәләр, богаулы батырның аз гына кыймылдавы ул куркакларны бер-берсен этә-төртә читкә тайпылырга мәҗбүр итә. Йә батыр үзен алардан бик күп югары итеп хисаплаганга күрә, аларга ачулану түгел, илтифат та итмәскә тырыша. Бары нәфрәт һәм кибер (ачу.— Д.З .) белән тулы күз карашлары гына аның теге җөдәткечләрдән туйганлыгын күрсәтәләр".
Өзектән күренгәнчә, кеше гомерен ялгыз, дошмани тирәлектә уздыра. Кешеләр, бер-берсеннән куркып, нәфрәт хисе кичереп, якындагыларны кол итү омтылышы белән яшиләр.
Эпиграф шушы фәлсәфәгә яңа төсмер өсти. Әлеге кызыксыз, газаплы гомердә "шигърият" — бәхет, яктылык бар! Ул да булса — мәхәббәт. Җил-язмыш күлне хәрәкәткә китерә, кеше тормышына үзгәрешләр китерә.Үзгәрешләрнең иң зурысы, әлбәттә, мәхәббәт.
XX йөз башы татар әдәбияты, аерым бер мәсьәләләрне калкытып, игътибар үзәгенә куя. Күп кенә әсәрләр башка язучылар әсәрләренә җавап, авторның үз һәм үзгә позициясен белдерүе рәвешендә иҗат ителәләр. Үзара сөйләшү (диалог) төрле яссылыкларда килеп туа, көтелмәгән борылышлар ясый. Мәсәлән, Шәрыкмы, Гаребме, ягъни татар дөньясы көнчыгыш моделе яки көнбатыш үрнәге буенча үсәргә тиешме икәнлек хакындагы бәхәс әдәбият белеме, фәлсәфә фәнен, публицистиканы чолгап ала. Гали Рәхим шушы бәхәскә әдәби әсәре белән катнаша. "Аң" да "Ярыш (булган эш)" исеме астында басылып чыккан әсәр үзенчәлекле сюжетка ия. Урал төбәгенә тимер юл сузылган. Көннәрдән бер көнне беренче тапкыр поездга утырып, күрше калага барырга уйлаган сәүдәгәр Юныс карт соңга кала һәм, киләсе станциядә куып җитәргә исәпләп, ак айгырын куа башлый. Ат белән машина ярышы башлана. Алтмыш чакрым үткәч, айгыр поездны куып җитә һәм егылып җан бирә. Хикәянең буеннан-буена автор бу ярышның Европа һәм Азия, ягъни Гареб һәм Шәрык арасында булуын ассызыклап бара. Инде язучының фикерен аерып чыгару авыр түгел: Шәрык юлы белән Гаребне үлем бәрабәренә куып җитәргә була! Ләкин мондый корбан бирү урынлымы? Әнә бит, хикәянең соңгы җөмләсе дә болай яңгырый: "Бары тик данлыклы ак юрга үзе генә дөньяда юк иде..."
Башкарак төрдәге иҗади сөйләшүләр дә алып барыла. Шул ук журналда басылган "Догаи Сәйфи" хикәясен язучы "Кадерле Гаяз әфәнде Исхакый җәнапларына багышлыйм" дип тәкъдим итә. Беренче карашка әсәрдә Исхакый шәхесе яки иҗаты белән бәйле бернәрсә дә юк шикелле. Хикәя морзалар тормышыннан алынган. Габделкәрим абзасына кунакка килгән Габделбарый утарда хезмәтче Мусаның Фатихага җавапсыз гыйшык тотуын белә һәм аны кызык итәргә уйлый. Төн уртасында җиде юл чатына чыгып, Догаи Сәйфи укып, җенне чакырырга, аннан ярдәм сорарга өйрәтә. Үзе исә Мусаны куркыту чарасын күрә. Нәтиҗәдә Муса мәхәббәт авыруыннан "терелә".
Хикәя, Мусаның төн уртасында кичергәннәрен сөйләгәндә, Н.В.Гогольнең "Вий" әсәрен хәтерләтә башлый. Әйтерсең автор аңлы рәвештә рус әдибе кулланган мотивны татар җирлегенә "күчерә", тәрҗемә булмаган үзенчәлекле әсәр тудыра. Шушы ноктада аның ни өчен Исхакыйга багышлануы аңлашыла башлый.
Мәгълүм булганча, Г.Исхакый рус әдәбиятын махсус өйрәнә, тәрҗемә итә. Гогольнең повестен да татар тормышына җайлаштырып тәрҗемә итә һәм 1906 елны "Борынгы алпавытлар" исеме астында бастырып чыгара. Кереш сүзендә мондый фикер әйтә: "Безнең милләтебезгә дә Гоголь тарзында яза торган мөхәррирләр бик кирәк". Күрәсең, Гали Рәхим шушы сүзгә җавап итеп "шаяра": "Догаи Сәйфи" укый.
Гали Рәхимнең әдәби иҗаты бай һәм күпкырлы дигән идек. Аның балалар өчен язган хикәяләре күп һәм алар бу мираста шактый зур урын алып тора. Үткен сюжет аша нәсыйхәт бирүче әсәрләр дә ("Елан мөгезе" кебек), халык авыз иҗатын, ышануларын әдәби эшкәртү кебек уйланылганнары да ("Шүрәле", "Убыр" кебек) бар. Язучы тарихи сәхифәләрне тергезү, милли тарихка, халыктагы аерым сыйфатларга ихтирам тәрбияләү максаты белән дә каләмгә тотына. Аларның кайберләрен олыларга — мәсәлән, "Аң" журналы укучыларына тәкъдим итә. "Габдерәшит бабай"хикәясе шундыйлардан. Бу әсәрдә аллегорик төстәге яшерен фикер дә сиземләнә.
Болардан тыш, Г. Рәхим дини-дидактик, дини-мистик темаларга мөрәҗәгать итә. Пәйгамбәрләр тарихына ияреп, яңадан язылган "Туды.,.", "Ул кичәдә", "Рабгузи кыйссаларыннан" кебек хикәяләр дини фәлсәфәне заманча бирү, дөньявилыкка якынайтып аңлату, кызыклы язылулары белән аерылып тора. XX йөз башында иҗат ителгән мондый әсәрләрдә дин фәлсәфәсе шәхси күзаллау, автор позициясе белән үрелеп китә, үзгәреш кичерә. "Төлке" хикәясе шулай ук танып-беленә торган чынбарлык кысаларыннан чыгып киткән, ирреаль ситуация хакында бәян итә.
Әдипнең Исмәгыйль Гаспралыга мәдхия итеп язылган "Күз яшьләре саргайган яңаклары буйлап актылар", Болгар шәһәре урынына күзәтү төсендәге "Болгар хәрабәләрендә" кебек ярым публицистик, ярым әдәби әсәрләре дә билгеле. Аларда тарихи мәгълүмат белән хикәяләүченең әдәби формага төреп бирелгән мөнәсәбәте янәшә урнаша.
Әлбәттә, Г.Рәхимнең 1913— 1917 еллар аралыгында басылып чыккан әдәби әсәрләре генә дә махсус тикшеренүләр таләп итә. Ул үзенең иҗат көчен сатира өлкәсендә дә сынап карый ("Гыйшык" Һ.6.), җиңел юмор белән сугарылган романтик хикәяләр дә бирә ("Исемсез хикәя" кебек). Әйтерсең әдәбиятта үз сукмагын эзли. Шушы әдәби агымны тапканлыгы, үзен лиризм белән сугарылган фәлсәфи-психологик әсәрләр язу өлкәсендә иркен тоюы 1917 ел инкыйлабыннан соң иҗат ителгән әсәрләре мисалында ачык күренә. Әдип "Бер шагыйрьнең өйләнүе" хикәясендә үзен иң кызыксындырган проблемаларның берсе — мәхәббәт һәм ирек хакында сөйләшүне дәвам итә. "Ирек" төшенчәсе бу очракта иҗат итү мөмкинлеге кебек аңлатыла. Бу каршылык ирек файдасына хәл кылына. Импрессионистик хикәя өч: мәхәббәт көтү, гыйшыклык һәм аннан ваз кичү — халәтнең үзенчәлекле матурлыгын тергезә. Укучы белән диалог рәвешендә үрелеп барган әкияти хикәяләү әсәрне кызыксынып укырга мәҗбүр итә. Әсәрдәге фәлсәфи идея Ф.Ницше фикерен кабатлау рәвешендә ахырда сүзләр ярдәмендә белдерелә: гашыйк булу җүләрлек булса, өйләнү — аннан да зуррак хата кылу. Гомумән, фәлсәфи фикер белдерү өчен уйланылган һәм язылган бу әсәр татар язучыларында иҗади фикерләүнең яңа тибы формалашу хакында сөйли. Моңа кадәр әдәби әсәр тукымасында ярдәмче вазифа башкарган фәлсәфи проблематика алгы планга чыга, әсәр үзе яшәешне фәлсәфи кабул итү һәм аңлату чарасы, варианты кебек яңгыраш ала.
Дөрес, Гали Рәхим иҗатының буеннан-буена ниндидер фәлсәфи мәсьәләләргә кагылу, аларга җавап эзләү күзәтелә. Әлеге мәсьәләләр язучының "Идел" повестенда бергә җыелалар. Әсәр татар әдәбияты өчен гадәти, күнегелгән чикләрдән чыгып китә, бәлки, шуның өчен дә үз заманында аңланылмый, кабул ителми.
Әсәрнең сюжет катламы үткен вакыйгаларга, тирән каршылыкларга корылмаган. Үзәк каршылык та төп герой Ильясның эчке каршылыгы булып оеша. Ярату һәм ирекле калырга омтылыш арасындагы бәхәс егетнең мәхәббәтен аңлатмавы белән чишелә.
Әсәрдә сюжет түгел, бәлки психологик катлам әһәмиятле роль уйный. Ильяс исеменнән хикәяләү ярдәмендә, "аң агышы" алымын кулланып, автор Кеше психологиясенең тирән катламнарына үтеп керә. Бер үк вакытта шушы агышны фәлсәфи проблемалар белән үреп бара. Символларга, ачкыч сүзләргә мөрәҗәгать итү, кабатлаулар әсәрнең мәгънә мөмкинлекләрен гаҗәеп дәрәҗәдә киңәйтә, укыган саен, ниндидер ассоциацияләр туып, яңадан-яңа фикер җепләре калкып чыга тора.
Гали Рәхим повестенда хронотоп бирелеше үк татар әдәбияты өчен өр-яңа күренеш хасил итә. Билгеле булганча, тексттагы вакыт өч күчәргә җыела (Н.А.Николина): календарь вакыт; вакыйгалар вакыты; перцептив вакыт (хикәяләүче һәм персонаж позициясен белдерүче). "Идел"дә календарь вакыт 1914 ел белән билгеләнә, вакыйгалар яздан алып көзгә кадәр сузыла. Перцептив вакыт исә психологик вакыт кебек бирелә. Беренче, икенче күчәрләр белән чагыштырганда, өченчесе, бөтен әсәрне чолгап, камап алган, чиктән тыш киңәйтелгән, әкренәйтелгән кебек тәэсир кала. Өч күчәр бергә искә төшерү моменты чикләренә җыелып бетә. Вакыт үзе берничә капма-каршылыклар арасында тирбәлә: тынычлык һәм сугыш (календарь); яз һәм көз (вакыйгалар); яшьлек һәм картлык, ирек һәм мәхәббәт, мәхәббәт һәм ялгызлык (психологик). Беренче карашка кала, табигать кочагы кебек аерылган романтик урын Идел, ягъни элек-электән татарлар яшәгән җир, Ватан булып гомумиләшә. Фәлсәфи гомумиләштерүләр фонында хронотоп яңа мәгънәләр ала. Мәсәлән, яз, табигатьтәге ел фасылы һәм кешенең яшьлеге буларак, вакыйгалар катламында катнаша. Кызның исемен, Ильяс әйткәнчә, "Рәбига" дип нечкәрткәндә, ул да "яз" дигәнне аңлата. Гүя яз — гүзәллек, мәхәббәт билгесе дә. Бу мәгънәдә ул мәхәббәт фәлсәфәсен кабатлап килә.
Сюжетны гади генә "гыйшык тарихы" дип атарга мөмкин булыр иде. Ялгызы гына табигать кочагына көч җыярга килгән Ильяс Рәбига исемле кызга гашыйк була. Ләкин аны күргәннән алып, яздан-көзгә кадәр ара егетнең икеләнүләре кебек уза. Бер яктан, Рәбиганың күзләре, аның янәшәлеге егеткә чиксез бәхет, рәхәт биргән кебек тоела. Ләкин ул бу хисләрне "алтын богаулар" дип саный, әле богауларны өзеп ташлап, ирекле булырга омтыла. Әсәрнең буеннан-буена кабатланып килгән "алтын богаулар" "өзгәләп ыргытыла". Мәхәббәт фәлсәфәсе болай яңгырый: "Мәхәббәт шундый бер хис ки, ул инсан тарафыннан җиңелергә тиеш! Ул аңар гүзәл чәчәк күк, искиткеч музыка күк рәхәт бирә, ләкин илаһи тынычлык бирми ул аңар. Әгәр дә ул инде чамадан артып китсә, алтын богауларны кешенең рухына салса, шул бөек, мөкатдәс, илаһи тынычлыкның нигезе булган ирекне җәберли башласа, кешегә рәхәт урынына газап бирсә, ул мотлак җиңелергә тиеш".
Әсәргә пролог, хикәяләүгә этәргеч итеп бирелгән таныш күзләрне очрату, шул күзләр иясе белән бергә чакны иң кадерле, бәхетле вакыт кебек искә төшерү исә бу фәлсәфәнең дөреслеген шик астына куя һәм укучының нәтиҗә чыгаруын сорый.
Әсәрдәге фәлсәфи катлам берничә өлешкә аерыла: кеше фәлсәфәсе, тормыш фәлсәфәсе, яшәеш фәлсәфәсе. Нәкъ менә кеше фәлсәфәсе өлешендә мәхәббәт хакында уйлану төп урынны алып тора. Ахыр чиктә ул "мәхәббәт — кеше канындагы ут", "мәхәббәт — хыял гына", "мәхәббәт — кешене бәхетле итә торган хыял, иллюзия" дигән нәтиҗәгә китерә.
Тормыш фәлсәфәсе үзе берничә проблема тирәсенә җыела. Беренчесе — эгоизм. Ул Ильяс белән Вәлиднең бәхәсләшүе итеп бирелгән һәм Ильяс бу вакытта Ницшеның фикердәше кебек чыгыш ясый, оппонентының фикер-карашларын кире кагып бара, "Тормыш эгоизмга нигезләнгән", "һәр җан иясенең үз-үзе өчен яшәргә теләвенә корылган", башкаларга яхшылык эшләү дә үзеңә яхшылык теләүгә кайтып кала, фидаилек — эгоизмның бер формасы, дип исбатлый.
Икенчесе — тормышның рәвеше. "Әнә шул авыл — адәмнең тормышы! Шул тиреслектә яталар да үзләрен бәхетле дип хисаплыйлар. Тирес кортларының бәхете!" һ.б. Димәк, кешеләр җир тормышына, бәхетне мәхәббәттә табарга омтылалар. Кайберәүләр исә "югарыга" ашкына: "канатланган рухым мине күккә тарта". Моны Ильяс "дөньяның бөтен хисләреннән азат булу" дип аңлата.
Өченчесе — тормышның мәгънәсе. "Тормышның мәгънәсе юк аның, тормыш үзе мәгънә ул" дигән гыйбарә ул мәгънәне табу мөмкин түгеллек хакында сөйли. "Тереклек шатлыгы" дигән гыйбарә кулланып, яшәүнең шул мәгънәгә төшенү булуы искәртелә.
"Тормыш — үзе бәхет" дигән нәтиҗә һәркемнең бу бәхетне төрлечә аңлавы, төрлечә табуы турындагы фикер белән үстерелә.
Яшәешне язучы ике чиккә: акыл һәм акылның теге ягына аера. "Теге як" — хыял ярдәмендә танып-беленү иллюзиясе туа ала. Ләкин Яшәешне гомумән танып-белү мөмкин түгел. "Нигә миңа фикер бирелгән?.. Чынлап та, каян килгәнемне беләмме мин үземнең? Кая китәсемне беләмме мин?.. Ни өчен килгәнмен мин бу дөньяга — белмим. Кем ирке белән бар булганмын — белмим. Җаным бармы минем, мәңгелекме ул, кайберәүләр әйткәнчә — бел мим. Алла бармы, юкмы — белмим. Үлгәннән соң тереклек бармы, юкмы — белмим. Белмим, белмим, белмим..." Алгарак китеп, ПанТәңре исеменнән тагын да кискенрәк гомумиләштерү ясала: "дөнья үзе хыял гына ич ул".
Повестьта эпилог итеп бирелгән өлеш интонацион яктан төп тексттан аерылып тора. Яшьлеге узган кешенең моңсу, үкенечле монологы кебек яңгырап, ул алда сөйләнәчәк вакыйгаларга укучының мөнәсәбәтен "көйли": "Сөекле җаннар, сез кайда хәзер?.. Ә мин картайдым, картайдым. Менә минем чәчләремдә инде ак бөртекләр күренә... Кая ул чагындагы җүләр яшьлек? Кая киткән ул вакыттагы җиңеллек, ялкынлы, утлы күңел?" Узганны сагыну, үкенеч ноктасында Ильяс белән бергә укучы да ачыш ясый: Рәбига, чыннан да, Ильясның беренче мәхәббәте булган ләбаса!
Соңгы XXIV бүлек, шулай ук аерым әһәмияткә ия булып, әсәрнең иң югары ноктасы, мәгънә үзгәрешләре китереп чыгарган урын кебек тәэсир калдыра. Бу өлеш — Ильясның авылдан соңгы тапкыр китү вакыйгасы. Хикәяләүче Иделгә мөрәҗәгать итә һәм әсәргә яңа мәгънә дулкыннары йөгертә. Мәхәббәт шаһиты булган елга — милләт анасы булып гомумиләшә. "Менә ул безнең олуг анабыз Идел минем аяк астымда... Син безнең туган Иделебез, үз Иделебез идең ләбаса, ник үзеңнең балаларыңны ташладың? Ник безне әллә кемнәр синең шәфкатьле ярларыңнан сөрделәр?" Мәхәббәтне җуйганга үкенеч милләт өчен үкенү-борчылу хисе белән кушыла. Сюжеттагы кыз-егет мәхәббәте белән янәшә милләткә мәхәббәт дигән яңа бер хис пәйда була. Дөрес, ул инде повестьның башында, II бүлектә әйтелә: "Ләкин мин үземнең шул искиткеч матур булмаган Иделемне яратам. Ул минем җаныма якын, шуның өчен дә мин аны яратам. Юк, яратам гына түгел, нигә яшерергә, мин гашыйк, бөтенләй гашыйк аңар!" Ләкин ул вакытта әле елга мәгънәсендә генә укыла.
Шуннан соң ук милләт улларының хәленә бәя яңгырый: "Әнә аргы якта олуг Татарстан җәелеп ята. Шунда тирес оясы төсле, искергән саламга күмелгән авылларда, кечкенә генә өйләрдә хисапсыз күп бәхетсез кешеләр гомер кичерәләр. Бәхетсез халыкның бәхетсез балалары! Аларны бернисез сугышларга илтеп тураталар. Алар, сарык көтүе төсле, ләм-мим димичә, кем өчендер шунда барып, төз җирне түмгәк итәләр. Бәхетсез халыкның бәхетсез балалары!"
Әлеге өзектәге "тирес оясы" гыйбарәсе Ильясның өйләнү-өйләнмәү мәсьәләсенә бәйле монологын искә төшерә һәм "бәхетсез балалар" төшенчәсе Ильяс белән Рәбига мәхәббәтенә, сюжет вакыйгаларына барып ялгана. Моңа кадәр бу мәхәббәтнең кавышу белән төгәлләнмәве романтик кимәлдә аңлатылган булса, шушы ноктадан аның социаль сәбәпләре калкып чыга. Бизгәкләр, искепальтолар, бөлгән морзалар, балаларның милләткә хезмәт итәргә теләвен аңламаган аталар, кыш буе эт урынына эшләүләр, шәһәрдә башка "ватаным" булмаулар... тулы бер мозаика булып җыела. Укучы, текстка мөрәҗәгать итеп, Ильяс язмышын һәм Рәбига язмышын аерым-аерым искә төшерә, бергә булган очракта аларны да "тирес тормышы" көтүе хакында нәтиҗә ясарга мәҗбүр ителә.
Тагын бер сурәт тудырыла. Хикәяләүче халкын канаты сынган акчарлакка охшата. "Кемнәр генә синең көчле канатларыңны имгәттеләр икән соң?!" — дип мөрәҗәгать итә. һәм канатлары көчсез кошлар "алга да бармыйлар, артка да китмиләр, нәкъ бер урында туктаган төсле канатларын селкүдә дәвам итәләр". Шулай милләтнең хәл-халәтенә "бер урында тору" дигән бәя бирелә.
Шулай итеп, язучы кешене дөньяда яшәткән ике омтылыш: мәхәббәт һәм ирек; ике хис: ярату һәм үкенеч хакында сөйли. Сюжет катламында бирелгән вакытлы кыз-егет яратуы һәм фәлсәфи, психологик, иҗтимагый катламнарны да сюжет белән ялгый торган, гомер буе дәвам итүче милләтне ярату әсәрнең тематик үзенчәлеген билгели. Әсәрнең исеме һәм эпиграфның да, әсәрне укып бетергәннән соң, милләткә карата кулланылган булуы ачыклана. Романс сүзләренең дә аңланылыш даирәсе киңәя.
"Идел" повесте чын мәгънәсендә осталыкка ирешкән прозаик каләме белән язылган. Шушы әсәр әдәбиятта психологизмны сурәтләү объектына әйләндерү, кабатлаулардан максатчан файдалану, интонацияне үзгәртү, ачкыч-сүзләр, символлар белән эшләү, фәлсәфи катламның бирелеше аша әдәби уйланманы аерым шәхеснең дөньяны кабул итү үзенчәлеге кебек күрсәтү ягыннан да үз чоры өчен яңа бер баскыч булып тора. Әсәр — башка сукмаклар була торып та, татар әдәбиятын, фәнен, мәдәниятен үстерүгә гомерен багышлаган Гали Рәхимнең үз фәлсәфәсен, үз позициясен аңлатучы чыганак та.
XX йөз башы татар әдәбиятында сыйфат үзгәрешен әзерләүче, башкаручы әдипләрдән Г.Рәхим, Г.Гобәйдуллин, М.Хәнәфи һ.б. иҗаты моңа кадәр күләгәдә кала килде. Ләкин алар салган сукмакларны күзалламый торып, татар әдәбиятының үсеш юнәлешләрен барлау-җыю да мөмкин түгел. Нәкъ менә талантлы кешеләр күпләп әдәбият мәйданына атылганга, мәдәнияткә хезмәтне милләткә хезмәт дип санаганга гына, гасыр башы алтын чорына аяк баса, тизләтелгән үсеш чоры кичерә ала. Булганнары, иҗат иткәннәре, милләтне ярату белән сугарылган рухларын әсәрләрендә күрсәтә алганнары өчен рәхмәт аларга!
ДАНИЯ ЗАҺИДУЛЛИНА,
филология фәннәре докторы

Кечкенә хикәяләр
Эч пошканда
Эч поша...
Тышта салкын, җил. Бакчаның агачлары бертуктаусыз эчпошыргыч тавыш белән шаулыйлар. Бөтен тирә-як бертөрле ачу китергеч соры төскә манчылган. Тирә-яктагы агачлар, үләннәр, яшел булсалар да, соры төсле булып күренәләр. Ичмаса кояш та капланды!..
Эч поша...
Ялгызлык мине ашый. Ялгызлык, минем гәүдәмнең бөтен тишекләренә тулып, хисапсыз-хисапсыз газаплый. Мин инде үземне кая куярга да урын тапмыйм. Кулыма китап алам — укый алмыйм, чөнки укыйсым килми. Минем күңелем тирәягымда, хәзер мине чолгап алган эч пошуымны куаларлык бер иптәш эзли, ә китап миңа андый иптәш була алмый. Мин аны укый башласам, башым сызларга ябыша. Миңа җанлы, тәнле, сөйләшә, күрә торган тере кеше кирәк. Мин дә кеше бит. Кеше булгач, үзем шикелле кеше янында буласым, кеше белән сөйләшәсем килә. Кеше бит, ахрысы, телсез хайван түгел...
Ялгызлык...
Менә ул нәрсә икән — ялгызлык!.. Мин моңарчы, ялгызлык дигән сүзне ишеткәнем булса да, аның мәгънәсен аңламаган икәнмен. Ләкин хәзер аңладым инде, артыгы белән аңладым. Менә мин йөрим. Бүлмәдән бүлмәгә сугылам. Бакчага чыгам, тагы өйгә керәм, ә тирә-ягымда әйләнгән кешеләр минем өчен юк шикелле. Менә алар шаулашалар, көлешәләр, хәзерләнәләр, ләкин минем белән түгел. Мин ялгыз; кеше тормый торган диңгез атавына барып төшкән кеше шикелле ялгыз. Кай якка гына карама, буп-буш, тип-тигез кырдан башка нәрсә күрә алмассың. Тирә яктан илле чакрым җирдә, кечкенә генә булсын, урман яки тау очрата алмассың. Менә мин шушы диңгез шикелле буш кырлар арасында әллә кемнең генә теләве буенча юктан барлыкка килгән урман шикелле бакча эчендә берьялгызым. Миңа аларның тавышлары ишетелә, алар минем күз алдымда йөриләр, миннән нәрсәдер сорыйлар, мин аларга җавап кайтарам. Ләкин алар минем өчен һавада очып йөргән кошлар шикелле генә, минем ялгызлыгымны куалый алмыйлар алар.
Өмидләр...
Бөтен галәмнең тормышы, нигез өстенә корылган шикелле, өмид өстендә генә тора. Ләкин бик ышанычсыз нигез шул ул, бөтен кеше дөньяда өмид белән генә яши. Әмма өмидләр алар — Һаман да өмидләр. Алар күп вакытта өмид булып кына калалар. Никадәр күп өмид итсәң, шулкадәр бәхетле син. Өмидләргә иманыңның кырылуы — синең үлүең...
Миңа соң ник хәзер бу хәтле күңелсез? Ник бу кадәр минем эчем поша? Чөнки минем өмидләрем берсе артыннан берсе кырылалар...
Мин бу утарга шушы икенче тапкыр килүемдә шушылай Робинзон төсле япа-ялгыз утырырмын дип өмид итеп килгән идеммени? Юк, мин әллә ниләр өмид иткән идем! Мин утыра идем дә хыял кора идем. Бу утар минем күз алдыма моннан биш-алты ел элек күргәнемчә килә иде. Мин ул вакытта бала идем, һәммә нәрсә ул вакытта миңа әллә нинди бертөрле сихерле пыяла аркылы күренә иде. Мин дөньяга шул пыяла аркылы карыйдыр идем дә, бөтен әйбер миңа башка төсле, дөнья башка бертөрле, хикәяләрдә генә шикелле сихерле бер дөнья булып күренә иде.
Ул вакыт мин утарга, кичкә карап, кояш баер алдыннан гына килеп төшкән идем. 160 чакрым арбада дерелдәп килгәннән соң, ул миңа җәннәт төсле булып күренгән иде. Мин килер алдыннан гына яңгыр явып узганга күрә, һава гаҗәеп матур иде. Йомшак кына кичке җылы җил борынга искиткеч нәзек хуш ис китерәдер иде. Бу исләр утарның бакчасында үскән төрлетөрле гөлләрдән чыгалар иде. Кич булды. Ай калыкты. Мин шыпырт кына бакчаны карарга киттем. Айның сихерле тонык яктысында бөтен бакча, бөтен яфраклар көмештән ясалган шикелле тоелалар иде. Агачлар, куаклар арасына яшеренеп яткан кечкенә генә матур гөлләр ай нурлары астында терекөмеш төсле ялтырый иде. Бөтен бакча, бөтен һава, бөтен көн, бөтен дөнья бертөрле әйтеп аңлатып булмый торган ләтыйф шигърият (гүзәл шигърилек, матурлык.— Төз.) белән тулган иде. Мин шул шигърият эчендә йөзә идем. Мин ләззәтләнә идем.
Мин ул килүемдә Аны да күрә идем. Ул да ул чакта бала иде. Мин зуррак бала идем, ул исә кечерәк бала иде. Бик ачык хәтеремдә калган: ул беркөнне ишек төбендә, баскыч өстендә утыра иде. Алдына яшел борчак кузаклары җыйган иде. Мине күргәч, ул үзенең әллә нинди серле, күгелҗем зәңгәр күзләрен миңа төбәп:
— Ибраһим абый! Борчак биримме? — дигән иде. Ләкин ул вакыт минем балалык горурлыгым аның миңа сузган бүләгеналуыма каршы төшкән иде. Кызлар кулыннан әйбер алып, үземне ваксытаммы соң? Мин "юк!" дип кенә җавап биргән идем дә кире борылып киткән идем. Ә ул аны бит чын күңеленнән әйткән иде...
Моннан 5-6 ел элек шулай иде. Ә хәзер?
Хәзер инде ул җиткән кыз булган. Мин дә хәзер җитеп беткән егет булып барам. Ул инде миннән кача икән. Мин аның хәзер үземнән качарга тиешлеген әле уема да китергәнем юк иде. Минем аның белән иң элек очрашуым бик кыска гына булды. Мин нәрсә өчендер кызу гына бер бүлмәгә кереп киләдер идем. Ул да шул вакыт, бернәрсә белмәенчә, бүлмә ишегеннән чыгып килә икән. Ул алдынарак карап киләдер иде, шуның өчен башта мине күрмәде, ахры. Күргәч, аптырап тукталды да, бер генә секунд миңа туры карап торды. Аның күгелҗем күзләре әүвәлге шикелле серле иделәр. Алай гына түгел, хәзер аның күзләрендә әллә нинди, аңлатып булмый торган бернәрсә, әллә нинди, үзенә тарта торган бер көч бар иде. Аның саргылт-көл төсле чәчләре, дулкын-дулкын булып, маңгаен вә чигәләрен каплыйлар, шул чәч дулкыннары өстенә куелган кечкенә генә ал калфагы, әллә ничек үзенең төсенә килешеп, аны тагын бер кат матурландырып тора иде. Күзләрем аның күзләре белән очрашуга, минем йөземә кан йөгерде. Битемдә кызулык тойдым. Йөрәгем ешрак тибә башлады. Бер секунд үтте. Ул, кып-кызыл кызарып, миңа аркан әйләнде дә, куллары белән чәчен каплап, кире бүлмә эченә сикерде. Шулай итеп, әүвәлге очрашуда мин аны рәтләп күрә дә алмый калдым.
А!.. Ул миннән кача икән!.. Үзе кача микән? Әллә аны качыралар микән? Бусы әле мәсьәлә... Тик аның качуы минем ачуымны китерде. Хатын-кызның үземнән качуы һәрвакыт минем ачуымны китерә: һич төпсез, билгеле бер сәбәпсез ачуымны китерә: ник качалар? Ух, ник качалар? Каһәр суккырылар!.. Аларның качулары һәрвакыт мине бөтен татарлыкны дошман күрергә мәҗбүр итә.
Менә мин балкон буенча арлы-бирле йөрим. Бөтен татар дөньясын, бөтен татар тормышын, бөтен татар законын чын күңелемнән каргыйм, аларга ләгънәт әйтәм. Тирә-ягым бакча, бик зур бакча. Бу бакча, бәлки, бик матурдыр да, ләкин минем өчен аның әллә нәрсәсе тулмый: мин ялгыз... Үткән юлы килгәндә, миңа шундый тулы, шундый матур, шундый серле булып күренгән бакча!..
Мин балконда утырам. Фикерем Аның тирәсендә оча. Мин аның турысында бөтен фикер куәтемне җыеп уйлыйм да күңелемнән аңар минем яныма килергә кушам. Аны күңелем белән чакырам. Үземнең җан магнитым, аңар таба мине өстери торган магнитым куәте белән аны тартып китермәкче булам: әлбәттә, эч пошканнан бер юаныч кына инде...
А... Менә! Ул ялгызы гына балкон янындагы бүлмәгә килеп керә. Әлбәттә, тегеләй генә, бары юл туры килгәнгә генә керә. Минем йөрәгем тагы гадәттәгедән ешрак тибә башлый. Мин хәзер җаннарның йөрәктән бер-берсе белән хәбәрләшә алуларына яртылаш ышана башлыйм. Мин тиз генә урынымнан торам да, балкон ишеген ачып, бүлмәгә керәм. Ул, мине күрүгә, тагы кып-кызыл булып кызара да башындагы шарфы белән битен каплап, йөгереп чыгып китә. Йә, ярый! Син шулай чын-чынлап миннән качасың икән!
...Ай яктысы. Без көймәдә, су өстендә. Ул койрыкта, мин ишкәктә. Көймәдән таралган дулкыннар өстендә ай шәүләсе ялтырый. Ул, миңа таба иелеп, үзенең кичке һава төсле күгелҗем күзләрен минем күзләремә терәп, нидер сөйли, нидер такылдый. Мин аның нәрсә сөйләгәнен аңламыйм да, бары төпсез күзләренә караган килеш, төпсез шигърият дәрьясында йөзәм...
...Эңгер-меңгер вакыт. Көн җылы, ләкин эсселек сүрелгән, һаваның кояш баеган турысы ут күк кызыл. Без Аның белән ике яклап юкә агачлары утыртылган озын, туры бакча юлы буенча акрын гына йөрибез. Ул миңа нидер булса сөйли. Без күзгә-күз карашабыз да көләбез. Сөйләнгән сүзнең кызыклыгыннан көлмибез... Юк, бары үзебез шул минутта бәхетле булганга күрә генә көләбез.
Менә бу хыял иде. Тәмле хыял иде.
Мин Аның белән тагы берничә мәртәбә очраштым. Ул һаман кача. Хәтта инде миннән яхшырак качар өчен булырга кирәк, башына шәл дә ябынып куйган.
Менә бусы хыял түгел, хакыйкать, чын-чын хакыйкать! Мин күптән түгел генә әле тагын белдем: ул үзе теләп качмый, бәлки аны качыралар икән. Аны да татар тормышы изә башлаган икән инде, хәерле булсын!
Җәй уртасы булганга карамый, тышта һаман җил ыжылдый. һава яхшы ук салкынча, күл буенча, әллә кайдагы куркынычлы янгынның төтеннәре шикелле, ургып-ургып болытлар агылалар. Җил агач ботакларын әллә кая очырып селкетә. Алар әллә кемгә ачуланып кулларын селкегән кешеләр күк тоелалар. һәммә нәрсә соры төстә: күк тә соры, җил дә соры, миңа элекке килүемдә шундый шагыйранә, шундый серле булып күренгән күл дә кургаш төсле соры...
Тормыйм, иртәгә үк китәм бу утардан... Чәнчелсеннәр...
Төлке
Зур гына урыс авылының кар басып бетергән өйләрендә һәммәсендә дә утлар сүнеп беткән булса да, авылның очындарак бер өйнең тәрәзәсендә ут яктысы ялтырый иде. Бу өй, гади мужик өйләреннән бер өй булып, эчендә әллә ни булмаенча, бары өстәл янында сүнеп, суынып беткән самавыр тирәсендә дүрт охотник кына утыралар иде. Ишектән кергәч тә, өйалдыңда стена буена берничә мылтык сөялеп куелган, кайсыберсе исә игътибарсыз идәнгә ташланган иде. Мылтыклар белән бергә идәндә буш ау капчыклары, киез итекләр, патронташлар, чаңгылар, тагын әллә нинди вак-төяк нәрсәләр, буталып ятып, аучыларның бик арып кайтканнарын белдереп торалар иде. Аларның бөтен көнге табышлары — ике зур, кечерәк өч куян да шул өйалдыңда кадакка эленеп куелганнар иде.
Өйдә дүрт охотниктан башка бер кеше юк. Алар үзләре өчен махсус җылытылган ак өйдә дүртесе генә утыралар иде. Чәй күптән эчелеп туелган, чәйләр түгелеп, валчыклар чәчелеп беткән, өстәл өстендә чынаяклар, стаканнар, йомырка кабыклары, сыр калдыклары, икмәк-күмәч сыныклары, бергә катышып, таралып яталар иде.
Өстәл тирәсендә утырган кешеләрнең бары берсе генә башына кәләпүш кигән булса да, алар дүртесе дә татарлар булып, елдагы гадәтләренчә белеш урыс авылына куян атарга килгәннәр иде. Араларында иң карт булган охотник күрше татар авылының мужикларыннан Хисмәт абзый иде. Иптәшләре аңар шулай Хисмәт абзый дип эндәшсәләр дә, кыяфәтенә караганда аңар Хисмәт бабай диярлек иде. Аның ничә яшьтә икәнлеген һичбер кеше ачык белмәгәнлеге шикелле, ул үзе дә рәтләп белми. Сораган кешегә:
— Картайдым инде, кем, картайдым, алтмышка басып бара торганмындыр инде,— дип кенә җавап бирә иде. Ул үзе картайдым дисә дә, аның күңеле әле һәммә яшьләрнекенә караганда да яшьрәк иде. Охотаны ул яшь вакыттагы шикелле үк сөя һәм бөтен җаны белән сөя иде. Аның шикелле армый-талмый, иренми торган аучы тирә-якта табылмас. Үзенең авылында аның исеме "куянчы Хисмәт" иде.
Хисмәт абзый ятим карт иде. Аның буш өендә үзеннән башка һичбер кеше юк. Авылда әллә нинди ерак, чыбык очы гына кардәшләре булса да, Хисмәт абзый алар белән катнашмый иде. Ул болай да авыл кешеләре белән катнашырга яратмый иде. Авылдашлары да аңар әллә ничек, кырынрак карыйлар иде. Ул, аркасына мылтык асып, авыр-авыр гына атлап, авыл буенча барганда, кайсыбер авылдашлары аңар:
— Нихәл, Хисмәт агай! Куянга киттеңме? — дип эндәшеп китсәләр дә, күп кеше, аны күрмәгән төсле, игътибарсыз узып китәләр иде.
Хисмәт абзый авылның ярлы мужикларыннан саналып, аның йорт-җире бер вакытта да бөтен булмаенча, һәрвакыт тарау була иде. Аның күңелсез тормышында бары бер генә юанычы булып, ул да аучылык иде.
Гадәттә һәрвакытта күңелсез, тонык кыяфәттә йөргән Хисмәт агай охота вакытында бөтенләй үзгәрә, әллә ничек кисәк яшәрә, шат күңеллеләнә иде. Аның кайгылы йөзенә карап, авылдашлары аны гомерендә бик күпне күргән, башыннан бик күп бәхетсезлекләр үткәргән кеше дип исәпләп, колактан-колакка гына аның хакында һич асылы, төбе булмаган әкиятләр сөйләсәләр дә, шәһәрдән килгән яшь охотниклар аны бик шат күңелле, яшь йөрәкле карт дип беләләр иде вә шуның өчен аны һичбервакыт үзләренең компанияләреннән калдырмыйлар иде. Чөнки Хисмәт абзый булмаса, охотаның хозуры булмый, бер чите китек була иде. Бу охотниклар компаниясенә килүе Хисмәт абзый өчен дә чын-чын бер бәйрәм булып, ул аны айлар буенча көтеп ала торган иде.
Бүген Хисмәт абзый да, башкалар шикелле үк арып кайтканга, почмакка тезләнеп, бераз бөкрәебрәк утыра иде. Өстендә һәрвакыттагыча каешланып беткән камзул, башында аннан да артыграк каешланып, ипи рәвешенә кергән кәләпүш, авызында гомерлек дусты, үзе күк карт вә иске трубка иде. Хисмәт абзый бу трубкасына әллә нинди бер якынлык хис итә. Аның турысында сөйләгәндә дә, самавырым дип кенә сөйли иде. Аның гомер буе кояш ашаганга каралып, бронза төсле булган йөзе эреле-ваклы җыерчыклар белән капланган, бөтен йөзен түгәрәкләп әйләндереп алган акка якын чал сакалы, алга таба азрак күпереп чыгып, аннан соң ияк астына таба бөтерелеп, труба төсле булып тора иде. Арыганлыгы вә йокысы килгәнлеге йөзеннән вә төссез соргылт күзләреннән ап-ачык беленеп торса да, ул утырган урыныннан кузгалмый, үзенең трубкасын суыргалавында дәвам итә иде.
Шәһәрдән килгән өч охотникның араларында олыраклары Зариф, озын буйлы, чандыр, карага якын коңгырт сакалын кечкенә генә калдырып кырыккан, күп сөйләшергә яратмаучан бер кеше иде. Шәһәрдә аның кәсебе комиссиягә алып, кечерәк-кечерәк кенә тире партияләре сату, шулай ук тиречеләр арасында бәгъзан (кайбер.— Төз.) маклерлык (арадашлык.— Төз.)кылудан гыйбарәт иде. Зариф охотаны Хисмәт абзыйдан, артык булмаса, бер дә ким сөйми, ләкин, бердән, шәһәрдә торуы, икенчедән, алыш-биреш эшләре аңар охотага еш йөрергә ирек бирмиләр иде.
Калган ике аучы яшьрәкләр булып, берсе шәһәр байларыннан берсенең угылы Әхмәтзакир, икенчесе гимназист Сөләйман иде. Әхмәтзакир егерме бер-егерме ике яшьләрендә, кечерәк кенә кара мыеклы, көяз бер егет булып, Сөләйманның исә ирене өстендә әле яңа гына мыек эзе беленеп килә иде.
Бер-берсенә бөтенләй башка булган бу өч кешене берләштереп, бер мәҗлескә җыючы бары охота гына булса да, алар арасында күптәннән белешлек бар иде. Чөнки гимназистның Зарифка апасы ягыннан кардәшлеге булып, Әхмәтзакир исә аңар сәүдә җәһәтеннән яхшы белешлеге булган бер байның угылы иде. Алар күп вакыт охотага барганда өчесе бергә баралар. Аерым йөргән вакытлары бик сирәк була иде.
Алар һәр елны ике тапкыр — берсе кыш башында, яңа кар төшкәч тә, икенчесе рождество вакытында шушы урыс авылына куянга киләләр. Килгән саен, белеш кеше дип, һаман шушы бер генә кешегә төшәләр. Бу өйнең хуҗалары да инде аларның үзләрен дә, гадәтләрен дә күптән белеп бетергәннәр. Алар килүгә, гадәттә салкын булып тора торган ак өйне ягып җылыталар. Охотниклар да шунда өч-дүрт көн торып китәләр иде. Алар әле кичә кичләтеп кенә килеп кунганнар, бүген бөтен көнне ауда йөреп үткәреп, караңгылык төшкәч кенә кайтканнар иде. Бик озак иттереп, тәмләп чәй эчеп, зур җиз самавырның суы бетерелгән, бу көнге ау турысында һәрберсе үзенең тәэссоратын сөйләп бетереп, сөйләргә сүз калмаган булса да, авызларының еш-еш ачылуына карамыйча, талган вә арыган аякларын кузгатырга иренеп, һаман шул чәй янында утыралар иде.
Сөләйман, ике терсәге белән өстәл өстенә таянып, балаларча бер шатлык белән башкаларга карады да:
— Ярады бу... беренче көнгә өчәү, иртәгә яктыргач та тагын китәрбез, шулай бит, Зариф абзый, менә, валлаһи, унлап куян куркытып качырганмындыр бүген...— диде.
Сөләйман инде бу сүзне унынчы кабат әйтә иде: ул бүген бернәрсә дә ата алмаган булса да, иптәшләренә эләккән бәхет тә аның аучылык хисен кытыкландырырга җитә иде. Зариф аңар иренеп кенә күзен күтәреп карады да бер җавап та бирмәде. Почмакта утырган Хисмәт абзый бер-ике тапкыр йөткереп:
— Йөрибез шунда, Ходай каршында языклы булып, юкка җан кыеп,— диде.
Сөләйман аңар каршы көлемсерәп:
— Куян ату ник гөнаһ булсын, Хисмәт абзый, һәркем ата бит аны? — дип, сөаль бирде.
— Кайчан гөнаһ булмасын инде, кем, кирәкмәгәнгә җан кыю, ярый инде шунда, үзебезгә куянның каргышы төшмәсен.
— Куянның каргышы кешегә төшә микәнни шулай?
Әхмәтзакир Хисмәт абзыйның бу сөальгә җавап биргәнен көтмәде, аннан:
— Соң, алай булгач, Хисмәт абзый, ник үзең атасың? — дип сорады.
— Бәндәчелек шул инде, кем, Әхмәтзакир, чыдап булмый, кул кычыта.
Сүз тагын тукталды, кинәт Әхмәтзакир, бер-бер югалган әйберне тапкан төсле итеп:
— Беләсезме, егетләр? Сезгә әйтергә онытылган икән бит, урман авызында бит мин төлке эзе күрдем,— диде, һәммә кеше аңар таба карадылар. Зариф елмайды да борыны аркылы гоннәле (тыңкыш.— Төз?) тавыш белән:
— Көчек эзе күргәнсеңдер шунда...— диде.
Бу сүз Әхмәтзакирның нәфесенә тиде. Ул тавышын күтәребрәк:
— Соң инде мин, Зариф абзый, эт эзен төлке эзеннән аермаска, элекке күрүем түгел бит! Кичә безне китергән ямщик та, авыл кешеләре утынга барганда төлке күргәннәр, дип сөйләп торган иде,— диде.
Иптәшләре аның сүзе белән канәгатьләнделәр. Сөләйман, кисәк күтәрелеп китеп:
— Иртәгә, валлаһи, эзлибез аны, ярыймы, Зариф абзый? Син эзнең кайда икәнен табарсың бит, Закир? — диде.
— Ник тапмаска, бик билгеле төштә бит ул.
— Зариф абзый, иртәгә эзлик, ярыймы?
Зариф йокы арасыннан гына:
— Карарбыз әле... бик еракка китмәгән булса, эзләштереп карарга ярый инде...— диде.
Сөләйман белән Әхмәтзакир шул турыда кызу-кызу бәхәс итәргә керештеләр. Моңарчы аларның сүзләрен илтифатсыз гына тыңлап торган Хисмәт абзый кисәк:
— Сез теләсәгез нишләгез, егетләр, төлкегә барсагыз, мин бармыйм,— диде.
Сөләйман белән Әхмәтзакир, гаҗәпләнеп, аңар күзләрен текәделәр. Бу сүз бик җитди рәвештә әйтелгәнгә, Зариф та аңар күзен күтәреп карады. Сөләйман белән Әхмәтзакир икесе берьюлы:
— Ник... ник алай, Хисмәт абзый? — дип кычкырдылар.
— Шулай инде, тәүбә иткәнем бар...
— Тәүбә иткәнең бар? Ничек алай?
— Яшь чагында ук булган эш инде ул. Менә минем ялгыз гомер итүем дә, бер колагымның ишетмәс булуы да шул мәлгунь төлке аркасында гына булды.
Хисмәт абзый шулай дигәч, бераз тукталып торды да кулын селкеп:
— Узган эш инде,— дип куйды.
Хисмәт абзыйның бу турыда сөйләшәсе килмәгәне бөтен кыяфәтеннән беленеп тора иде. Ләкин аның бу сүзләре бары аучыларның беләсе килүләрен генә арттырды. Сөләйман белән Әхмәтзакир Хисмәт абзыйны: "Сөйлә дә сөйлә",— дип йөдәтә башладылар. Ул иренеп кенә үзенең бөрешеп утырган почмагыннан күтәрелде дә:
— Онытылып беткән эшне нәрсәгә яңадан искә төшерергә инде, сөйләвен сөйләр идем дә, төнлә әллә ничек шикләнгечрәк шул,— диде.
Бу сүз тыңлаучыларны тагы да кыздыра төште. Сөләйман, Хисмәт абзыйга ялынып:
— Йә, ни булган, сөйлә инде, без балалар түгел ич ул кадәр куркырга,— диде.
Мәсьәлә Зарифны да кызыктырган булырга кирәк:
— Йә, киреләнмә инде, Хисмәт абзый, нәрсәгә сатулашып торырга? Әйдә, сөйлә! Ишетик,— диде.
Әмеранә (боерык кебек.— Төз.) әйтелгән бу сүзгә Хисмәт абзый каршы тора алмады:
— Йә инде, алайса, сөйләсәм сөйлим, тыңлагыз,— диде.
Аучылар, тыңларга хәзерләнеп, куллары белән өстәлгә таянып утырдылар. Хисмәт абзый, бер-бер нәрсәне исенә төшергән шикелле, әллә нинди үрнәкләр, яфраклар төсле булып бозланып каткан тәрәзәгә бераз вакыт карап торды да сөйли башлады:
— Минем менә, Әхмәтзакир, синең кебек алма күк егет вакытым иде. Бөтен авылыбызда миңа сокланмаган бер кыз да юк иде. Мин үземне югарырак тотып, аларга әйләнеп тә карыйсым килмидер иде. Аның өчен авылыбызның менә дигән бае миңа үзенең кызын бирергә тора. Озакламый туебыз да буласы иде. Безнең үзебезнең дә ул чакта байлык ярыйсы, әти-әни исән, бер җиребез дә кешедән ким түгел иде.
Мин яшьтән үк бик оста мылтыкчы идем. Каладан килгән урыслар да, якындагы урыс алпавытлары да, куян куарга-фәләнгә барганда, мине үзләре белән бергә алгалыйлар иде. Кү бесенчә мин ялгызым гына йөрергә яратадыр идем. Кышын булса куянга, төлкегә, җәен кош-кортка йөри торган идем. Ул чакларда җәнлек хәзерге кебек сирәк түгел иде, бу заманда һәммә җәнлекне кырып бетерделәр инде.
Менә шулай бервакытны яңа кар төшкән чаклар иде. Якында гына төлке эзе күреп, кайтып әйттеләр. Мин инде түзәмме соң? Мылтыкны күтәр дә чап тизрәк. Теге кешеләр күрсәткән җирдән мин төлкенең эзен бик тиз эзләп таптым. Яңа яуган кар өстендә эзләр ярылып яталар иде. Төлке кыр буйлатып килеп, юлны аркылы кисеп чыгып, тагы шулай ук кыр буйлатып урманга таба киткән иде. Мин эз буенча киттем. Эз, дуга шикелле борылып, урманга барып кергән иде.
Мин эз буйлап урман эченнән киттем. Төлке йөргәндә туры гына йөрми. Менә болай дугайлап-дугайлап йөри (Хисмәт абзый бармагы белән өстәл өстенә төлкенең ничек йөргәнен сызып күрсәтте). Шулай борыла-борыла йөри торгач, байтак вакыт үтеп киткән. Мин соңрак кына чыккан идем, кичкә калмагаем дип курка башладым. Алай да барудан туктамадым, һаман эз буенча киттем. Урманның мин барган төше әле минем белгән җирләр иде.
Менә мин кинәт төлкенең өстенә үк килеп чыктым: ул бер алан сыман җирдә, куак астында ята икән. Кинәт кенә яткан урыныннан сикереп чыкты да алан уртасына миңа каршы ук килеп утырды. Менә нәкъ көчек төсле утыра иде. Күзләрен миңа текәгән, авызын ачкан, елмая, көчекләрнең елмайганын күргәнегез бардыр бит? Менә нәкъ тә көчек инде. Мин мылтыгымны алып төзәргә өлгерә алмадым. Төлкем бер генә сикерде дә урман арасына кереп юк булды.
Мин, мылтыгымны кулыма тоткан килеш, тагы эз буйлап киттем. Күп тә китмәгәнмендер, карасам, төлке тагын каршымда утыра. Үзе утыра, үзе миңа карап елмая. Атыйм дип мылтыгымны гына күтәргән идем, төлке тагын юк. Киттем, эз буйлап барам. Күрәм, төлкем каршымда ук күзен челәйтеп утыра. Миңа караган да баягы төсле үк елмая. Моның бер дә, ике дә каршымда елмайган төсле утырып алдап йөрүенә минем ачуым килә башлады. Нәрсәсенә ул мине болай шаяртып йөртә? Мин аны ничек итеп булса да атмый калмаска үземә сүз бирдем. Мылтыгымны төзәп, инде атыйм гына дигән идем, төлке, хәерсез, тагы агач арасына кереп сызмасынмы?!
Киттем тагы артыннан. Уемда шул үземнең: ничек итеп булса да кулга төшерергә тегене. Кич якынлаша башлады. Төлкем мине бер дә алдалый, ике дә алдалый, күрәм: һаман урманэченә таба алып китә. Мин аның һаман бертөсле миңа каршы утырып елмаюыннан бераз шикләнә дә башладым.
Менә бу тагы миңа каршы утырып тора, куаклар артыннан посып кына килдем дә төзи башладым. Төлке һаман утыра. Аттым, бик яхшы төзәп аттым. Төтен таралгач, инде бу үлгәндер дип карасам, ни күзем белән күрим: төлке дә юк, ни дә юк, урынында җилләр исә! Мин яхшы ук шүрли башладым. Әлеге ау дәрте шул: миңа аны атмый кайтуы әллә ничек хурлык шикелле тоелды. Курка-курка гына булса да, тагы тегенең эзе буенча киттем. Үземнең йөрәгем дөп-дөп тибә, әллә нәрсәсенә бер кыза, бер туңа башладым. Азрактан карасам, теге тагы утыра. Үзе утыра, үзе миңа карап нәкъ кеше төсле елмая. Мылтыгымны күтәрә генә башлаган идем, төлкем нәкъ кеше төсле шаркылдап көләргә тотынды.
Бу урынга җиткәч, Хисмәт абзый бераз туктап тыңлаучыларына карап торды. Сөләйман белән Әхмәтзакир бер-берсенә карап елмаештылар. Хисмәт абзый, аларга илтифат итмәенчә, сүзендә дәвам итте: менә шуннан соң ни булганын үзем дә белмим, үзалдына бертөрле күз алдым караңгыланып китте. Күземне ачсам, төлке юк. Үзем аркам белән агачка сөялеп торам. Шул вакыт йөрәгемне шундый бер курку алды, берәүнең дә аның төсле курыкканы юктыр. Борылдым да чабарга тотындым. Үзем калтырыйм, үзем чабам. Ул арада яхшы ук караңгылык төшә башлаган иде. Ничек итеп урманны чыкканымны, ничек өйгә кайтып кергәнемне үзем дә белмим. Шул кичтән урынга ятып, мин нәкъ биш атна үз-үземне белешми, ут күк янып саташып ятканмын. Акылыма килгәч, шулай дип сөйләделәр, юкса үзем берни дә хәтерләмим.
Шуннан соң мин терелсәм дә, әллә нишләп миңгерәүләнебрәк, сул колакка ишетмәс булып калдым. Теге авыл бае да миңа кызын бирүдән кайтты. Нихәтле сорасам да, бирмәделәр. Мин ул кызны бик яратадыр идем. Шуның өчен башка кызга өйләнмәдем. Аннан соң көзне мине солдатка алдылар. Менә шулай, егетләр.
Хисмәт абзыйның калтыравыклы тавышы киселде. Бераз тик торганнан соң Зариф абзый, мыек астыннан гына көлеп:
— Җен булды микәнни соң ул төлке? — дип сорады. Сөләйман аңар җавап биргән төсле:
— Саташып күзенә күренгәндер инде шунда,— диде. Үзенең аркасында әллә нишләп тараканнар йөргән төсле була иде.
Бүлмә тагын тынлыкка талды. Бары тик Зариф абзыйның мыш-мыш сулавы гына ишетелә иде.
Хан мәчетендә
(Хыял)
Хан мәчетенең ләхет шикелле тар юлларыннан үтеп, югары чыгуга, тәрәзәләрдән өргән саф, хуш исле язгы җил минем бөтен гәүдәмне чолгап алды. Манарада миннән башка берәү дә юк иде. Иделгә таба караган тәрәзәләрдән берсенең төбенә утырдым да карарга тотындым. Түбән карап булмый — баш әйләнә. Бөтен шәһәр уч төбендә генә кеби, күзләремне ераккарак күчердем. Әнә буйдан-буйга Идел ялтырап ята. Ул, ташып, бик күп җирне каплаган. Аның өстендә күз аермаслык дәрәҗәдә кечек пароходлар, көймәләр йөзәләр. "Идел гөрли икән",— дим. Күккә карадым. Күк яз көне генә була торганча саф, ачык зәңгәр төстә иде. Күк буенча яз көне генә була торган кечкенә-кечкенә ак болыт кисәкләре агылалар иде.
Төн буе йокламый чыкканга талчыккан, авырайган башымны хан мәчетенең эре-эре саргылт кирпечләрдән салынган диварына терәдем. Ул салкын иде. Күкнең ерактагы томан арасында күренә торган күгелҗем таулар белән кушылган төшенә карый башладым. Уйларым әллә кайларга йөгерделәр... йөгерделәр... Күземне таулардан алуыма, Идел белән кала арасын тутырган халыкны күреп гаҗәпләндем. Әле генә ташу суы астында булган үзәннәрнең коры җиргә әверелүенә ул кадәр исем китмәде. Бәлки, шул урыннарны тутырган адәм дәрьясын күреп аптырадым. Бу халык хисапсыз иде, алар, ерактан каралып яткан нарат урманнарыннан алып, Идел белән кала арасында булган бөтен болынны, шикәргә ябырылган кара чебен кеби сарып алганнар иде. Уңга карасаң да, кабара халык, сулга карасаң да, кабара халык.
Шәһәргә карасам, тип-тигез генә төпле таш йортлар, такта түбәләр, агач йортлар берсе артыннан берсе рәтсез-чиратсыз тезелеп киткәннәр. Шәһәр биек агач койма белән кыршатылган. Койманың тышкы ягында тирән канау, койма авызы, үр өстенә менгезеп, рәттән тезеп утырткан бүрәнәләрдән корылган.
Шәһәр эчендә дә тулы халык. Ерактан ук ялтырап күренә торган тимер киемнәреннән, кулларындагы озын сөңгеләрдән, бу халыкның гаскәр икәнлеге беленеп тора. Шәһәрнең коймасы берничә урыннан бозылган. Шул ачыклыклардан, гарасат купкан төсле, халык мәш кайный, анда сугыш. Шәһәр тышындагы гаскәр кала эченә басып керергә тырыша. Кала эчендәгеләр каршы торалар. Күтәрелгән кылычларның ялтырап-ял тырап киткәнлекләре күренә. Шалтыр-шолтыр корал тавышы аркылы бертуктаусыз меңнәрчә халыкның шаулавы ишетелә. Бу гөрелдәү бер акрынлый, тагы күтәрелеп китә, вакыт-вакыт гөрелдәү аркылы ялгыз-ялгыз тавышлар ишетелеп китәләр. Сирәк-сирәк мылтык һәм туп аткан авазлар килә.
Менә ачыклык турысында халык артыграк дулкынлана башлады. Тыштагы гаскәрнең акрын гына агылып кала эченә кергәне күренә. Менә шәһәрне саклаучы гаскәр белән кергән гаскәр катышты. Каланың урамнары ду килеп сугыша торган халык белән тулды. Тавыш тагы да куәтләнде. Хәзер гүелдәү аркылы аермачык җиңүчеләрнең шатлыклы авазлары ишетелә, койма аныклыкларыннан шәһәр эченә яңа гаскәр тула тора. Менә инде шәһәрнең уртасындагы зур мәйдан да гаскәр белән тулды, һәммә җирдә сугыш...
Менә бераз гына сугыш басылган кеби булды. Кала сакчыларының төрле төшкә таралган гаскәрләре бер җиргә оеша башладылар. Менә алар кузгалды. Төрле урамнарга таралган дошман гаскәрен кысарга тотындылар. Әнә тегеләр качалар, әнә инде аларны коймаларга илтеп терәделәр. Тагы сугыш куәтләнде. Тышкы яктан тагы ургылып-ургылып дошман гаскәре керә башлады. Менә шәһәрне саклаучы гаскәр чигенә. Менә качалар. Арттан дошман гаскәре басып килә. Аларның чиге күренми. Алар бөтен шәһәрне басканнар. Качучы гаскәр аларга караганда ап-аз гына булып күренә. Сугыш утлары якынлаша, утлары якынлаша...
Манараның астында гына тавыш купты. Тәрәзәдән башымны чыгарып карадым. Манараның әйләнәсендә әле яңадан бер кат койма барлыгы әле генә күземә чалынды. Бу койма бик калын итеп таштан салынган иде. Койманың эчке ягында искиткеч зур матур биналар, мәчетләр, сарайлар бар иде. Хәзер биналар арасында да, таш койма өсләрендә дә шыгрым гаскәр. Аларны хәзер аермачык күреп була. Кайсыларының өсләрендә тимер киемнәр, башларында тимер бүрекләр, кайсыберләре исә башларына тире бүрек, өсләренә сары чикмән генә киеп, билләренә пута бәйләгәннәр, кайсыларының аягында итек, кайсыларыныкында чабата, кулларында кылычлар, сөңгеләр, җәяләр, калканнар...
Күземне яңадан шәһәр өстенә ташладым. Анда күп йортлар яна иде. Кара төтен, шәһәр өстенә җәелеп, бөтен шәһәрне ут алган төсле итеп күрсәтә иде.
Ул да булмады, койма өсләрендә сугыш башланды. Койма өсләренә җыелган халык аркылы һөҗүм итүчеләр күренми иде. Алар ничек итептер тышкы яктан койма өстенә үрмәлиләр, сөңгеләр белән өстәгеләргә һөҗүм итәләр, ә өстәгеләр аларны шулай ук сөңгеләр белән чәнчеп төшерә торалар иде. Төркемтөркем халыклар койма астына ташлар, агач кисәкләре ташыйлар, икенчеләре аларны койма өстенә менгерәләр, койма өстендәгеләр аларны һөҗүм итүчеләр өстенә ыргыталар иде. Менә таш ташучыларның берсе узып барышлый ни өчендер манара түбәсенә күтәрелеп карады. Аның йөзенә үлем куркусы чыкканлыгы беленеп тора иде.
Менә әллә ни булды: кальга эчендәге гаскәр бер якка агыла башлады. Манара тирәсе буш калды. Ерактан ук бик каты сугыш тавышы ишетелә башлады. Озак вакыт үтмәде, төркем-төркем булып чабышып кергән дошман гаскәре кальга эчен тутырды. Аларның шатлыклы тавышлары күккә чыга иде. Тәрәзәдән башымны чыгарыр-чыгармас кына мин аларны карый башладым. Өсләре-башлары канга буялып беткән иде. Кайсыларының йөзеннән кан ага иде. Алар, котырган кешеләр төсле, кулларындагы канлы коралларын селкеп кычкыралар иде.
Менә кайдандыр ике кеше килеп чыкты, кулларында кораллары юк иде. Сары чикмәннәреннән, җонлы бүрекләреннән мин аларның бая гаскәр кальга өстендә сугышканда таш ташыган кешеләр икәнлеген белдем. Алар курыккан куян шикелле якякларына карандылар да, кораллы кешеләрне күргәч, кача башладылар. Котырган кешеләр төркеме белән аларга таба чаптылар. Теге сары чикмәнлеләрнең берсе аксак иде. Ул иптәшеннән артка калды. Менә ул артына әйләнеп карады. Куучыларның якын икәнен күргәч, кинәт тукталып, тегеләргә каршы җиргә тезләнде дә кулларын күтәрде. Аның йөзе ап-ак булган иде. Кылыйлыларның берсе кулындагы кылычы белән тегенең башына чапты. Сары чикмән егылды. Кораллы кешеләр, аны таптап узып, качкан кешенең артыннан йөгерделәр.
Менә берсе кайдандыр бер хатынны өстерәп алып килә. Хатын тыпырчына, китәргә азаплана. Аларның артыннан бер карт килә, өстенә кигән озын киеменнән аның сугышчы булмаганлыгы беленеп тора. Ул теге хатынны өстерәгән тимер бүрекле кеше артыннан чак-чак өлгерә, ул, ахры, аны тегенең кулыннан коткармакчы була бугай. Сугышчы исә аңар әйләнеп тә карамый, үзенең тоткынын өстерәүдә дәвам итә. Менә аның катына иптәшләре, җыелып, нәрсәгәдер тавышлана башладылар. Әнә берсе кулындагы сөңгесе белән картның аркасына чәнечте. Карт йөзтүбән егылды.
Шул арада манараны төтен каплап алды, бернәрсә дә күренмәс булды. Тәрәзәдән башымны алып, тирә-якка карасам, манара тирәсендәге бөтен биналарның дөрләп янганнарын күрдем. Бөтен дөнья ялкын вә төтен диңгезе иде. Вакыт-вакыт төтен манараны каплап ала иде. Мин куркып калтырый башладым. Тешләрем шак-шок бәреләләр иде.
Җил төтенне читкәрәк алып киткәч, тагы тәрәзәдән сузылып, түбән таба карадым. Манара тирәсендә гаскәр күп үк иде. Бары берничәсе генә, кайдандыр кечкенә-кечкенә мичкәләр тәгәрәтеп китереп, манара астына урнаштыралар иде. Кинәт бу мичкәләрнең дары мичкәләре булуы уема килеп төште. Тегеләр тагын манараны дары белән күтәрттермәкче булалар иде. Минем күңелемә үлем куркусы төште. Кулларым, аякларым салкынланып киттеләр. Түбән төшәргә куркам, чөнки тегеләр үтерәчәкләр, монда калсам да барыбер бетәчәкмен...
Шул арада әллә нинди теләк хасил булды. Мичкә тәгәрәтүчеләр дә, эшләреннән тукталып, бер якка таба карый башладылар. Матур кара атка атланган бер кеше чабып килде дә манара алдында кинәт атын туктатты. Аты, туктатканга ачуланып, тыпырчына, үргә сикерә башлады. Өстендәге кыйммәтле киемнәреннән, атыннан, ат өстендәге кыйммәтле ияреннән бу кешенең зур дәрәҗәле кеше булуы күренеп тора иде. Ул гайрәтле вә ачулы тавыш белән мичкә тәгәрәтүче гаскәрләргә нидер әйтеп кычкырды. Тегеләр һәммәсе атлы кеше алдында тез чүктеләр. Аттагы кеше манараның башына карады, аның кара сакаллы йөзенә ачу галәмәте җәелеп, чәһрәсен (йөзен.— Төз.) йөрәк яргыч төскә керткән иде. Ул атыннан төште. Теге кешеләр йөзләре белән җиргә капланып, аның аягына баш ордылар. Аттан төшкән кеше араларыннан берсенең башына аягы белән тибеп торгызды да атын тотып торырга кушты. Калганнарына да нәрсәдер әйтеп кычкырды. Тегеләр, яткан җирләреннән торып, кызу-кызу дары мичкәләрен кире тәгәрәтә башладылар. Ул арада яңадан унлап атлы кеше, чабып килеп, манара алдына туктадылар. Алар, атларыннан төшкәч, элек килгән кеше аларга нәрсәдер әйтте, һәммәсе манара эченә кереп югалдылар.
"Алар монда менәләр. Харап булдым!" дигән уй йөрәгемне ярып керде. Мин дер-дер калтырый башладым. Менә аста инде аларның аяк авазлары ишетелә... Хәзер менеп җитәләр... Баскычтан дөп-дөп басып менгәннәре якында гына ишетелә башлады... Уянып киттем. Күземне ачуга, иң элек күземә ташланган нәрсә — күлмәкләрен кыстырган, аякларына каюлы яшел читекләр, калын кәвешләр кигән абыстайлар булды. Тәвәккәл бүрекле маңка малайларын ияртеп, мышный-мышный менеп киләләр иде. "Фәхриҗамал! Фәхриҗамал! Ниямәстә эшләп калдың инде анда тагы!" — дигән ачы тавыш минем йокымны бөтенләй ачты. Мин тәрәзәдән тышка таба карадым. Шәһәр әүвәлге төсле үк җәелеп ята. Идел дә әүвәлге төсле кояш астында ялтырый, аның астында кечкенә-кечкенә генә пароходлар, баржалар йөриләр иде. Мин шуларга тагы бер тапкыр күземне йөртеп чыктым да, тар юлдан азаплана-азаплана түбән төшеп киттем.
Серле-серле әкият
Моннан күп заманнар элек, кояш баешыннан, кояш чыгышыннан, төн яктан, көн яктан килгән дүрт юлның кушылган җирендә киң сахра уртасында ялангач кара таштан өелгән биек тау тора иде. Бу тауның башына шулай ук кара таштан мөхкәм (нык.— Төз.) бер бина салынган иде. Бу бинаны тышыннан караганда, почмаклары саен күккә сузылып торган манараларына карап, патша сарае дип уйларга мөмкин булса да, күңелгә курку сала торган кара төстәге тәрәзәләренең сирәк һәм вак булуы аны зинданга охшаталар иде.
Бу сарай-зиндан турысында халык телендә әллә нинди сүзләр йөри иде. Анда, имеш, әллә нинди явыз диюләрнең теләве буенча бик матур бер хан кызы ябылган, аңар, имеш, үлгәнче шушы сарайдан чыгарга ярамый, имеш, аны сараенда падишаһларга да сирәк насыйп була торган кадер-хөрмәт эчендә тотсалар да, сарайның тышына аяк та атлатмыйлар, хәтта тәрәзәләреннән дә каратмыйлар. Кайбер кешеләр шулай сөйлиләр иде. Ләкин бәгъзе (кай.— Төз.) берәүләрнең сөйләвенә караганда, хан кызы бу зинданга үз ихтыяры белән ябылган, имеш, гомере буе һичберәүгә йөзен күрсәтмәскә, һичберәүне сөймәскә ант иткән, имеш... Араларында, хан кызының йөрәге таштан, имеш, тәне дә мәрмәр ташы шикелле салкын, имеш, әллә нинди диюләр, явыз көчләр аны сихерләп, шул хәлгә төшергәннәр, имеш, дип сөйләүчеләр дә бар иде.
Халык шулай төрлечә сөйли иде. Ләкин берәүгә дә эшнең дөресе билгеле түгел, чөнки моңар кадәр әле һичбер адәм затының тау башындагы сарайга якынлашырга батырлык җиткәне юк иде. Тауның әйләнә-тирәсен каплап алган куе чытырманлык, текә тау кабыргасында теш-теш булып чыгып торган очлы ташлар, сарайга менәр өчен тау кырыенда һичбер юл әсәренең булмавы, сарайның калын тимер ишекләрен саклый торган кара тәнле, зур гәүдәле, ялан кылычлы сакчылар, сарайга кереп, аның серләрен белүнең бик ансат эш булмаганын күрсәтәләр иде.
Кешеләр бу сарай хакында ничаклы төрле-төрле фикерләрдә булсалар да, бары бер генә турыда, сүз куешкан шикелле, һәммәсе бертөсле сөйлиләр иде. Бу хан кызының матурлыгы турысында иде. Хан кызы матур иде. Аның матурлыгында һичкем шик тотмый иде. Кайсыбер караңгы төннәрдә, сарай эчендә ялт итеп ут янган чакларда, кайбер ерактан күрә торган үткен күзле кешеләр сарайның тәрәзәсе турысында хан кызының кәмаләтенең (тулылык, өлгергәнлек.— Төз.) соң дәрәҗәсендә булган матур йөзен, озын керфекләр астында моңлы кара күзләрен күргән күк булалар иде. Алар әллә чынлап күрәләр, әллә хыяллары гына аларга хан кызының матур сынын күз алларына китереп күрсәтә... Бу мәгълүм түгел, ләкин һичкем аның матурлыгында шик тотмый иде.
Өч атаклы шаһзадә бу яшерен хан кызына колактан ишетү буенча гашыйк булганнар иде. Аларның берсе һинд мәмләкәтеннән, берсе Мисырдан, берсе Чиннән (Кытайдан.— Төз.) иде. Алар, үзләренең туган илләрен, сарайларын, җарияләрен ташлап, хан кызының сарае янына килгәннәр, менә инде ничә еллардан бирле өметләрен өзмичә, мәгъшукаларының сараеннан чыгып күренүен көтеп, саклап яталар иде.
Бу өч шаһзадә караңгы, айсыз кичләрдә шыпырт кына, берберсеннән яшеренеп, азаплана-азаплана чытырманлыкны үтеп, ташлы тауның итәгенә киләләр, мең бәла белән көчләре беткәнче ялангач, очлы ташларга тырмашалар, хәлдән таеп егылгач, актык өмет, мәгъшукаларының күләгәсен генә булса да күрү өмете белән якты күренгән тәрәзәләргә күзләрен күтәрәләр, йөрәкләреннән чыккан аһларын шунда таба җибәрәләр иде. Ләкин аларның бу азапланулары һәрвакыт өметсезлек белән генә тәмам була, ачы күз яшьләренә бары күк йөзен тутырган якты йолдызлар гына шаһит булалар иде.
Бервакытта Чин шаһзадәсе үзенең йөз меңлек гаскәрен алып килеп сарайга һөҗүм итеп тә караган иде. Ләкин гаскәр һичбер эш чыгара алмады. Ялан кылычлы, кара тәнле сакчыларның бер кылыч болгаулары алдында йөзәр, меңәр кеше җил белән өрелгән мамык шикелле чәчеләләр, бары аларның канга буялган җансыз гәүдәләре генә очлы кара ташларга асылынып калалар иде.
Ничәмә-ничә еллар үтте. Шаһзадәләрнең шомырт күк кара чәчләре арасында ак чәч бөртекләре күренә башлаган иде. Әмма алар мәхәббәтләренә һаман да садыйк (тугры.— Төз) калганнар, хан кызының сарае яныннан китәргә уйламыйлар, һаман көтәләр иде.
Менә бервакыт, аяз, кояшлы көндә, нәкъ төш вакытында күк күкрәгән шикелле тавыш бөтен җирне дерелдәтте, һавадан яшен төшкән күк булды. Берничә минутка өстендәге сарае белән бөтен тау кара төтенгә капланды. Төтен таралуга, куркынган һәм гаҗәпләнгән шаһзадәләр күз алларында йөрәк яргыч мәнзарәләр (күренешләр.— Төз.) күрделәр. Тау ярылган, серле сарай җимерелгән, күзләрне чагылдырырлык алтын киемнәр кигән мәгъшукалары — хан кызы — алларында басып тора иде. Ләкин нинди кыяфәттә! Аның биле бөкрәйгән, битләре җыерылган, күзләре чокырланып эчкә баткан иде.
Бу хәлне күргәч, Чин шаһзадәсе "аһ!" итеп җиргә егылды, тузанда аунап, чәчләрен йолкып еларга тотынды. Мисыр шаһзадәсе хан кызын күрергә өмид кисте. Шундук атын иярләп, мәмләкәтенә рәван (китүче.— Төз.) булды. Күп заманнар үтмәде, аңар атасы күрше падишаһының кызын алып биреп, бик зур туй ясаганнары ишетелде, һинд шаһзадәсе исә, башын түбән салып, күзләреннән яшьләрен тамыза-тамыза кайтып китте дә, Гималай тавының башына менеп, яңагына таянып уйга талды. Ул фирүзә төсле күккә, зөбәрҗәт шикелле яшел тауларга, ялтырап яткан суларга карый да, дөньяда булмаган бәхет турысында уйлана-хыяллана иде...т х& 1с
Бу эш ураза бәйрәмендә булды. Мин әле ун яшьлек бала идем, һәр елны, бәйрәм җиткәндә, мин үземнең балачагымны искә төшереп сагынам. Бала вакытта дөньяда кайгы булмый. Бәйрәм чын-чын бәйрәм, чын-чын шатлык була. Бәйрәмнәрне бер-ике ай алдан көтә башлыйсың. Мәктәптә укыганда да, кич белән сабак хәзерләгәндә дә уең һаман шул киләчәк якты, шатлыклы бәйрәмдә генә була. Кайвакытта, сыйныфта утырган вакытың булса, үзең дә сизмичә, күзләреңне кара тактаның почмагына яисә хәлфәнең аякларына терисең, уйга чумасың, үзеңнең кайда утырганыңны онытасың да, хәлфәнең ни сөйләгәне колакка керми, аның барлыгын да онытып җибәрәсең. Уйлаганың шул киләчәктәге күңелле бәйрәм генә була. Иртә белән иртүк торып, баштанаяк яңа киемнәр киеп, таң атканчы караңгы урамнардан гаеткә барулар, мәсҗид эчендә йокларйокламас каегып, гает укыганны көтеп утырулар, укылып беткәч, яктырып беткән урамнардан йөгерә-йөгерә өйгә кайтулар, әнкәйнең, сеңелләремнең көләч йөз белән безне ишек төбендә каршы алулары, бәйрәм котлашулары, аннан соң карабодайкоймагы белән, бәйрәм ашлары белән ялт итеп агартылган самавыр янында бергә-бергә гөрләшеп чәй эчүләр — Һәммәсе берсе артыннан берсе күз алдыннан үтәләр.
Шул вакытта хәлфә сине янына чакырып ала да хәзер генә үзе сөйләгән дәресне сөйләп бирергә куша. Син, тыңлап утырмаганга, әлбәттә, җавап бирә алмыйсың: кызарасың, бүртенәсең, уңайсыз да була, оят та була, мәктәпне дә, хәлфәне дә күрәсең килми башлый. Ихтыярсыз "кайчан бәйрәм җитәр дә, кайчан бу сабаклардан котылырмын икән?" дип уйлыйсың.
Санаулы көн үтә бит. Менә бервакыт шулай зарыгып көткән бәйрәм килеп тә җитте. Бәйрәмгә бер-ике көн калгач, безне сабактан туктаттылар. Ул бер-ике көн уеннар арасында бер дә беленмичә генә узып китте. Иртәгә бәйрәм дигән кичне әнкәйләр зур бүлмәдә бәйрәм өстәле әзерли башладылар. Әткәйнең базардан алып кайткан төргәк-төргәк әйберләрен шунда алып кереп киттеләр. Безне ул бүлмәгә кертмиләр, керә башласак: "Монда керергә ярамый, иртәгә күрерсез",— дип, ишекне ябып куялар иде. Без шулай, иртәгә буласы хозурлар турысында уйлый-уйлый, кичне үткәрдек. "Әткәйләр иртәгә безгә нинди бүләкләр бирерләр икән?" дигән уй безнең баштан чыкмый иде. Зуррак сеңлем уйлап-уйлап торды да:
— Мин беләм, миңа әткәем бик зур, сары чәчле, күзләрен йома торган курчак бирер,— диде.
— Ә миңа... миңа...— дидем дә мин тукталып калдым. Мин үземә нинди бүләк бирерләр дип билгеләп әйтә алмый идем. Ат бирерләр дисәң, минем атым бар. Әткәй үткән бәйрәмдә генә миңа үзем атланырлык зур бер ат алып биргән иде. Шул атым әле дә ватылмаган, бары тик яллары, койрыклары гына коелып беткән иде. Әллә арба бирерләр микән? Әллә югыйсә мылтыклар, кылычлар алдылар микән? Мин бу әйберләрнең берсенә дә күңелемне карарландыра алмадым. Бик озак баш ватып уйлаганнан соң, ахырда әткәй чыкты да:
— Йокла инде, улым, иртәгә гаеткә барасың бар, тора алмассың. Фатыйма, сиңа да ятарга бик вакыт, иртәгә иртәрәк торырсың,— дип, безгә ятарга кушты. Мин, иртәгә буласы бәйрәмне уйлап ята-ята, тәмле йокыга киткәнемне сизми дә калганмын.
Иртә белән әнкәй мине уятканда, әле кич шикелле караңгы, шәмнең калтыравыклы уты безнең йокы бүлмәсен аз гына яктырта иде. Минем киерелеп-сузылып, торасым килмичә, юрганымны башымнан бөркәнеп ятуыма каршы әнкәй, йомшак кына тавыш белән:
— Тор, улым, тор. Атаң әллә кайчан гаеткә китте инде, тормасаң, соңга каласың бит, мин икенче уятмам,— ди. Үзе, юрган астына кулын тыгып, табан астымнан кытыклый иде. Ахырда мин, көчәнеп булса да, торып утырдым да күзләремне уа башладым. Әнкәй: "Бар, чыгып тәһарәтеңне алып кер! Хәзер йокың ачылыр",— диде. Мин тәһарәт алып кердем дә соңга калмас өчен ашыга-ашыга киенергә тотындым. Сеңлем Фатыйма минем гаеткә киткәнемне күреп-нитеп калыр дип куркып, аны уятмас өчен акрын гына басып, акрын гына киенә идем. Әнкәем әзерләп куйган өр-яңа күлмәк-ыштаннарымны, яңа читек, яңа казакиларымны кидем дә мәсҗидкә киттем. Әнкәй артымнан шәм тотып, яктыртып калды.
Тышта һава салкынча, үзе әллә нинди бертөрле юеш ис белән тулы иде. Салкын һавага чыккач, минем йокым бөтенләй ачылды. Мин тиз-тиз атлап киттем. Каршымда күк йөзендә Чулпан йолдызы ялт итеп балкып тора иде.
Мин барганда мәсҗидтә кеше туп-тулы иде. Көчкә бер урын табып утырдым, һәммә кандилләргә (шәмдәл.— Төз.) ут яндырылган, мәсҗид эче ялт итеп тора иде.
Иртә намазын укыдык. Мәсҗиднең тәрәзәләрендә акрынакрын яктылык күренә башлады. Кандилләрне дә берсе артыннан берсен сүндерә башладылар. Мәсҗид эче бертөрле йокы китергеч яктылык катыш караңгылыкка батты. Минем йокым килә башлады. Берничә тапкыр калгып-калгып авып китә язып калдым. Озак утырганга аякларым авырта башлады. Гает намазы укылуны дүрт күз белән көтә идем. Җитмәс шикелле тоела иде.
Менә, йә Алла, гает укырга тордык. Намаз укылды. Хәзрәт бик озаклап хөтбә (дога.— Төз.) укырга тотынды, аннан соң вәгазь сөйли башлады. Миңа аның вәгазе әллә ничә сәгатькә тартылган төсле тоелды. Менә тәсбих (дисбе.— Төз.) тарту башланды, һәммә кеше шарт-шорт тәсбих саный башладылар. Бу да бик озакка тартылды. Миңа өйгә кайтыр вакыт җитмәс төсле була иде.
Менә Коръән укыдылар, дога кылдык. Халык, берьюлы дөбер-дөбер кузгалып, аяк киемнәрен баш түбәләренә күтәреп, ашыга-ашыга мәсҗидтән чыга башладылар. Мин дә халык арасында кысыла-кысыла чыктым да өйгә таба чаптым. Кояш чыгып, дөньяны нурга батырган иде.
Бүгенге көндә әллә нинди бәйрәмчә махсус матурлык, шатлык бар иде. Урам тулы чалмалы, чапанлы халык гаеттән кайта, һәммәсенең йөзендә шатлык, таныш булмаган кешеләр дә, берберсе белән очрашканда сәлам биреп, бәйрәм котлашып узалар.
Менә мин өебезгә кайтып җиттем. Әткәй дә артымнан килеп җитте. Әнкәйләр, сеңелләрем, тәрәзәдән карап, безнең кайтканны көтеп торалар иде. Йөгерешеп чыгып, ишек ачтылар. Өсләренә матур күлмәкләр кигәннәр. Йөзләре, күзләре көлә иде. Күрешүләр, бәйрәм котлаулар.
— Гает шәриф мөбарәк булсын!
— Амин, шулай булсын.
— Киләчәк елларда да шатлык белән күрергә насыйп итсен!
Утырып дога кылдык, чәй эчәргә утырдык. Ләкин минем уемда һаман биреләчәк бүләкләр генә иде. Фатыйманың күзләреннән, еш-еш шкаф башындагы кәгазьгә төргән әйберләргә карап куюыннан аның да шул турыда уйлаганын белеп була иде.
Менә чәй эчеп туйдык. Әткәй шкаф башындагы төргәкләрне алып, актара башлады. Без аның тирәсенә җыелдык. Кәгазьләр арасыннан берсе артыннан берсе төрле уенчыклар, конфетлар, шоколадлар чыга башлады. Әткәй аларны безгә бүлеп бирә бара иде. һәммәбез әллә нихәтле бүләкләр алдык. Фатыймага бирелгән бүләкләр арасында үзе теләгән, күзен йома торган курчак та бар иде.
Биш яшьлек кечкенә сеңлем Рәхимәнең шатлыктан авызы ерылган иде. Ул әткәйнең җиңеннән тартып:
— Әткәй, әткәй, бу тәтиләрне син базардан алып кайттыңмы? — дип сорады. Әткәй аңар:
— Юк, кызым, бу әйберләрне бәйрәм агай китергән,— дип җавап бирде.
— Кая соң ул бәйрәм агай?
— Әнә ишегалдында басып тора, өстенә кызыл чикмән кигән, биленә яшел пута бәйләгән.
Бу сүзләрне ишетүгә, Рәхимә "бәйрәм агай"ны карар өчен тәрәзәгә йөгерде. Без һәммәбез көлештек. Кечкенә Рәхимә бу сүзгә бәйрәм саен алдана иде.
Мин үзем дә бик күп бүләкләр алдым. Уенчыкларым арасында берсе бигрәк минем күңелемә ошады. Бу бик ямьсез битлек иде. Ул ком гарәбе бите төсле кап-кара итеп ясалган. Иреннәре кып-кызыл, тешләре, күз алмалары ап-ак иде. Мин ул битлекне кигәч, сеңелләрем, куркып, әллә кайларга йөгереп качтылар.
Бераздан яныма иптәшләрем килделәр. Мин, аларга башта битлекне күрсәтми торып, икенче бүлмәгә кердем дә, битлекне киеп, өстемә намазлык ябынып, алар катына чыктым:
— У-у... нинди бүкәй! (куркыныч нәрсә.— Төз.) — дип кычкырдылар, битлек иптәшләремә дә ошады. Без төрле уеннар уйный башладык. Менә бер иптәшем:
— Әйдәгез, бу битлекне киеп, бер-бер кешене куркытабыз,— диде.
Без һәммәбез дә:
— Әйдә! Әйдә! — дип кычкырдык.— Кемне куркытырга икән? — дип эзли башладык. Бер иптәшем:
— Әйдә, сезнең Гыйльман бабайны куркытыйк, — диде.
Гыйльман бабай бездә күптәннән бирле тора торган карт хезмәтче иде. Ул мине бик ярата, мин дә аны яратадыр идем.
— Гыйльман бабай йокларга яткан иде бугай шул...— дидем. Иптәшләрем:
— Йоклаган булса, бигрәк тә кызык була: уятабыз да каршында битлек киеп, басып торабыз,— диделәр.
Бу фикер кызык шикелле тоелды. Гыйльман бабайны шулай итеп куркытмакчы булдык. Ишегалдына чыгып, бер чыпта эзләп таптык. Мин битемә битлекне киеп, чыптага төренеп, башыма тәвәккәл бүрекнең (колаксыз бүрек.— Төз.) кире ягын әйләндереп кидем дә шыпырт кына Гыйльман бабайның өенә кереп киттем. Иптәшләрем артымнан керделәр. Гыйльман бабайның бер генә тәрәзәле бүлмәсендә әле караңгырак кына иде. Ул үзе, баш астына чикмәнен салып, сәке өстендә гырылдап-гырылдап йоклый иде. Мин аның янына бардым да төрткәләп уятырга тотындым. Ул яртылаш уянган килеш торып утырды да тирә-ягына карана башлады. Менә аның күзләре миңа төштеләр. Шул вакытта йөзенә бертөрле кызганыч төс чыкты. Аның шул төсе әле дә булса аермачык хәтеремдә тора. Бер-ике секунд шулай карап торганнан соң, Гыйльман бабай:
— Бисмиллаһы әр-рахман әр-рәхим! — диде дә чалт итеп бик каты минем уң яңакка салды. Тынсыз булып киттем. Күземнән утлар күренде, колакларым тонды. Егылып китәргә якынлаштым.
Бераздан, азрак исемә килеп, тирә-якка карасам, иптәшләрем егыла-егыла көләләр иде. Мин бик каты үкереп еларга тотындым. Гыйльман бабай яңагыма сукканга бер хурланам, иптәшләрем алдында көлке булганга аннан да бигрәк хурланам. Елый-елый ишегалдына йөгереп чыктым. Ишегалдында, бер почмакка посып, бер сәгатькә якын елаганмындыр. Иптәшләрем, минем туктамаганны күргәч, таралып беткәннәр.
Менә бервакыт берәү минем аркамнан сөя. Әйләнеп карасам, янымда Гыйльман бабай. Гыйльман бабайның йөзендә мөлаемлык һәм кызгану беленеп тора иде. Ул мине бик кызганган булырга кирәк, аркамнан сөеп мине юата иде:
— Һай, гөнаһ шомлыгы, кара син аны, карт тиле, йокы белән баланы рәнҗеттем бит! Бәйрәм көнне баланы рәнҗеттем бит!Елама, бәгърем, рәнҗи күрмә инде, мин бит син булыр дип уйламадым да, йокыдан уянуга иләс-миләс баштан пәри дип торам, кара син аны, кайдан тапканнар бу нәрсәсен дә?
Гыйльман бабай, кулына битлекне алып, башын чайкый-чайкый аны карый иде. Аның мөлаем тавышы мине тынычландырды. Мин гаепнең үземдә икәнен сизә башладым. Алай-болай күз яшьләремне сөрттем дә өйгә таба киттем. Гыйльман бабай, битлекне кулына тоткан килеш, һаман авыз эченнән:
— Кара син гөнаһ шомлыгы, бәйрәм көнне сабый баланы рәнҗеттем ләбаса,— дип, мыгырданып калды.
Мин шул көнне үк кабахәт битлекне утка яктым.
— Битлегеңне кая куйдың? — дигән кешегә:
— Югалттым,— дип кенә җавап бирә идем.
Бала вакыттагы бу бәйрәмне гомерем буе онытачак түгелмен.
Галия
I
Мин быелгы җәйне үземә якын белеш булган бер рус гаиләсендә дачада уздырырга карар биргән идем. Май ахырларында бөтен әйберләрем белән аның X. исемле станциясендәге дачасына ташындым. Алар хатыны белән икесе генә булганга, дача бөтенләй иркен иде. Мине өч тәрәзәле якты зур бүлмәгә урнаштырдылар. Килеп төшүгә, мин бик җентекләп бүлмәмнең эчен тикшереп чыктым. Хатынлы кешенең йорты да җыйнак була шул. Бүлмәмдә кирәк әйбер һәммәсе бар иде: кечерәк бер өстәл, бер урындык, карават, тәрәзәләрдә пәрдәләр. Дача яңа гына салынган булганга, стеналар, ап-ак булып, ялт итеп торалар, чәерләр агып тора торган нарат бүрәнәләреннән чыккан хуш ис бөтен бүлмәгә аңкыган иде. Бүлмәдән чыгасы килерлек түгел. Шушы күкрәкләрне рәхәтләндерә торган тәмле исле саф һаваны бертуктамый йотып кына торасы килә.
Бүлмәм белән танышып җиткәч, әйберләремне урнаштыра башладым. Урын-җиремне рәтләп караватка өйдем. Өстәл өстенә китапларымны, башка вак-төяк әйберләремне тездем. Аннары соң юынып, киемнәремне алмаштырдым да өйдән чыгып киттем.
Шушындый көнне өйдә утырырга ярыймы? Чынлап та, тыш бүген кешене үзенә тарта иде. Кыш буе тыныч шәһәрдә торып, бертуктаусыз китап өстендә утырып ялыгып беткән кешегә беренче мәртәбә табигать арасына чыгу бөтенләй яңа дөньяга чыгу шикелле тоела. Тирә-якта һәрнәрсә көлә, һәрнәрсә сайрый, шул яңа гына яшәреп килә торган урманнар, кырлар, су буйлары оҗмах төсле булып күренәләр. Күге дә, күгендәге болытлары да шәһәрдәге күккә, шәһәрдәге болытларга башка шикелле була. Үзеңдә әллә нинди бер җиңеллек, һич сәбәбе булмаган бер шатлык хис итәсең, шунда сайрый-сайрый агачтан агачка очып йөри торган кошлар артыннан очып һавага күтәреләсе, шуннан туктамыйча очып китеп, киерелгән күкрәк белән татлы язгы һаваны сулый-сулый фирәзә төсле күк диңгезенә чумасы, аккошлар кеби түшләрен кабарткан ак болытларга каршы барасы килә...
Мин, урман араларында бераз йөргәннән соң, кичке поездны каршылау өчен платформага киттем. Платформада халык байтак бар иде. Алар, һәммәсе берьюлы сөйләшкәнгә, аера торган умарта кортлары шикелле шаулашалар иде. Мин аларны карап, буйдан-буйга йөрергә тотындым. Күбрәк урыс, марҗа булса да, татар хатыннары да байтак күренәләр иде. Алар шушы поезд белән шәһәрдән, кибетләреннән кайта торган ирләрен каршы алырга төшкәннәр. Мин бу абыстайларны карый-карый узам. Алар платформаның бер башында, бер җиргә өелешеп, тезелеп утырганнар. Араларында карчыклардан алып яшь кызларга кадәр бар. Күбесе балаларын алып килгәннәр.
Курчак күк киендергән, ут очкыны шикелле җитез, ачык күзле, шат күңелле рус балалары янында ганкә (кош баласы.— Төз.) төсле авызларын ачып тора торган, аңгыра күзле татар малайлары әллә нинди кызганыч булып күренәләр. Дүрт стена арасыннан әле генә чыкканлыклары, дөньяда кеше тормышы төсле тормыш эчендә үзләрен әле ят кешеләр итеп хис иткәнлекләре беленеп тора. Карчыклар арасында ике кат итәкле күлмәкләр, аякларына каюлы читекләр, аның өстеннән кәвешләр киеп, башларына көннең эсселегенә карамый мамык шәлләр ябынганнары булган шикелле, туташлар арасында өсләренә заманча килешле генә күлмәкләр, аякларына кечкенә генә туфлиләр киеп, башларына кечкенә энҗеле калфак өстеннән ефәк шәл яки ефәк шарф бөркәнгәннәре дә бар.
Менә поезд килгәне күренде, башка халык белән бергә безнең татар абыстайлары да, чыр-чыр килеп, платформаның алдына чыктылар. Араларыннан берсе бигрәк минем күземә чалынды. Бу тәбәнәгрәк буйлы, төссез генә битле, төссез күзле, аксыл-сары кашлы, сары чәчле татар кызы иде. Ул каерылыпкаерылып миңа карый иде. Аның бертуктаусыз миңа әйләнеп каравыннан үзенә минем дикъкатемне җәлеп кылырга тырышуын аңларга мөмкин иде. Мин юри күрмәмешкә салындым!
Поезд килеп туктады. Платформа алды бөтенләй халык белән тулды. Ыгы-зыгы, шау-шу биш өлеш артты, һәркем, акаеп, берсен берсе күрмичә, төшкән кешеләрне каршы алыр өчен бер баштан бер башка чаба башладылар. Ике чибәр генә рус кызы, артларыннан ислемай исләре калдырып, йөгерә-йөгерә минем яннан узганда, мине чак-чак поезд астына төртеп төшермәделәр. Ирләр, хатыннар, кызлар, балалар, урыслар, татарлар — Һәммәсе бергә боламык шикелле буташтылар. Поезд кузгалып китте. Халык тарала башлады, бер-ике минут эчендә платформа бушап калды. Мин дә дачама кайтып киттем.
II
Икенче көнне мин шул ук вакытта тагы платформага бардым. һәммәсе кичәге төсле иде: шулай ук халык шаулый, шулай ук өсләренә әллә кайдан күзгә бәрелеп тора торган кызыллы-сарылы-зәңгәрле күлмәкләр кигән татар хатыннары бер башка җыелып утырганнар, шулай ук яннарында эшләпә кигән кечкенә кызлары белән фәсле малайлары йөриләр. Мин платформа алдында арлы-бирле йөрергә тотындым. Мин яннарыннан узганда, теге татар хатыннары һәммәсе битләрен шәлләре, шарфлары белән каплап качалар иде. Кичә алар берсе дә миннән качмаганнар иде. Бүген, ахры, минем татар икәнемне белгәннәрдер. Аларның, мин килә башлагач, команда буенча качкан шикелле берьюлы качулары миңа кызык тоелды. Мин юри алар яныннан үтеп йөри башладым.
Кичә үзенең миңа текәлеп каравы белән дикъкатемне җәлеп иткән татар кызы да алар арасында утыра иде. Мин аны бөтенләй оныткан идем. Бүген зәңгәр күлмәген, башына салган сары ефәк шарфын күргәч кенә исемә төште. Ул яртылаш кача, ләкин үзе һаман миңа карый иде. Мин арлы-бирле йөрим, ул мине күзе белән каршы ала, күзе белән артымнан карап калып озата иде. Ул минем эчемне пошыра башлады. Мин утырдым...
Бу көнне иртәгесен мин, йокымнан торып чәй эчкәч, урманнарда йөреп керер өчен чыгып киткән идем. Кайтып бүлмәмә керүемә, тәрәзә турысына куелган өстәл өстендә кечкенә генә итеп төргән ак кәгазь кисәге күземә чалынды. Ачып карасам, бу бер записка булып чыкты. Анда татарча шушы сүзләр язылган иде: "Минем белән белешәсегез килсә, бүген кич җиде поезды үткәч, платформада калыгыз". Кәгазьдә шуннан башка сүз юк иде. Мин бу хатны кем язганлыгы турысында уйлый башладым. Кем язгандыр дип тә әйтә алмадым. Кәгазьне яңа дан дикъкатьләбрәк карап чыктым. Язуның хатын-кыз язуы булуында шөбһә юк иде. Уйнап язганнардыр, дип уйладым, ләкин язуның татарча булуы кызык иде. Тәрәзәм ачык калган иде, язуны, әлбәттә, тәрәзәдән ыргытканнар булырга кирәк. Аны кем китергәнлеген тикшермәкче булдым. "Мин юкта килгән кеше булмадымы?" — дип, йорт хуҗаларыннан сорадым. Алар: "Күрмәдек",— диделәр. Дворниктан сораган идем, ул: "Бер кечкенә татар малаеннан башка керүче булмады",— дип җавап бирде.
— Ул татар малае кайсы дачада тора? Белмисеңме? — дип соравыма каршы дворник:
— Бездән берничә йорт аша тора бугай, анда бер дачада татарлар бар,— диде. Ничек тә бу мәсьәлә мине кызыксындырды. Мин кичке поезд килүне көтеп калдым.
III
Платформада теге миңа текәлеп карый торган кызны күрүгә, миңа баягы хатны язучы тәгаен ул булырга кирәк, дигән фикер кылт итеп башыма килеп төште. Шунлыктан мин аны поезд киткәнче күземнән югалтмадым. Ул һаман, бернәрсә аңлатырга теләгән шикелле итеп, миңа карый иде. Поезд киткәч, ул янындагы хатыннарга нидер кызу-кызу сөйли башлады. Тегеләр халык белән менеп киттеләр. Бу калды. Платформада без икәү генә идек. Мин баягы фикеремнең дөреслегенә ышандым. Бу кызның, әлбәттә, минем белән белешәсе килә иде. Күрәм, аңар уңайсыз. Мин аңар якынрак килдем дә кулымдагы хатны күрсәтеп:
— Гафу итегез! Бу язуны миңа сез язган идегезме? — дидем.
Ул, кызарып, керфекләрен түбән төшерде.
— Мин... язган идем... Сез гаеп итә торгансыздыр инде мине...— шулай диде дә уңайсызланып туктады.Мин аны тынычландырыр өчен:
— Юк! Бер дә гаеп итмим. Ник гаеп итим? Ни хакым бар...— дидем. Ул тагын:
— Үзе кыз кеше, үзе белешер өчен хатлар язып йөри дип гаеп итәрсез шул! — диде.
Ни дип җавап бирергә дә уңайсыз булды. Ярый әле үзе ялгап алып китте:
— Монда нинди күңелсез икәнен белсәгез, гаеп тә итмәссез. Бөтен дачасында белешерлек бер җүнле кавалер юк...— диде.
— Ничек алай берәү дә булмасын? Дачада халык күп күренә бит, студентлар да байтак бар шикелле,— дидем.
Ул аскы иренен бүлтәйтеп чыгарды да:
— Ым-м... Мин урысларны яратмыйм. Урыс урыс була инде ул. Мин үзебезнең мөселманнардан берәү дә юк дип әйтәм,— диде. Бу вакытта без акрын гына тимер юл буенча бара идек. Кояш баеп, караңгылык төшә башлады.
IV
Аннан әллә нинди төче ислемай исе килә иде.
— Сез руслар белән белешмисезмени?
— Юк, белешмим. Русча белмәгәнгә күрә оялам...
— Юкны сөйлисез. Белә торгансыздыр: кичә мин сезнең бер марҗа кызы белән сөйләшеп торганыгызны күрдем.
— Алай аз-маз гына сукалыйм мин үзем дә, рәтләп оештырып сөйләшә генә белмим.
— Русча укыйсызмы?
— Юк, хәзер укымыйм, туктадым. Бер марҗадан бер-ике кыш укыган идем...
— Ни өчен гимназиягә кермәдегез?
— Кечкенәдән әтиләр бирмәгәннәр инде, безнең әтиләр бит укыган кешеләр түгел, простой кешеләр. Әле русчаны зур булгач кына укыттылар, ул да үзем җөдәтеп бетергәч кенә.
— Үзегез укырга бик теләдегезмени?
— Әйе! Үземнең укыйсым килде, һәммә кешенең кызы бу чагында русча укый, бары мин генә калып торыйммыни? Әти әле анда да укытасы түгел иде. Бары әни генә ялынып сорагач, риза булган. Әни әйткән: "Бу заманда һәркем кызын русча укыта башлады инде,— дигән,— моннан соң русча укымаган кызларга сан да булмый башлар инде",— дигән. Шуннан соң гына әти күнде.
Туташның уңайсызлануы да, оялчанлыгы да кинәт әллә кая югалдылар. Ул минем белән әллә кайчангы белеше белән сөйләшкән шикелле, тартылмыйча үзенең йорт эчендәге хәлләрен сөйли иде. Мин гаҗәпләнеп аңар карадым. Ул, башына япкан саргылт төсле шарфының очын ике кулы белән тартып тотып, күзләрен шуңар терәгән хәлдә кызу-кызу сөйли иде.
Мин аның йөзен дикъкатьләбрәк карадым. Ул матур түгел иде. Кайсы кеше була: үзе төскә матур да булмый, ләкин йөзендә әллә нинди бертөрле сөйкемлелек була, йә күзләре матур була, йә тавышы мәхәббәтле була. Бу туташта алар берсе дә юк иде. Юк! Ул ямьсез түгел, аны бөтенләй карамаслык ямьсез дип әйтеп булмый иде. Әмма бөтен бите бертөрле төссез иде, гүяки аның битен буяулар белән ясаганнар да, ясап бетергәч, су белән язып, буяуларны сыеклатканнар. Аның йөзендә бер генә дә аерылып, күзгә бәрелеп торырлык нокта юк иде: күзләре әллә нинди төссез зәңгәрсу, кашлары-керфекләре аксылга якын сары, борыны кечкенәрәк, борыны тирәсендә, төссез генә битендә аз гына беленерлек сипкелләр. Менә сезгә аның бөтен сурәте! Дөньяда шундый төссез кешеләр була бит: аларны күрәсең, сөйләшәсең, бергә торасың, ә аерылып, аларны күрмичә бераз вакыт тордыңмы, аларны бер дә булмаган кеше төсле итеп онытасың, хәтта аларның төсләре дә синең хәтереңдә калмый. Менә бу кыз да шундый кешеләр җөмләсеннән иде.
Без әле һаман тимер юл буйлап бара идек. Шактый караңгы булып килә, шунлыктан тимер юл утларын да яндырганнар иде. Туташ сүзен бетерде. Берничә секунд уңайсыз тынычлык дәвам итте, миңа сүз башларга туры килде:
— Гафу итегез, туташ! Мин сезнең исемегезне дә белмим,— дидем.
— Галия! — диде дә, миңа көлемсерәп карап:
— Сезнең исемегез Хөсәен бит? — дип сорады.
Мин гаҗәпләнеп:
— Сез минем исемемне кайдан белдегез? — дидем.
Ул, әллә нәрсә аңлатырга теләгән шикелле итеп, көлеп миңа карады да:
— Кайдан булса да беленә инде ул. Тик беләсең генә килсен! — диде.
Бу әллә ничек кенә урынсыз чыкты. Мин җавап бирмәдем. Бераз сөйләшми генә бардык.
Мин тагы сүз башларга тиеш булдым:
— Тагын русча укырга ниятегез бармы? — дидем.
— Юк, быел укымадым инде, ахрысы, кечкенәдән укымагач, олыгаеп беткәч уку килешмәс инде. Минем ул кадәр укып әллә кем буласым юк. Бераз язуын таныгач, үзеңә кирәк кадәр сөйләшә белгәч, безнең хатын-кызга шуннан артык ни кирәк тагын?..— диде.
— Нигә алай дип әйтәсез? Уку яшькә карамый бит. Курсларда сездән күп яшькә зур кызлар укыйлар. Мин яшь чагында укый алмый калган татар хатыннары арасыннан бик күп кешене беләм. Иргә баргач, йорт мәшәкате арасында тырышып укып яталар. Минемчә, укыр өчен бары теләү дә тырышу гына кирәк,— дидем.
Аның бу кадәр фикерсез булуына минем исем китте. Башта мин аның турысында югарырак фикердә идем. Ул мине туйдыра башлаган иде. Дачама кайтып, хозур кылып чәй эчү хакында уйлый башлаган идем. Шуның өчен туктадым да:
— Без бик ерак киттек, Галия туташ, борылмыйбызмы? — дидем. Ул, кисәк исенә төшкән шикелле туктап, кирегә борылды да кызу-кызу сөйләргә кереште:
— Ә! Әйе шул! Кара әле, сүзгә алданып әллә кая ук киткәнбез. Миңа күптән өйдә булырга кирәк иде инде. Әле дә кайткач, буран чыгарырлар. Мин бит бер белеш марҗа кызы белән генә сөйләшәм дип монда калган идем...
— Хәзер нәрсә дип җавап бирербез соң инде?
— Әнә шул иптәш кызым янына, аларның дачаларына кердем, диярмен инде. Алай да әле төн буе тиргәрләр...
— Сезгә шулай бер дә өйдән чыгып йөрергә ярамыймыни?
— Үземә генә ярамый шул: минем нинди кысынкылыкта торганымны белсәгез, исегез китәр иде. Миңа ялгызыма гына өйдән чыгып аяк та атларга ярамый, ристан шикелле иттереп артымнан каравыл йөртәләр. Егетләр белән белешләнергә ярамый. Мөселманнарны әйткән дә юк инде. Урыс егетләре белән дә белешләнмәскә кушалар. Әле бая әйткән иптәш кызым Марияның абзасы, беркөн платформада утырганда, миңа баш игән иде, әниләр шул көнне теңкәмә тиделәр, мине әллә ниләр эшләгән төсле сүктеләр. Хурлыгымнан төн буе елап чыктым...
Ул ачуланган вә зарланган тавыш белән шарфының чукларын йолка-йолка сөйли иде. Мин аның сүзен бүлеп:
— Соң алай булгач, сезнең минем белән белешкәнегезне белсәләр, аналарыгыз ни әйтерләр? — дип, бер сөаль бирдем. Ул тагын кызып китте.
— У-у-у... Алла сакласын! Әгәр дә белә калсалар, тереләй итемне ашарлар иде бугай соң үзләре дә! Аннан соң бөтенләй зинданга тыгып куярлар башыңны... Дөнья йөзе күрсәтмәсләр...
Ул, иреннәрен кысып, бераз туктап торды да яңадан башлады:
— Алла сакласын! Алай итә башласалар, мин алар белән сугышып булса да иреккә чыгармын. Алар сүзенә карап яшь башың белән ябылуда ятып күкрәгеңне черет, гомереңне вәйран үткәр, имеш!.. Әллә сез мине, аларның әйткәненә карап, өйдә ябылып утыра дип беләсезме. Алар тыйган саен, мин үч итеп йөрим. Ирекледән йөртмәсәләр, мине качып йөри белмәс, теләгән җиренә бара алмас дип белделәрме икәнни? Калада чакта мин аларның үзләрен дә бик кызык итәдер идем: иң элек әтидән дус кызларымның берсенә барырга дип сорыйм. Кая ул! Үземне генә җибәрмиләр инде, бер-бер асрау ияртеп җибәрәләр. Мин дусларыма керәм дә асрауны кайтарып җибәрәм. Шуннан соң дустыма әйтеп, йә үзем генә чыгып китәм, йә аның белән икәү безгә барабыз дигән булып чыгып китәбез. Шулай итеп, кыш буе теләгән җиремә бара, теләгән кешем белән күрешә идем. Әниләр бернәрсә дә сизмиләр...
Мин ул сөйләгән саен гаҗәпләнә бара идем.Ул сүзендә дәвам итте:
— Беләсезме, бервакытны берәү белән ничек итеп белештем? Былтыр көз көне безнең каршыда бер урыс гимназисты торадыр иде. Аның тәрәзәсе безнең тәрәзәгә капма-каршы. Ул да йортның икенче катында, без дә икенче катта. Тәрәзәләр ачык вакыт. Мин һәр көнне әниләр күрмәгәндә тәрәзә төбендә утырырга яратам. Бу да тәрәзә катына килеп утыра, үзе миңа карый. Мин моның белән белешәсем килде. Бер көн уза, ике көн уза... һичбер төрле итеп тегеңәр аңлатырга мөмкин түгел. Кеше аркылы әйттерер хәл дә юк, хат та бирдереп булмый. (Бездә һәммә асраулар әниләр яклы. Бер карчык бар, дәҗҗал карчыгы шикелле. Арттан шымчылап кына йөри.) Инде нишләргә? Шуннан күңелемә бер уй төште: шунда бер зур чәй подносы торадыр иде. Подносның асты кара. Мин акбур алдым да, подносның астына: "Мин сезнең белән белешәсем килә!" — дип язып, шул язуны тәрәзәдән теге гимназистка күрсәттем. Ул укыды да аңлады. Шулай итеп, җавап язып күрсәтте. Шулай итеп яза-яза кайда күрешәсебезне, кайчан күрешәсебезне дә билгеләп куйдык. Шулай итеп, шул, теләгәнемне булдырдым: тегенең белән белештем. Кысып тотып тыярбыз дип белә торганнардыр, Алла сакласын, теләгәнемне эшләр өчен мең хәйлә табармын мин аларга!..
Ул актык сүзләрен чын ачу белән әйтте дә кисәк туктады. Мин тәмам аптырап калдым. Мин аннан бу кадәр батырлыкны, аннан бигрәк, беренче мәртәбә сөйләшүдә үк бу чаклы һәммә серләрен чишүне көтмәгән идем. Ул үзе дә минем нәрсә уйлаганымны сизгән шикелле:
— Зинһар, гаеп итә күрмәгез инде. Әллә ниләр сөйләп бетердем сезгә... Эчегезне дә поштырып бетергәнмендер инде...— диде.
— Зарар юк... Нишләп гаеп итим? Миңа нәрсә генә сөйләсәгез дә ярый: мин сүз чыгара торган кеше түгел,— дидем.
Без бу вакытта инде платформага килеп җиткән идек. Дачаларга таба киттек. Ул өенә кайтырга ашыга иде.
— Сез кайда торасыз, Галия туташ? Өегезгә кадәр озатып куйыйммы? — дидем. Ул, курыккан тавыш белән:
— Юк, кирәкмәс! Алла сакласын, безнекеләр күрсәләр, кыямәт куптарырлар... Әле сезгә шуны да әйтергә онытканмын икән: әниләр белән бергә күргән вакытта, зинһар өчен, минем белән исәнләшә күрмәгез, белмәмешкә салынып китегез, югыйсә харап итәрсез! — диде дә, "Хушыгыз!" дип кулын биреп, дачаларына таба йөгерде. Мин дә үз дачама кайттым.
Галия туташ хакында мин һичбер төрле ачык фикергә килә алмадым. Ул миндә яхшы тәэсир калдыра алмады. Аның бөтен килешендә, бөтен сүзләрендә әллә нинди бер ватыклык сизелә, әллә ничек алай булмаска тиеш шикелле тоела иде. Музыка уйнаганда тигез вә тәртипле авазлар арасына бер ялгыш аваз катышып китсә, күңелдә ничек бертөрле ачу китергеч хис тудырса, бу татар кызы миндә дә шундый бер тойгы калдырды.
Мин дачага кайтканда, хуҗаларым мине чәйгә көтеп торалар иде. Хуҗа хатыны көлеп, миңа бармак янап:
— Сез, ахры, яхшы белешләр тапкансыздыр: төн буе йөри башладыгыз! — диде. Мин аңар яхшы белешлекләр ясап булмавы хакында зарлана башладым. Ул мине үзенең якын танышы булган Катя исемле бер курсистка белән таныштырмакчы булды.
Мин иртә белән йокымнан бик кәефле хәлдә уяндым. Үземне әллә нинди бер шатлыгы бар кеше төсле хис итә идем. Ачык тәрәзәдән кереп торган иртәнге һава, бүлмәмә төшкән кояш миңа шулай тәэсир иткәннәр иде. Чәй эчкәч, кулыма китап алып, дачадан чыгып киттем.
Дачалардан бер ярты чакрым чамасы ераклыкта мин бик тыныч һәм бик матур урын тапкан идем. Бу урынны миннән башка берәү дә белми иде шикелле, бу урын юлсыз-нисез җирдә, урман арасында, кечкенә генә чишмә буенда иде. Куе яфраклы юкә агачлары, күкне бөтенләй каплап алып, кояш эссесен үткәрмиләр, бары яфрак араларында кечкенә тишекләрдән төшкән түгәрәк кояш таплары гына, алтын акчалар шикелле, җирне чуарлыйлар иде.
Саф сулы кечкенә чишмә, бу урында бер юан агач ботагы аркылы шәлялә (шарлавык.— Төз.) күк агып төшеп, бертуктаусыз гөрли вә сөйләшә иде. Әлхасыйль, (озын сүзнең кыскасы.— Төз.) ялгыз гына уйга чумып, шигърияткә бирелеп утырыр өчен махсус ясалган шикелле бер урын иде инде.
Менә бүген мин, дөньядагы бөтен кешеләрдән качып, ялгызым гына китап укып утырыр өчен, шушы төшкә килгән идем. Яшь чагында бит шулай ялгыз гына утырулардан әллә нинди бер ләззәт, бер хозурлык табасың...
Чишмә һаман гөрли иде. Мин, аякларымны сузып, аркамны агачка терәп, уңайлап йомшак мүк өстенә утырдым да китабымны ачып укырга тотындым. Шул рәвешчә биш минут та утырмаганмындыр, якында ишетелгән, акрын гына баскан аяк тавышы мине әйләнеп карарга мәҗбүр итте. Күземә күренәме икән дип торам: каршымда Галия туташ иде. Ул, минем яныма килеп, кулын биреп күреште.
Аның монда килеп минем тынычлыгымны бозуы, бигрәк тә бу тынычлыкны бозучы кешенең Галия туташ булуы минем кәефемне җибәрде. Бу вакытта минем ачуым йөземә дә чыккандыр дип уйладым. Ләкин Галия аны күрмәде яки күрсә дә — аңламады. Ул көлеп:
— Монда качып утырганга карап, тапмаслар дип уйлагансыздыр! Мин сезне күрдем дә артыгыздан чыккан идем... Сез бер тапкыр да әйләнеп карамадыгыз, карасагыз, мине күрәдер идегез...— диде.
Ихтыярсыз "әле дә күрмәсәм, бигрәк яхшы булыр иде" дигән фикер башыма килде. Чынлап та! Менә җәфа! Ул гына кирәк иде. Ул шулай бертуктаусыз минем артымнан йөреп җөдәтерме икәнни? Шулай минем муеныма тегермән ташы булып тагылырмы икәнни? Тик торганда кешенең кая барганын саклап тор имеш тә, артыннан эзләп барып, сөйләшә башла! Менә инде аңар җавап бирергә кирәк, һич үзең теләмәсәң дә, әллә нинди кирәкмәгән сүзләр сөйләргә кирәк. Илаһым, сабыр бир!..
Галия сүзендә дәвам итеп:
— Нишләп утырмакчы булган идегез монда үзегез генә? — диде.
— Мин һәр көнне шушында килеп утырам,— дидем.
— Нишләп утырасыз алай ялгызыгыз гына?
— Күрәсез бит, китап укып утырам. Мин һәрвакытта ялгызлыкны яратам.
— Бик укый торгансыздыр инде! Бик беләм мин, ялгыз утырган кешенең күңелендә бер әйбер булмый калмый ул! Шулай бит?..
Шушы сүзләрне әйткәндә, Галия, миңа бармак янап, әллә нинди бер батырлык белән туп-туры минем күзләремә карады. Аның төсеннән вә тавышыннан миңа әллә нәрсә аңлатырга теләгәнлеге беленеп тора иде. Мин юри бу "әллә нәрсәне" аңламаганга салышып, салкын тавыш белән:
— Укып утырам...— дидем.
Галия туташ тагын аңламыйча үз сүзендә дәвам итте:
— Юкка яшермәгез! Нәрсәгә ояласыз? Күренеп тора инде: сездә ни дә булса бер хәл бар...— диде дә тагын баягы кебек күзләремә карарга теләгән төсле итеп миңа карады. Табигатем тәмам бозылып җиткән иде. Аның бу карашы миндә күңел болгану төсле бер хис тудыра иде. Мин бер җавап та бирмәдем. Галия минем янымдагы урынга күрсәтеп:
— Монда утырсам, әйбер әйтмәссезме? — диде дә мин җавап бирергә өлгергәнче, яныма ук килеп, миңа терәлер-терәлмәс кенә утырды. Миңа әллә ниләр сөйли башлады. Өеннән чыгып монда килер өчен нинди хәйләләр коруын, бүген аталары калага китмәгән булсалар, монда минем яныма килү мөмкин булмавын, тагын әллә ниләр, әллә ниләр сөйли иде. Бу сүзләрнең берсен дә минем тыңлыйсым килми иде, ул миннән әллә ниләр сорый, ә мин җавап бирергә иренә идем. Шулай берникадәр утырдык. Мин торып китәргә хәйлә эзли башладым. Ул минем күземә керердәй булып әллә ни сөйли иде. Аның бите минем битемә бик якын иде. Шунлыктан битенең төссезлеге, борыны тирәсендәге сипкелләре, соры да түгел, зәңгәр дә түгел әллә нинди бер билгесез төстәге күзләре миңа аермачык күренәләр иде. Ул һаман ике мәгънәле сүзләр сөйли иде. һаман миңа үзенең аңлатырга теләгән әйберсен аңлатырга тырыша иде. һаман мин аңламамышка салына идем.
Кинәт көтелмәгән бер эш булды. Галия ике кулы белән минем муеныма асылынды да күкрәгемә башын куеп, күзләремә карап:
— Хөсәен, җаным, бәгърем! Аптыратма инде мине, мин беләм бит: син яратасың ич мине? Мин дә сине бик сөям шул...— дип, әллә ниләр сөйләргә тотынды. Үзенең күзләрендә яшь иде. Мин башта бу эштән тәмам аптырап калдым. Аның тәне миңа әллә ничек, бака тәне яки әкәм-төкәм шикелле җирәнгеч тоелды. Мин аның кулларын муенымнан алдым да утырган урынымнан тордым.
— Бу ни эш бу, Галия туташ? Шулай килешәмени? Мин сезне яратам дип әйткәнем юк бит! Каян уйлап чыгардыгыз тагын бу эшне? — дидем. Бу сүзләрне әйткәндә ачулы аһәң белән әйтүдән үземне тыя алмадым.
Галия, куллары белән битен каплап, үкси-үкси еларга тотынды. Шул елаган килеш йөгерә-йөгерә минем катымнан китте. Мин аны туктатмадым, һаман әле аптыравымнан гакылымны башыма җыеп җиткерә алмый идем. Мин Галиядән бу чаклы батырлыкны көтмәгән идем. Шундый эш булды дип кеше сөйләсә дә, ышанмаган булыр идем. Имеш, бер кыз белән кичә генә белеш — бүген ул синең муеныңа асылынсын! Үзем очрамаган булсам, бу эшнең бер кызның кулыннан килүенә мине берәү дә ышандыра алмас иде. Үзе тагы, сөйләвенә караганда, иң гади бер татар гаиләсендә үскән иң гади бер татар кызы...
Галиянең онытып калдырган кечкенә кул сумкасын алып кесәмә тыктым да акрын гына дачаларга таба киттем. Дачага кайтканда юл буе бу турыда уйласам да, кайткач та әллә никадәр башымны ватсам да, һичбер фикергә килә алмадым. Чынлап та, нәрсә дип әйтергә кирәк иде бу турыда?..
Шушы көнне мине Катя белән таныштырдылар. Ул пенсне кигән, каратутлы, мөлаем гына курсистка иде. Пенсне аңар килешә, төсен бозмый иде. Беренче күрүдә үк Катя миңа ошады. Дачага килгәннән бирле эчемне пошырган ялгызлыктан, шуның белән бергә үк Галиянең алҗытуыннан котылам, ахры, дип уйладым да бу уй минем күңелемдә шатлык хисе тудырды. Мин шушы шатлыклы фикер белән йокыга да киттем. Иртә беләнге вакыйга инде миңа бары көлке булып кына күренә иде...
Иртә белән торуга өстәл өстендә яткан конвертлы бер хатка күзем төште. "Тәгаен Галия язгандыр" дип уйладым. Хаттан аңкып тора торган ислемай исе бу фикернең дөреслегендә шөбһә калдырмады. Конвертны ерттым. Хатта шушы сүзләр язылган иде:
"Хөсәен җаным!
Шулай инде синең мине сөймәвең дөресмени? Кичә теге сукыр марҗа кызы белән белешләнгәнеңне, аның белән төн буенча поезд юлында йөргәнеңне белмиләр дип беләсеңме әллә? Шул сукыр тәренең нәрсәсенә кызыккансыңдыр? Юк, беләм мин сине: син юри мине азап чиктерер өчен, кан йоттырыр өчен генә аның белән йөрисең. Мине яратканыңны күзләреңнән беләм бит. мин синең! Мине алдый алмассың! Кара аны, марҗа артыннан өстерәлгәнеңне тагы бе^р тапкыр күрсәм, көт. тә тор, бер-бер эш эшләми калмам. Йә сине, йә үземне бер хәлгә тарыттырырмын. Бүген кичке поездга төш, төшми калма! Йөз мәртәбә кочаклап үбеп, Мәгълүмә".
Мин бу хатны укыгач, иң элек бик каты көлдем, аннан соң бүген юри платформага төшмәскә карар бирдем.
VI
Урманда, чишмә янындагы вакыйгадан берничә көн соң, кич белән, караңгылык төшәр-төшмәс вакытта мин Катялар тора торган дачага таба бара идем. Теге вакыйгадан соң мин әле Галия туташ белән очрашканым юк иде. Соңгы ике көн бертуктаусыз җилләп вак кына яңгыр явып торды. Менә бүген генә әле көн аязган иде. Бүген генә болыт астыннан күренгән кояш җирдән юешлекне киптереп бетерә алмаганга, кичке һава парлы һәм җәйге кичләрдә генә була торганча җылы иде. Караңгыланып җитмәгән күктә сирәк кенә йолдызлар күренеркүренмәс кенә ялтырыйлар иде. Яңгыр артыннан котырып чыккан озынборыннар, тирә-якта көтү-көтү очып, бертуктаусыз йөдәтәләр, баш өстеннән кара күләгә шикелле булып тавышсызтынсыз гына ярканатлар, зур-зур төн күбәләкләре очалар иде.
Минем уемда Катя иде. Аның сөйкемле, көләч, шомырт шикелле кара күзләрен, көлгәндә күренеп китә торган вак кына ап-ак тешләрен күз алдыма китерә идем. Аның бераз күкрәк төбеннәнрәк чыга торган, көмеш кыңгырау авазы күк яңгыравыклы тавышы колак төбемдә ишетелгән шикелле була иде. Без бүген кич сәгать унда Катя белән йөрергә чыгарга сүз куешкан идек. Хәзер мин аны алып чыгарга дачасына барадыр идем.
Дачага җитәргә аз гына калганда, артымда берәүнең кызукызу килгәнен сиздем. Әйләнеп карасам, артымнан килгән Галия туташны күрдем. Ул еш-еш сулый иде, димәк, минем артымнан җитәр өчен йөгергән. Мин аны бу вакытта очратуны һич көтми идем. Күргәч тә, аптырап калдым. Ул миңа мөһлик (һәлакәт китерүче.— Төз.) булган, юри миңа рәхәт күрсәтмәс өчен артымнан йөреп, һәрбер эшләгән эшемә аркылы төшә торган җен хатыны төсле тоелды. Әллә югыйсә аның бертуктаусыз мине күзләп торып, нишләгәнемне, кая барганымны барып хәбәр бирә торган шымчылары бармы икән? Шул вакыт исемә килеп төште: мин монда килешли Галияләр тора торган дача яныннан узганмын бит! Ул инде минем узганны күргән дә артымнан чыгып чапкан.
Минем бу вакытта бу кызга каршы булган ачуымны белсәгез иде! Мин аны әллә нинди сүзләр белән тиргисем, чәчләрен йолкасым, өзгәләп бетерәсем килә иде... Менә ул минем артымнан килеп җитте дә, күрешергә кулын сузып:
— Исәнмесез! Кая киттегез бу вакытта? Мин сезнең узып барганны күрдем дә, әниләргә "иптәш кызыма кереп чыгам" дигән булып, качып кына чыктым әле... Кара әле, беркөн мин кул сумкамны онытып калдырганмын, ул сездә түгелме? — диде.
— Миндә, иртәгә җибәртермен...— дидем. Үзем эчемнән "янымнан тизрәк китсәң ярар иде" дип әйтә идем. Ул, йөзенә курку төсе чыгарып, кашларын югары күтәрде дә:
— Ай! Юк! Җибәртә күрмә! Харап итәрсең. Белерләр. Мин аны бервакыт үзем кереп алып чыгармын,— диде.
Мин җавап бирмәдем. Ничек итеп котылырга хәйлә эзли идем. Минем төсемә үк чыккан ачуымны, үзенең сүзләрен көчләнеп тыңлаганымны Галия аңлап алды бугай, сүзне икенчегә борды:
— Беләм инде мин, сезнең инде минем белән сөйләшәсегез дә килми торгандыр. Син инде шул чытлык марҗа кызга гашыйк булгансың ич. Тапкан икәнсең кешесен! Кеше төсле булса икән, ичмаса! Адәм көлкесе бит: сукыр марҗа!
Галия бу сүзләрне кычкырып-кычкырып сөйли иде. Без Катялар дачасының янында гына булганга, тавышларның аңар ишетелүе ихтимал иде. Ул чыгып, минем Галия белән сөйләшеп торганымны күрсә, уңайсыз булачак иде, шуның өчен мин Галияне туктатырга тырыштым:
— Чүегез, Галия туташ! Акрынрак сөйләгез. Урам уртасында шулай кычкырырга ярыймыни? Кеше ишетеп чыгар,— диюемә каршы туташым тагы да ярсыды:
— Кеше ишетерме? Бик беләм мин кем ишетәсен: сукыр марҗаң ишетер дип куркасың! Мәче төсле шыпырт кына барганыңа карап кая барганыңны белмәсләр дип беләсеңме әле? Нихәтле артыннан сөйрәлсәң дә, марҗа сиңа хатынлыкка бармас әле...
Галиянең беркатлылыгы, бу турыда аның башка татар хатыннарыннан тамчы кадәрле дә аермасы булмавы минем көләсемне китерде. Мин аңар Катяның сукыр булмавын исбат итәргә керешмәдем, бу урыннан читкәрәк алып китәргә тырыштым:
— Нигә ул кадәр холыксызланасыз? Халык арасыннан китик, ичмаса! — дидем.
Әле дә урамга йөрергә чыккан берничә дачниклар безгә кызыксынып карыйлар иде. Мин Галияне кырга чыга торган юл буйлап дачалардан читкә табарак алып киттем. Ул минем янымнан бара иде. Үзем белән алып китүем аның күңелендә тагын әллә нинди өмидләр тудырган булса кирәк, ул тагы йомшады. Минем җилкәмә терәлә төшеп, бөтен гәүдәсе белән миңа таба борылды да:
— Кара әле, Хөсәен, ачуланмыйсыңмы? Син ул Катя белән болай гына, мине котыртыр өчен генә йөрисең бит, шулаймы? — диде. Мин аны акрын гына үземнән ераклаштырдым да салкын гына:
— Һич алай дип уйламагыз. Йөрисем килгәнгә күрә йөрим. Мин теләсә кем белән йөрермен, анда кешенең ни эше бар. Минем кем белән йөргәнемне тикшерергә берәүнең дә хакы юк дип беләм. Миңа контроль булырга сез бит минем хатыным түгел,— дидем.
Беркатлы кыз минем ахыргы сүзләремнән тагын әллә ниләр аңлады, ахры, әллә нинди шат тавыш белән:
— Кара син аны, хәйләкәр! Минем ачуымны китерер өчен ниләр сөйләгән була бит,— диде.
Ни эшләмәк кирәк инде шундый кеше белән?
Без һаман барадыр идек. Галия әллә ничә тапкыр сүз ялгарга тырышып бакты. Мин җавап бирмәдем һәм бирәсем дә килми иде. Уем белән Катя янында идем. Сәгатькә карадым: унберенче ярты булып килә иде. Катя инде күптән мине көтә торгандыр. Инде мин аңар ни дип әйтермен? Бу, минем тормышымны агулаучы кыз, өенә кайтуны уйламый да бит әле...
Менә без, дачаларны үтеп, ачыклыкка чыктык. Каршыда киң кыр җәелеп ята, бөтен кырны томан каплап алган, томан арасыннан чак-чак кына еракта урыс авылының түбәләре күренә, зур, тулы ай офыктан аз гына күтәрелгән иде.
Ай кып-кызыл төстә иде. Мин аны мәлҗегән исерек кешенең битенә охшаттым.
Галия, озак итеп айга карап торгач, аһ итеп бер сулады да:
— Кара әле, ай нинди матур булып чыккан... Нинди моңлы...— дип куйды.
Мин юри аның ачуын китерер өчен:
— Нәкъ мунчага кереп ике сәгать чабынып чыккан юан татар абыстаеның бите төсле үк! — дидем. Ул эндәшмәде. Бераз сөйләшми торды да:
— Тыңла әле! Сандугачлар нинди матур сайрыйлар... Йөрәкне өзеп-өзеп алган шикелле итәләр,— диде. Мин аңар каршы:
— Туеп беттем инде шуларның чикылдавыннан! Төн буе йокы бирмиләр... Бармакны төкерекләп тәрәзә пыяласына ышкыганнан чыккан тавыш төсле "Чиак! Чиак!" иткән тавышлары колагымны тондырып бетерде инде. Мин аларны тыңлаганчы, үзем сызгырырмын да шуны тыңлармын...— дидем. Җавап бирмәде.
Тагы сәгатемә карадым. Унберне сугарга егерме генә минут калган иде. Миңа хәзер бер минут кичекмичә кайтырга, Катядан гафу үтенергә, соңга калуыма әллә ниткән сәбәпләр эзләргә кирәк иде. Ә бу мине нәкъ аягыма бәйләп куйган таш шикелле тотып тора!
— Әйдәгез, Галия туташ! Сезне озатып куям! Өегездә дә сезне эзли торганнардыр. Минем дә эшем бар...— дидем.
— Марҗаң катына барасыңмы? Бар, бар! Мин тотмыйм ич сине! Миңа дисәң шунда, төн буе шуның яныннан кайтма!..
Кинәт бер карарга килдем: китәм... Иртәгә үк җыенам да китәм. Бу җәллад бар җирдә торыр хәлем юк. Югыйсә акылыңнан шашарсың монда...
— Менә мин иртәгә китәм, Галия туташ! Тынычлап калырсыз, Катяны да тынычлап сакларсыз,— дидем.
Бу сүзне ишетүгә, Галиянең төсе дә, тавышы да бөтенләй үзгәреп китте. Ул коелып иңгән күк булды. Курку, гаҗәпләнү һәм ышанмаска теләү катыш бер тавыш белән:
— Китәм? Кая китәсең? Әллә бөтенләй китмәкче буласыңмы? Ник алай? Шул сүзгә үпкәләдеңмени? Мин аны уйнап кына әйткән идем ич! — диде.
— Һич үпкәләргә уйлаганым да юк. Просто үземнең личный эшләремә башка кешенең катышканын яратмыйм. Шуның өчен китәм,— дидем. Кайтып җиткәнче бер сүз сөйләшенмәде.
Икенче көнне иртә белән мин китәр өчен җыена башладым. Хуҗаларыма болай кисәк китүемнең сәбәбен күрсәтер өчен, авылдагы агамның каты авырганлыгыннан хәбәр алдым, чакырып язганнар, кайтмыйча мөмкин түгел, дип ялганларга мәҗбүр булдым.
Әйберләремне җыештырып ятканда, ишектән Галия килеп керде. Төсе бер-бер әйберен югалткан кешегә охшый иде. Ул минем белән күреште дә кул сумкасын сорап алды. Өмидсез тавыш белән:
— Шулай чынлап ук китәсезмени инде? — дип сорады. Ул миңа әле "син", әле "сез" дип эндәшә иде. Мин әйберләремне тутыра-тутыра:
— Күрәсез ич, китәм,— дип җавап бирдем.
— Миңа адресыгызны бирегез,— диде.
— Кайда торасым үземә дә мәгълүм түгел әле,— дидем.Ул тагын әллә нәрсә әйтергә авызын ачкан иде, әйтмәде. Бераз, ни әйтергә белмәгән шикелле, шарфының очын тарткалый-тарткалый торды да:
— Миңа бер-бер төс әйберегезне бирерсезме икән? — диде.
— Янымда кешегә бирерлек һичбер әйберем юк,— дидем.
Бәхетсезлегемә каршы, корзинага тутырыр өчен өстәл өстенә таратылган китаплар вә башка әйберләр арасында үземнең бик яраткан фотокарточкам ята икән.
— Менә шушы карточкаңны алам мин! — диде. Мин аның кулыннан алырга өлгермәдем, ул карточканы кесәсенә тыкты.
— Юк, аны алмагыз! Ул минем өчен бик кадерле карточка, үземә бер генә калган, бирегез,— дисәм дә, файдасы булмады.
— Бер карточкагызны кызганасызмыни? Тагы ясатып алырсыз әле,— диде.
— Юк, теләсәгез нишләгез, мин аны бирә алмыйм. Үземә бер генә, яңадан ясатырга мөмкин түгел: негативы югалган,— дип кычкырдым. Тәэсире булмады.
— Сез тагы алдырырсыз әле,— диде. Тагын нидер әйтергә теләгән шикелле итеп бераз торды да:
— Хуш, сау булыгыз! — дип, ишектән чыгып китте. Арабыз ерак булгангамы, кулын сузмады. Тагын аз гына торган булса, мин аны төрткәләп чыгарырга җитешкән булыр идем.
Мин, әйберләремне җыеп, платформага төштем. Хуҗаларым, Катя озата төшкәннәр иде. Ни сәбәптәндер, Галияне монда күрмәдем.
Поезд килде. Мин утырып киттем. Белешләремә тәрәзәдән яулык селким дип, кулымны кесәмә тыксам, кесәмдә бер әйбер барлыгын сиздем. Алып карадым. Бу ефәк яулыкка төрелгән кечкенә генә шешәле ислемай иде. Янында кечкенә генә кәгазь. Кәгазьдә шушы сүзләр язылган иде: "Үземнең карточкам булмады. Бер күрешкәндә бирермен әле".
— Тфү! Бу гына җитмәгән иде тагы! — дидем.
Алай да мин ислемай сөрткән ефәк яулык белән кечкенә шешәле ислемайны ташламадым. Алар хәзер дә миндә сакланалар. Аларны күргән саен минем башыма бер табышмак килеп төшә:
— Кем ул — Галия? Нинди кыз ул? Кысынкы татар тормышы тудырган бер реакция җимешеме? Яисә иң гади, ләкин канәгатьләндерелмәгән хиснең колы булган бер кызмы?..
Шагыйрь
Күк йөзен иртәдән бирле соры болытлар каплап алганга, көн тонык, күңелсез, йокы китергеч чын-чын көзге көн иде. Ләкин Вәлигә көннең болай булуы бүген тәэсир итә алмый, аның күңелендә бүген язгы ташулар дулкынлана иде. Школага барасы булмаганга Вәлигә бүген соңрак торырга яраса да, ул, таң тишегеннән үк уянып, шуннан соң йокыга китә алмаган иде. Газета мөхәрриренең идарәханәдә уникедән иртә булмаслыгын белсә дә, ул чыдамады: уникенче ярты булыр-булмас барырга әзерләнде. Кичә үк әзерләп куйган шигырьләрен бик пөхтәләп кенә кесәсенә салды, кирәкләре онытылып калмады микән дип, шөбһәләнеп, тагы бер тапкыр тартмасындагы кәгазьләрен, дәфтәрләрен актарып чыкты, көзге каршысына килеп, тиз-тиз генә школдагы иптәшләреннән күреп үстерә башлаган чәчләрен төзәтте, әллә ничә кат чистартылган булса да, кулы белән өстендәге казакиен сыпыргалады. Шуннан соң, шул җыенган арада бишун минут вакыт үткәндер инде дип, сәгатенә караса, өч минут та узмаган иде.
Ул, "әле бик иртә бит. Барыбер мөхәррирне көтәргә туры килер" дип, бераз торырга уйлады. Ләкин көткән саен аның ашкынуы арта иде. Менә ахырда аңар болай көтеп тору чыдамаслык була башлады. Ул ашыкканлыктан урынында басып тора алмый, аяклары ихтыярсыз үзләреннән-үзләре тыпыр-тыпыр биеп торалар иде. Ишек төбендә галошларын кию аңа бәла булды: моның ашыкканына үч иткән шикелле, галошлар киелмиләр, аякларга туры килми аптыраталар иде. Ахырда ничек итеп булса да галошлар, итагатькә килеп, Вәлинең аякларына киелделәр, ул пәлтәсенең бер җиңен кигән, икенчесен кимәгән килеш, урамга атлады.
Ишектән чыгуга, салкын һава Вәлинең битенә салкын су шикелле килеп бәрелде. Ул саф һаваны күкрәген тутырып сулады да үзен тагы да җиңелрәк, тагы да күтәренкерәк хис итте. Берәү берәүнең артыннан җитәргә тырышкан кеше күк кызукызу тротуар буенча китте. Кинәт үзенең каушаганын, йөгергәнен сизеп, үз каршында үзен каушаган итеп күрсәтмәс өчен, юри адымнарын акрынлатып, җитди кыяфәттә генә бара башлады. Фикерләре тагын әллә кайларга чаптылар. Ул тагын аякларын онытты да аяклар үзләреннән-үзләре йөгерергә тотындылар. Ул барып җиткәнче әллә ничә тапкыр үз-үзен тотып туктатты. Аяклар, үзләрен-үзләре онытып, тагы чабарга тотыналар иде...
Вәли учительский школада укучы, яңа гына унсигез тулып унтугызга чыккан бер егет булып, үзенең приказчик абзасы белән Тегәрҗеб урамында кечкенә генә, бер бүлмәле генә фатирда торалар иде.
Вәли бер сала мөәзиненең угылы; хәзердә атасы да, анасы да вафатлар; Вәли анасын хәтерләми, ул Вәлинең кечкенә вакытында ук үлгән, атасының әле үлгәненә күптән түгел иде. Атасы ике угылын да Казанга җибәреп укыткан; олуг угылы Зариф укуга ялкау булганга, мәдрәсәдә никадәр ятса да, бер эш чыгарырлык булмагач, ахырда "атасының догасын алып" бер байга кибетчелеккә керешкән, кибеттә бик тиз эшкә ярап китеп, чибәр үк вазифа ала башлаган иде.
Вәли абзасыннан унике-унөч яшьләр чамасы кечкенә иде. Ул да Казанда абзасы укыган мәдрәсәдә укыган, дәрескә ярыйсы гына тырыш булганга, атасы үлгән вакытта инде Шәмсияхан булып калган иде. Атасы үлгәч, абзасы, аны да үзе күк кибетче ясамакчы булып, мәдрәсәдән алган да русча укырга биргән иде. Вәли бу эшкә бик шатланып риза булды, чөнки ул мәдрәсәдә чагында ук иптәшләре белән бергә "Тәрҗеман" һәм яңа чыккан китаплар алып укыштыргалап, фикере байтак ачылган булганга, русча уку уе күптәннән бирле аның башында йөри, ләкин эш акча юклыктан гына тукталып тора иде. Шунлыктан абзасының аны мәдрәсәдән алып, русча укытырга карар бирүе Вәлигә күктән төшкән шикелле булды. Бераз укыгач, ул абзасыннан Учительский школага керергә сорый башлады.
Абзасы риза булмаса да, ахырда Вәли бик җөдәтә башлагач, бердән школада уку хакының азлыгын, икенчеләй, үз өеннән барып килеп кенә укыгач, малайның "бозылып китү" хәвефе дә ул кадәр түгеллеген исәпкә алып, энесенең сүзен кабул иткән иде.
Менә шуннан бирле Вәли хәзер икенче елын Учительский школада укый. Мәдрәсәдәге фикерләре тәэсире астында Вәли хәзердә дә бик чын милләтче иде. Ул школага кергәч, татарча китап һәм газеталар укуны ташламау гына түгел, тагын да артыграк мәхәббәт белән укырга тотынды. 1905 елдан соң, татарлар бик шәпләп "тәрәккый итәргә" башлаган вакытта, ул да шул "тәрәккый итүгә" чын күңеле белән катнаша, һәрбер яңа газета яки мөһимрәк китапның чыгуы аны әйтеп бетермәслек шатландырып, милли бер горур белән күкрәген киергән хәлдә "Ах, тәрәккый итәбез бит!" дип уйлатырга мәҗбүр итә иде. Ул инде абзасын да укырга өйрәтеп бетергән иде. Алар икесе кыш көне озын төннәрне, эштән бушагач, гел китап, газета укып кына үткәрәләр иде.
Вәли үзенең фикерләрен школадагы иптәшләреннән үзе якынрак күргәннәренә сөйләп аңлатырга тырыша иде. Ләкин тегеләр аны аңламыйлар яисә аңларга теләмиләр, аның сөйләгән сүзләреннән кайсыберсе шыпырт кына, кайсылары үз алдында ук көләләр иде. Иптәшләренең фикерсезлеге, үзе өчен ап-ачык булган милләтчелек фикерен аңламаулары, әллә нинди һич булмаган "социализм"нар-фәләннәр белән шашулары Вәлине кайгырта, ул аларны чын күңелдән туры юлга күндерәсе, үзе төсле милләтпәрвәр итәсе килә иде.
Вәли школага кергәннән бирле русча китаплар да укыштыргалый иде. Рус мөхәррирләре арасыннан ул Пушкин белән Лермонтовны артык күрә, аларның әсәрләрен әллә ничәшәр кат укый иде. Бигрәк тә ул шул ике шагыйрьнең шигырьләрен татар гадәтенчә бераз көйләбрәк, кычкырып укырга ярата иде. Шулай укыган чакта кәефе килгәнлектән аның күзләре яшьләнә, шул яшьләре өчен ул әллә ничек үз-үзеннән оялган шикелле була, шунлыктан аларны яшерергә тырыша иде.
Вәли үзен шагыйрь дип уйлый иде, чын-чын шагыйрь дип үк уйламаса да, инде киләчәктә үзенең бик олуг, бик мәшһүр бер шагыйрь булуында бер дә шөбһә тотмый иде.
Вәлинең шигырь яза башлаганына әле ай да булганы юк иде. Шагыйрь булу уе аның башына кисәк кенә төшмәде. Мәшһүр шагыйрь шикелле һәркем тарафыннан көтелеп алынып укыла торган шигырьләр язу, бөтен халык арасында шагыйрь исеме белән дан тоту һәрвакыт аның татлы хыялларыннан иде. Рус шагыйрьләренең тәрҗемәи хәлләрен үз хәле белән чагыштырып карый да: "Әнә Ломоносовлар, Кольцовлар яшь вакытларында нәкъ минем төсле булганнар ич әле; шулай булгач, миңа да ник шулар шикелле зур шагыйрь булмаска?" — дип куя иде. Ләкин бу уйлар коры уйлар гына иде. Аларның әле нигезе дә, төбе дә юк иде. Алар әле Вәли күңеленең иң тирән, иң яшерен урыннарында гына яталар; ул андый фикерләрне, түгел башка кешегә, хәтта үзенең мәдрәсәдә вакыттагы иптәше һәм иң якын күргән дусты Васыйхка да сөйләми иде.
Вәлинең шигырь язарга тотынуы, югарыда әйтелгәнчә, бик күптән түгел иде. Иң әүвәлге шигырен язуы аның үзенә дә көтелмәгән бер эш булып чыкты, менә ул ничек булды: Вәли, газеталарда шигырьләр басыла башлап, берсе артыннан берсе шигырь мәҗмугалары чыга башлагач, шуларның берсен дә калдырмый укып бара иде. Газета сәхифәләрендә бер-бер кешенең шигыре басылуы аңар шул кешенең шагыйрьлек дәрәҗәсенә менгерелүе, шигырь мәҗмугасы басылып чыгуы шагыйрьнең исеме мәңге калуга сәбәп шикелле тоела иде.
Көннәрдән бер көнне бер газетада исеме таралып килә торган шагыйрьләрдән берсенең яхшы ук матур бер шигыре дәрҗ ителгән (теркәлгән.— Төз. ) иде. Вәли аны күрүе белән газетаның эченә керердәй булып укырга тотынды. Укып чыкты, тагын укыды, тагын укыды. Ул бу шигырьне укып туймас шикелле була иде. Ул бу шигырьне үзенең школада укыла торган дәрес китабындагы русча бер шигырь белән чагыштырып бакмакчы булды. Ул хрестоматияне ачты да әлеге шигырьне кычкырып укый башлады. Укып бетерүенә аның башына, ялт итеп, "бу шигырьне татарчага тәрҗемә итеп булыр иде микән?" дигән фикер төште. Бу фикер Вәлигә бик яңа вә бик кызыктыргыч тоелды. Ул: "Чынлап!.." — дип кычкырды да, утырган урыныннан сикереп торып, кәгазь, каләм эзләргә тотынды. Вәли, өстәл янына утырып, шигырьне тәрҗемә дә кыла башлады. Каушавыннан һәм шатлыгыннан аның аяклары калтырый, кулы каләмне тиз-тиз кәгазь өстендә йөртә иде. Менә шигырь ике юл булды; чибәр генә чыккан шикелле!.. Шул ике юлны язгач, ул сүз таба алмыйча туктады да баш бармагын чигәсенә терәп, уйларга тотынды. Аның башы бик нык эшли иде... Менә кирәкле сүз табылды. Каләм тагы кызулык белән кәгазь өстендә йөгерә башлады. Вәлигә әйләнә-тирәсеннән бернәрсә күренми, бер тавыш ишетелми; ул үзенең кәгазе өстенә кадалган да яза да яза иде. Бераз яза да туктап уйлый, уйлый да тагын язарга тотына...
Ярты сәгать үтмәде, Вәли шигырьне тәрҗемә кылып бетерде. Ул шигырен бер кат карап чыгып, төзәтәсе җирен төзәтте, кайсы сүзләрен бозды, кайсыларын сызды, урыннарына икенчеләрен куйды. Шигырь инде әзер иде.
Вәли үзенең язган шигырен икенче ак кәгазьгә матурлап күчереп чыкты да кычкырып укырга тотынды. Шигырь ярыйсы шома гына чыккан күк иде. Вәлигә инде ул кәмаләтнең чигендә булган шикелле тоелды. Аның шатлыгы эченә сыймый иде. Ул шигырь язган кәгазен алды да, караватына ятып, кат-кат укый башлады. Шигырь укыганнан укыганга матуррак, укыганнан укыганга килешлерәк күренә иде. Бишме, алтымы кат укып чыккач, Вәли кәгазьне куйды да түшәмгә карап уйга батты. Бу вакытта инде ул үзен, шагыйрь дип үк хисапламаса да, булачак шагыйрь дип кистереп куйган иде. Хәзер аңа һәммә нәрсә көлгән күк, һәммә нәрсә бәйрәм иткән күк, һәммә нәрсә аның белән бергә шатлана күк күренә иде. Искереп-каралып, ярылып беткән түшәм такталары да, югары башларыннан ертылып төшеп, кисәк-кисәк булып асылынып тора торган, уңып төссезләнгән стена кәгазьләре дә, почмакларны каплаган тузанлы үрмәкүч оялары да — ялт иткән кояшлы көзге көндә һәммәсе аңар үзләренең шатлыкларын белдереп: "Шагыйрь!", "Шагыйрь!"— дип кычкырган шикелле булалар иде...
Элек укыган мәдрәсәсендә Вәлинең бергә-бергә "Шәрхе Габдулла"лар, "Әнмүзәҗ"ләр бикләшкән шәриге һәм иң якын күргән иптәше Васыйх исемле бер шәкерт тора иде.
Вәли үзенең тәрҗемә иткән шигырен аңар күрсәтергәме, юкмы дип берничә көн уйлап йөргәннән соң, ахырда күрсәтергә карар бирде. Васыйх дустының язган шигырен ошатты. Аның күңелендә әллә нинди өмидләр тудырды. Моннан соң тәрҗемә-фәлән белән күп маташмыйча, үзеннән чыгарып язарга киңәш бирде. Иптәшләренең:
— Үзлегеннән шигырьләр яза башласа, газеталарда да бас тырып булыр,— дигән фикере Вәлинең рухын бөтенләй күтәреп җибәрде. Вәлинең:
— Минем әле газетларда бер дә язганым юк ич. Басарлар микән соң? — дип куркыбрак биргән сөаленә каршы Васыйхның:
— И, бер дә курыкма! Газетка яза башлар өчен бер дә әллә кем булу хаҗәт түгел ул. Менә әле безнең мәдрәсәнең Галиәхмәд, беләсеңме, бик матур итеп җырлыйдыр иде, ул да шагыйрь булып китте бит хәзер! Башта куркып йөргән иде. Ә менә шушы арада "Милләт хәле", "Уянырга вакыт" исемле ике шигыре басылып та чыкты. Идарәдә тагы шигырьләр китерергә кушканнар. Үзен хәзер бөтен мәдрәсә шагыйрь дип йөри ...— диюе аны бөтенләй канатландырды.
Менә шушы көннән башлап Вәли үзенең шагыйрь булачагына күңелен утыртты да бөтен буш вакытын шигырь язарга сарыф итә башлады. Ул үзенең киләчәгендә зур шагыйрь булачагы, газетларда үзе турысында язылганда, "мәшһүр шагыйрьләребездән фәлән" дип язылуы, бик күп әсәрләр язып, милләтенә зур хезмәт күрсәтәчәге хакында дәртләнеп-дәртләнеп уйлый, аннан соң хыялы тагы да ераккарак чабып, аның күз алдына әллә нинди манзаралар китерәләр иде. Мәсәлән, бу, бик мәшһүр шагыйрь булып, бөтен гомерендә әллә ничәшәр җилдле (томлы.— Төз.) әсәрләр язып калдырып, үлгәннән соң Казанда, шәһәрнең татарлар тора торган кыйсеменең иң шәп бер урынында моның һәйкәлен утырталар, һәйкәл ачылган җиргә бөтен Казан халкы җыелган. Шунда бер яшь шагыйрь халыкка каршы торып моның хакында бик матур бер нотык сөйли. Тыңлап торучылар түзә алмый җылыйлар... Менә шул картиналар күз алдына килгәч, Вәлинең үз күзләренә яшьләр килә иде.
Вәли үзенең шигырьләрен язганда бер яктан рус шигырьләренә, икенче яктан шул елларны гына чыга башлаган татар шигырьләренә тәкълид итә (иярә.— Төз.) иде. Милләт хәле, милләтнең артка калуы, ишаннарның зарары турысында язганда, ул татар шагыйрьләренә ияреп, табигать тасвирлары вә гашыйк-мәхәббәт хакында язганда Пушкиннарга, Лермонтовларга охшарга тырыша иде.
Шагыйрь булган кешегә гашыйк булу тиешле дип белгәнгә, Вәли, шагыйрь булгач, бер кызга гашыйк булырга да өлгергән иде. Аның гашыйк булуы бик ансат кына булды. Ул, һәр көнне дигән күк, школадан кайтышлый сабактан кайтып килә торган чибәр генә бер татар кызын очрата иде. Менә ул бервакыт тотты да үзен шул кызга гашыйк булган итеп уйлап йөри башлый. Гыйшык-мәхәббәт хакында язган шигырьләрен дә ул эченнән шуңар атап яза иде. Шулай итеп бара торгач, үзенең теге кызга гашыйк булуына үзе дә ышанып китте. Ләкин аның мәхәббәте шул һәр көнне урамда кара-каршы килеп узып китүдән, аннан соң өйдә утырып шигырьләр язудан артык алга бара алмады.
Вәли үзенең гыйшык-мәхәббәт шигырьләрен яшереп кенә тота; башка кешегә түгел, хәтта дусты Васыйхка да аларны күрсәтергә ояла иде. Әгәр дә күрсәтсә, хәзер аларның кем турысында язылганын белерләр дә: "Ә, менә ничек икән синең эшең!.." — дип әйтерләр шикелле тоела иде. Ул башка шигырьләрен дә Васыйхтан башка берәүгә дә, абзасына да, школадагы иптәшләренә дә күрсәтми, чөнки күрсәтсә, тегеләр үзеннән көләрләр, мыскыл итәрләр дип уйлый иде. Яза башлаганына инде бер ай булып килсә дә, язган шигырьләре белән бер дәфтәрне бөтенләй тутыра язган булса да, әле ул аларны басарга бирергә кыймый иде. Ул аларны яратмаслар, басмаслар дип тә курыкмый, ләкин әллә ничек инде кыймый иде. Ахырда Васыйхның катлы-катлы газета идарәсенә күрсәтеп багарга киңәш итүе аны кәефләндерде. Ул, үзе яхшы дип уйлаган берничә шигырен бик тырышып акка күчереп, бер газетага бирү өчен идарәханәгә китте.
Идарәханәгә якынлашкан саен, Вәлинең йөрәге ныграк тибә иде. Бераз барган саен ул, үзе дә сизмичә, кадерле кәгазьләр яткан кесәсен тотып карый иде. Ул хыялы белән үзен идарәгә барып җиткән иттереп, кергән иттереп, баш мөхәррир моның шигырьләрен укып карый да яхшылыкларына исе китә иттереп фараз кыла. Аннан соң күз алдына үзенең шигырьләре басылган, берсекөнгә чыгасы газета номеры килеп баса иде.
Менә ерактан идарәнең вывескасы күренде. Моны күрүгә, Вәлинең йөрәгенә келт итеп ут кабынган шикелле булды. Ул кесәсендәге кәгазьләрне тагы бер кат капшап карады да, адымын тагын да кызулата төшеп, вывескага таба китте.
Идарәханә "..." номерларының икенче катында иде. Вәли, җегет сымак кына йөгереп баскычтан менде дә, сторождан идарәнең номерын сорап, коридор буенча китте. Аның йөрәге хәзер урыныннан кубарлык булып сикерә иде.
Идарәнең ишеге төбенә җиткәч, ул каушаган сыман булып тукталды. Шул вакыт беренче мәртәбә аның башына "Шигырьләремне кабул итәрләр микән? Кабул итмәсәләр, нишләргә?" дигән уй килеп төште. Кинәт кенә башына килгән бу шөбһәле фикер Вәлине әллә ничек куркытып һәм аптыратып җибәрде. Аның эчләре жуылдап китте.
Бу куркыныч фикерне куалап, идарәнең ишеген ачар өчен ишек тоткасын тотарга өлгерә алмады, икенче бер мәсьәлә Вәлине туктатты. "Идарәгә кергәч, сәлам бирергәме, юкмы?" Ул бу турыда уйлады-уйлады да бер карарга да килә алмады. Бер караганда, сәлам бирергә кирәк шикелле, икенче караганда, бирсәң бик шәкертлек булыр, көләрләр төсле тоела иде.
Шул вакыт ишек кинәт ачылып китте дә чак кына Вәлине бәреп җибәрмәде. Ишекне ачучы яшь кенә, малай сымак кына бер егет иде. Ул, берәүнең нәрсә турысындадыр көлә-көлә сөйләгәнен тыңлап, ишектән арты белән чыгып килә иде. Вәлине күргәч, сискәнеп киткән төсле булып кинәт әйләнде дә: "Виноват!" — дип, аңар юл бирде. Бу егетнең "виноват" дигән сүзендә Вәлигә әллә ничек үзеннән көлү, мыскыллау ишетелгән шикелле тоелып китте. Ләкин ул аңар илтифат итмәде.
Вәли идарәнең ишегеннән керде. Ишекнең каршында ук, тәрәзә турысына куелган кечерәк кенә өстәл янында, бу малай шикелле тузгыган чәчле, кәләпүшсез бер егет утыра иде. Вәли аны күргәч, сәлам бирү уеннан бөтенләй кайтты. "Исәнмесез!" димәкче булган иде, тел очына килгәч кенә ул бу сүзне тотып калды, чөнки алай диюе дә әллә ничек килешмәс төсле тоела иде. Ләкин болай бер сүз әйтми күзле бүкән булып тору тагы килешми иде. Шунлыктан калтыраган сыманрак тавыш белән әйткән "Әссәламу галәйкем!" үзенә дә сизелмичә аның авызыннан чыкты. Бу сәламнең көлке һәм урынсыз булып чыкканын Вәли үзе дә шундук сизеп алса да, аны инде кире кайтарып алу мөмкин түгел иде.
Теге егет баядан бирле моңар карап тора иде. Сәлам биргәнен ишеткәч, мыскыл итеп әйтелмәгәнлеге беленеп тора торган тавыш белән: "Вә галәйкүм әссәлам!" — дип, аның сәламен алды да шуның артыннан ук:
— Ни кирәк сезгә? — дип сорады.
Вәли, бүлмә эченә бер күз йөртеп караганнан соң, тотлыгыбрак:
— Миңа баш мөхәррир кирәк иде...— диде.
Теге егет, аның башыннан аягына кадәр бер тәхкыйрь күзе белән карап:
— Баш мөхәррир? Озакламый килер, утырып торыгыз! — диде дә алдындагы газетасын укырга ябышты.
Вәли, стена буендагы урындыкларның берсенә утырып, идарәханәне тикшереп карарга тотынды.
Идарәханә бер бүлмәле кечкенә генә бер номердан гыйбарәт булып, һәрбер татар номерлары күк шакшы вә пөхтәсез иде. һәр номер өчен фарыз хөкемендә булган үрмәкүч оялары, юешлектән каралып беткән стена кәгазьләре, идән тулы төрлетөрле таплар бу номерда да онытылып калмаганнар иде. Ишек янында киемнәр эленеп тора. Төкерек белән буялып беткән ишек төбендә пычрак аяк киемнәре аунап яталар иде. Бертуктамый чыжылдап тора торган чебеннәр белән тулган тәрәзә тугрысында баш мөхәррирнең искерәк кенә өстәле тора, икенче тәрәзә тугрысында аннан башка тагы бер кечерәк өстәл, буш стена буена куелган берничә искереп беткән урындыклар бүлмәнең бөтен җиһазын тәмам итәләр иде.
Вәли шушы әйберләрнең барысын да күзеннән кичереп чыкты. Идарәханә бер дә ул уйлаганча түгел иде. Идәндәге таплар, буялган галошлар, идән тутырып яткан папирос төпчекләре, шырпылар, үлгән чебеннәр аңар идарәханә шикелле мөкатдәс урынны мыскыл иткән күк күренәләр иде. Вәли алардан күзен алды да кечкенә өстәл янында газета укып утырган егетне карый башлады. Бу егетнең өстендә кыек якалы, кызыл төсле урыс күлмәге белән шакмаклы иске пиджак, аягында искерәк чалбар белән штиблетлар иде. Башы яланбаш булып, аркан утырганлыктан, Вәлигә аның тузгып торган озын чәчләре генә күренә иде. Вәли аны "Бу мөхәррирләрдән берседер инде" дип уйлап куйды.
Менә коридорда аяк тавышы ишетелә башлады. Вәли, баш мөхәррир түгел микән дип, күзен ишеккә текәп торса да, ул булмады, аяк авазы узып китте.
Теге егет тә, газетасыннан аерылып, ишеккә таба борылган иде. Вәли аның йөзен дикъкатьләбрәк карады. Ул аңар бик яшь шикелле тоелды. Аның мыегы да әле яңа гына чыга башлап, ирене өстендә чак кына беленеп тора иде. Вәлидә аннан көнләшү тойгысы уянды. Ул аның, шундый яшь була торып, газета язучысы була алуыннан көнләшә иде. Егет Вәлигә мыскыл иткән сыман елмаеп карады да кесәсеннән папирос алып тарта башлады. Вәли бу егетләрнең үзенә бу рәвешчә мыскыл итеп карауларын бер дә аңлый алмый иде.
Вәли инде көтә-көтә зарыга башлаган иде. Сәгатен алып карады. Сәгать беренче яртыдан узган иде. Баш мөхәррир, инде күптән идарәдә булырга тиеш булса да, әллә нишләп килми иде. Менә тагын коридорда аяк тавышы. Вәлинең йөрәге тагы леп-леп итә башлады. Ишек ачылды; ләкин ишектән кергән кеше баш мөхәррир түгел, бәлки бая керешли Вәлигә каршы очраган егет иде. Аның аягында читек, өстендә казакидан кыскарак, тужуркадан озынрак кием, башында кәләпүш иде. Ул бөтенләй мыексыз булып, өстәл янындагы егеттән дә яшьрәк күренә иде.
Бу егетнең нигәдер авызы ерылган иде. Ул ишектән керүе нә: "Галәү, кил әле!" — дип, өстәл янында утырган егетне бармагы белән изәп чакырып китерде дә аңар нидер көлә-көлә сөйли башлады. Алар шыпыртлап сөйләшкәнгә, ни сөйләгәннәре Вәлигә ишетелми иде. Сөйләшеп-көлешеп беткәч, әле кергән егет, Вәлигә башы белән ишарә кылып:
— Бу шифрәт нәрсә көтә соң? — диде.
Ул акрын тавыш белән әйтсә дә, һәммә сүзе Вәлигә ишетелә иде. Бу сүзне ишеткәч, Вәли кып-кызыл булып кызарды. Бу егетләрнең үзен болай мыскыл итүләрен ул әле һаман аңлый алмый иде.
Яланбашлы егет иптәшенә көлеп карады да:
— Редакторны көтә. Мөхәррир булмакчы булып йөри торгандыр... Ни кирәк булсын тагы аңар, күмер карагына!..— диде. Икесе дә көлештеләр.
Бу хурлык инде Вәлигә чыдамаслык була башлады. Ул газета идарәсендә мондый эш булуны уена да китермәгән иде. Ул, кып-кызыл кызарып, егетләргә ачу күзе белән карап алды. Егетләрнең берсе-берсе бу карашны күреп алган булуга кирәк, алар шыпыртрак сөйләшә башладылар. Вакыт-вакыт кына Вәлигә әлеге мыскыл итү көлүе белән көлеп карап куялар иде.
Вәлинең идарәханәгә килгәндәге күтәренке рухы инде күптән беткән, идарәханә дә инде аңар мөкатдәс урын булып күренми башлаган иде. Аның бар өмиде хәзер баш мөхәррирдә генә булып, аның килгәнен дүрт күз белән көтә иде. Ләкин сәгатькә караганда инде бер сәгать элек монда булырга тиеш булса да, үч иткән шикелле мөхәррир килми иде.
Тик утырганга Вәлинең чыдамаслык булып эче поша башлады. Әгәр дә мөхәррир тагын бераз килми торса, чыгып китәрлек булган иде. Теге егетләр һаман ишек янында нидер сөйләп, иң ачу китергеч рәвештә пышын-пышын көләләр, ә Вәлигә алар һаман әле үзе тугрысында сөйләшәләр шикелле тоела иде.
Вәли инде тәмам чыгып китәргә якынлашканда гына, егетләрнең^олуграгы, иптәшенә карап:
— Йә, җитәр инде, пожалуйста! — диде дә алар көлүләреннән туктадылар. Шуннан соң шул ук егет, үзенә бик җитди кыяфәт биргән булып, Вәлигә әйләнде дә хәкарәтле (мыскыллы.— Төз) җитди бер тавыш белән:
— Сез кайсы мәдрәсә Талибларыннан (шәкертләреннән.— Төз.) буласыз? — дип сорады. Вәли аңар бик салкын гына: "Мин шәкерт түгел!" —дип җавап биреп, тагын бер мәртәбә ачу күзе белән карарга өлгермәде, шул арада бер дә көтмәгәндә генә ишек ачылып, баш мөхәррир белән икенче бер кеше сөйләшә-сөйләшә идарәгә килеп керделәр.
Ишек ачылуга, ишек катында тора торган ике егет икесе дә сикереп киткән күк булдылар. Яланбашы үзенең өстәле янына китеп, тегесе мөхәррир белән теге кешенең өсләреннән пальтоларын салдырырга ябышты. Мөхәррирнең өстендә озын казаки, башында кара кәләпүш, янындагы кешенең исә башы яланбаш, өстендә пиджак, борыны өстендә күзлек иде. Алар ни тугрысындадыр бик кызу сөйләшәләр иде. Вәли бераздан аларның бәхәсләре политика хакында булганлыгын аңлады. Мөхәррир белән теге кеше, берәүгә дә илтифат итмичә генә, өстәл янына килделәр дә мөхәррир үз урынына, күзлекле әфәнде аның каршына утырып, сүзләрендә дәвам иттеләр.
Алар сүзләрен политикадан Дума мәсьәләсенә, аннан мөселман иттифакына (берлегенә.— Төз.), аннан тагы әллә ниләргә, әллә ниләргә күчерделәр. Вәлигә аларның сүзләре бетмәс шикелле тоела иде. Ул эченнән "Менә сиңа мөхәррир! Мин аны сәгатькә якын көтеп утырдым. Ә ул — менә!.." дип уйлый иде. Вәлинең идарәханәдә утырганына сәгать ярым булып, ул утыра-утыра тәмам талчыгып беткән иде. Ә мөхәррирнең моны күрүе дә юк, һаман сөйләшүе сөйләшү...
Вәлинең инде мөхәрриргә дә, теге кешегә дә ачуы килә башлаган иде. Ул, бер караганда, мөхәррирнең вакытын алып утыра дип теге кешене гаепләмәкче була; икенче караганда, аңар, үз эшен карамый кеше белән сөйләшеп утырганга, мөхәррир гаепле шикелле күренә иде. Ул ничек тә болай илтифатсызлыкны баш мөхәррир шикелле зур кешегә муафыйк күрми иде.
Вәли "Әллә мөхәррир мине онытты микән?" дип, йөткергәләп, урындыгын кузгаткалап та куя, ләкин мөхәррир әйләнеп тә карамый иде. Мөхәррирнең идарәгә килгәненә дә инде сәгатькә якын булып, Вәлигә бу көтү тәмам бер газапка, җәзага әйләнсә дә, ул үзенең нинди эш белән килгәнен исәпләп, аннан соң бу кадәр көткәнне ник тагы аз гына көтмәскә дип, эшен бетермичә идарәханәдән китмәскә уйлаган иде.
Менә көчкә ахырда теге кеше, китәргә хәзерләнеп, урыныннан торды. Аның белән сөйләшә-сөйләшә, мөхәррир дә урыныннан торды. Алар ишек катында тагын әллә никадәр сөйләшеп тордылар. Вәлинең теге күзлекле кешене ишектән төрткәләп чыгарасы килә иде. Ул ахырда чыгып китте; Вәли дә иркенләп сулыш алды. Ул инде хәзер мөхәррирдән күзен алмый иде.
Мөхәррир, тегене озаткач, вәкарь белән генә урынына килеп утырды да, Вәлигә әле генә күргән шикелле итеп карап:
— Сезгә ни кирәк? — диде.
Вәлинең йөрәге тагы идарәгә килеп кергән вакыттагы шикелле дөп-дөп тибә башлады. Ул, бер сүз әйтмичә генә урынын нан торды да, мөхәррирнең язу өстәле янына килеп, кесәсендәге шигырь язган кәгазьләрен өстәлгә салды. Өстәл катына килүенә Вәлинең күзе мөхәррирнең яшел постау белән капланган иске генә язу өстәле өстендә яткан өем-өем кәгазь вә газеталарга, вак кына төймәле зур счетка һәм бер буялып беткән кара савытына төште. Аннан ары аның күзенә постау өстендә, мөхәррирнең нәкъ үзе тугрысында җәелеп яткан зур кара табы чалынды. Шуннан соң гына ул күзен мөхәррирнең йөзенә күтәрде. Мөхәррирнең сөальле карашына ул көчкә генә:
— Шигырьләр... Газетага дәрҗ кылырга (бастырырга.— Төз.)...— диде дә шундук әйткән сүзләренең үзе әйтергә теләгәнчә чыкмавы, әллә нинди мескен сүзләр булып чыгуы, тавышы да гадәттәгечә булмыйча, әллә кем тавышына охшап, бөтенләй ят тавыш булып чыгуы өчен үзен шелтәләргә тотынды. Тавышын төзәтер өчен "эһем, эһем" дип тамак кырып куйды. Бу тамак кыру тагы да кызганычрак, тагы да мескенрәк булып чыккан шикелле булды.
Мөхәррир моның кәгазьләрен алып, актаргалый-актаргалый:
— Шигырьләр?.. Ярый, карармын. Басарлыклары булса, басылыр...— диде. Аннан соң шигырьләрне рәтләп, өстәлнең бер читенә, башка кәгазьләр янына куйды. Вәли мөхәррирнең шигырьләрне хәзер карарга уйламаганлыгын күреп батырланды да:
— Мөхәррир әфәнде... Шигырьләрне хәзер укып чыгып, басылуларын-басылмасын әйтеп җибәрсәгез яхшы булыр иде. Башка көнне килеп йөрергә минем вакытым юк...— диде. Үзенең башында бертуктаусыз, ачу китереп, мөхәррирнең "басарлыклары булса..." дигән сүзе яңгырый иде.
Мөхәррир, теләр-теләмәс кенә кәгазьләрне кире алдына алды да, бик тырышып язылып, "Вәли Әл-Байтирәки" дип имзаланган шигырьләрне берәмләп карый-карый, Вәлидән сорашырга тотынды:
— Сезнең моңа кадәр безнең газетада шигырьләрегез басылганы бар идеме?
— Юк.
— Башка берәр газетада басылганнары юкмы?
— Юк... Бер җиргә дә биреп караганым юк иде әле...
— Һм...
Вәли мөхәррирнең шигырьләрне карап бетерүен тынычсызланып көтә иде. Ул хәзер үзенең әсәрләренең тәкъдир ителәчәген, үзенең шагыйрьлегенең бөтен киләчәге хәзердән башланачагын күңелдән кичерә иде. Ләкин аның күз алдына бары аллы-гөлле картиналар гына киләләр; ул шигырьләренең кабул ителмәвен уйламый гына түгел, бәлки үзен мәшһүр шагыйрь булган итеп, теге күзлекле әфәнде шикелле зур кешеләр белән бергә йөри итеп тасвир итә иде. Аның бая көтеп утырганда эч пошулары — Һәммәсе онытылып, ул инде хәзер җанлы интизарга әверелгән иде.
Менә мөхәррир башын күтәрде. Аның йөзеннән Вәлинең шигырьләренә тамчы кадәр дә исе китмәгәнлеге беленә иде. Моны күрүгә Вәлинең эче гөж итеп китте. Мөхәррир аңар карады да, "Күз" исемле бер шигыренә бармагы белән төртеп күрсәтеп:
— Бусы тәрҗемә булырга кирәк?..— диде.
Мөхәррирнең карашы да, тавышы да, сүзләре дә Вәлигә бик хурлангыч, бик мыскыл иткеч шикелле тоелдылар. Аныңча, бу караштан, бу сүзләрдән мөхәррирнең үзенә ышанмавы, алдакчы, "кеше шигырен урлап тәрҗемә иткән" дип әйтәсе килүе чыга иде. Шул минутта ук Вәлинең башына ялт итеп бер фикер төште: чынлап та, бу шигыре үзе белгән бер русча шигырьгә охшый түгелме? Ул бу шигырен үзе дә сизми шул русча шигырьгә ияреп язмады микән, бу фикер Вәлинең башын бөтенләй чуалтып җибәрде. Ул үзен көчләп:
— Юк, тәрҗемә түгел...— дип җавап бирергә мәҗбүр итте. Ләкин аның тавышыннан үз сүзенә үзе дә ышанмаганлык беленеп тора иде.
Вәли, мөхәррирнең актык сүзен көтеп, аның күзләренә карады. Мөхәррир шигырь язган кәгазьләрне акрын гына рәтлирәтли:
— Шигырьләрегез вәзенсез (ритмсыз.— Төз.) язылган... Шулай ук ифадәсе дә (сурәтлелеге дә.— Төз.) бик үк яхшы түгел. Аннан соң шигырьләр әле үзебездә дә тартма тулы. Егерме-утызлап басылмаган шигырь ята...— диде дә Вәлинең йөзенә карап, көлемсерәп куйды. Ул тагы нидер әйтмәкче булган иде, нәрсә уйлаптыр, әйтми калдырды. Ләкин Вәлигә инде бу кадәресе дә бик җиткән иде. Мөхәррирнең бу сүзләре аңар башына чүкеч белән суккан шикелле тәэсир иттеләр. Ул, мөхәррирнең өстәле өстендәге зур кара табына күзләрен терәгән килеш, бер сүз әйтми, баскан урынында катып тора иде. Башында бик зур бушлыктан башка һичбер нәрсә хис итми иде.
Ахырда мөхәррирнең "мә, үзеңә булсын!" дигән шикелле итеп шигырьләрен үзенең алдына китереп куюы Вәлине уятты. Ул шигырьләрен кулына алды. Кичә шулхәтле вакыт үткәреп, мөмкин кадәр матуррак итеп язарга тырышып, акка күчереп утырган шигырьләрен ул хәзер дошман күрә. Аларны ерткалап-ерткалап идәнгә ыргытасы килә иде. Икенче яктан ул аларны кызганган күк була, эченнән алар хакында "әй мескеннәр, мескеннәр!" дип уйлый иде. Ничек тә шигырьләрне кесәсенә тыкты да, торган урыныннан кузгалып, аз гына еламыйча, идарәдән чыгып китте. Аңар мөхәррир дә, баягы егетләр дә, үзен мыскыл итеп, телләрен чыгарып калган төсле тоелалар иде.
II
Шул рәвешчә Вәли, идарәханәдән башына сугып чыгарган поши шикелле чыгып, алдына-артына карамый үзенең фатирына таба юнәлде. Аякларын чак-чак кына өстерәп атлый иде. Мең төрле чуалчык уйлар аның башыннан узалар иде. Ул теге үзен мыскыл иткән ике егетне күз алдына китерә дә "Аларның ни хаклары бар; мине ник мыскыл иттеләр икән?" дип фикерли; аннан мөхәрриргә күчеп, "Китергән әйберләремне кабул итәрлек булмагач, ни өчен шулкадәр вакыт юкка көттереп утыртты икән?" дип уйлый; шуннан соң теге, мөхәррир белән килгән күзлекле кешегә ачуланып, "Шул гына, шул килеп өзде, ул булмаса, бәлки, мөхәррир шигырьләремне рәтләбрәк караган булыр иде дә, ихтимал, берәрсен алып калыр иде" дигән фикерне башыннан кичерә иде. Аннан соң ул "Юк, юк! Берәү дә гаепле түгел, бар гаеп үземдә. Шигырь куәте булмагач, минем язганнарымны кем кабул итсен соң? Анда әллә кемнәрнең тартма тулы шигырьләре ята икән. Аларны ничек тә әле алып калганнар, ә минекеләрне үземә тоттырып ук чыгардылар... Менә йөр үзеңне шагыйрь дип, бичара!" дип уйлый да, бөтенләй кара уйларга чумып, бөтен дөньяны ямьсез итеп күрә башлый иде.
Вәли идарәханәдә чакта иртәдән бирле күкне каплап торган болытлар таркалып, кояш та, болытлар арасыннан чыгып, шәһәр урамнарын нурына чумдырган иде. Болытлар бөтенләй таралып бетмәсәләр дә, араларында булган ачыклыклардан зәпзәңгәр һава күренеп тора иде. Көн кояшлы булса да, һава һаман да салкынча; суык җил исеп, салкынлыкны арттыра; күптәннән яңгыр булмаганга, урамнарда күтәрелгән тузан өермәләре, әллә ниткән дию пәриләре төсле, урамның бер башыннан бер башына сәяхәт итеп, күзләргә, авызга, борынга тузан тутыралар, тузан белән бергә һавада саргайган көзге яфраклар да берәнсәрән сары күбәләкләр шикелле булып очкалап йөриләр иде.
Вәлигә көн дә үзен мыскыл итәр өчен аязып, кояш та шуның өчен чыккан күк күренә иде. Аңар һәммә нәрсә: урамдагы кешеләр, йортлар, баганалар, кибет вывескалары — Һәммәсе, телләрен чыгарып: "Әнә, әнә! Карагыз! "Шагыйрь" бара! У-уу!.." — дип кычкырып калган шикелле булалар иде. Тузан өермәләре дә, аның артыннан килеп, көлешеп, итәкләреннән тартып, мыскыл итеп киткән төсле тоелалар иде.
Вәли шул хәлдә фатирына кайтып керде. Шул ук уйлар аңар анда да тынычлык бирмиләр иде. Түшәмдәге ярыклар, салынып торган стена кәгазьләре, почмаклардагы үрмәкүч оялары хәзер һәммәсе, аны мыскыл итеп, "Менә сиңа шагыйрь!" дип көлеп торалар иде.
Вәли кайгысын онытыр өчен өстәлдә яткан китапларны актара башлады. Ул бернәрсә турысында уйламыйча, кулына ни эләксә, шуны карый иде. Менә школа китапханәсеннән алып кайткан Пушкин әсәрләре. Вәли китапны ачты. Ачкан битендә Пушкинның рәсеме иде. Ул Пушкинга карады да уйга батты. Пушкин аңар башын селкеп, калын иреннәрен кыймылдатып, "Их, энем, энем!" дигән шикелле була иде. Вәли китапны, шап итеп ябып, өстәл өстенә куйды да утырган урыныннан торды. Ул үзендә баш авыртуы хис итә иде. Ул, көчкә аякларын өстерәп, караватына барып ятты да түшәмгә карап уйларга тотынды. Менә аның күзе, каяндыр алынып, стенага ябыштырылып куелган Лермонтов рәсеменә төште. Ул Вәлигә карап кайгырган, үзен кызганган шикелле тоела иде. Вәлинең башына тагы әллә нинди ямьсез уйлар тула башлады. Аның кычкырып-кычкырып елыйсы килә иде.
Вәли, фатирында бер карарга килә алмагач, дусты Васыйх янына мәдрәсәгә барып кайтмакчы булды. Ул башына бер авыр эш төшкән чакларда аның янына барып утырып, аның белән сөйләшеп, эчен бушата иде. Васыйх аңар һәрвакыт акыллы киңәшләр бирә, юата, күңелен тынычландыра иде. Бу юлы да ул иптәшен юатты. Төрле сүзләр сөйләп, аны яңадан өметләндерергә, төшкән рухын яңадан күтәрергә тырышты. Чынлап та, ахырда Вәли кайгысының үзе уйлаганча зур булмавына, әле бөтенләй өметне өзәрлек бер эш тә булганы юк икәнлегенә ышанган күк булды. Васыйх чәй әзерләп, бергә чәй эчәргә утырдылар. Гадәтләренчә, төрле мәсьәләләргә керешеп китеп, кичнең үткәнен тоймый да калдылар. Вәли иптәше яныннан киткәндә үзенең шигырьләре хакында бөтенләй оныткан иде.
Төн айлы иде. Буш урамнарда бер кеше күренми иде. Акрын гына кайта-кайта Вәли тагы уйланырга тотынды, хәзер аңар дустының үзен юатулары бик төпсез булып күренә башлады. Васыйхның: "Ник син аңар ул кадәр кайгырасың?.. Бер газет идарәсе кабул итмәгәнгә карап, сиңа әллә ни булмас бит! Берсендә басмасалар, икенчесендә басарлар. Син аның өчен бер дә кәефеңне бозма! һаман яз да яз! Синең шигырьләрең бер дә кешенекеннән ким түгел..." — дигән сүзләре инде аның кү ңелен тынычландыра алмыйлар, елаган баланы юатыр өчен әйтелгән буш сүзләр шикелле тоелалар иде. Хәзер Вәлинең эчендә ике шайтан утырып, алмаш-тилмәш аны газаплыйлар иде. Аларның берсе: "Бер дә исең китмәсен, бер мәртәбә кабул ителмәгәнгә ник ул хәтле кайгырырга? Башка газеталар бетмәгән ич; берсе кабул итмәсә, икенчесе басар!.. Аннан соң син тырышсаң, тагы да яхшырак яза алмассыңмыни?"—дип юатырга тотынса, икенчесе шундук аның киресенчә сөйли башлый: "Юк инде, бер булмагач булмый инде ул. Синең үзеңдә шул шагыйрьлек куәте юктыр, шуның өчен дә шул шигырьләреңнең дә рәте булмый торгандыр... Сиңамы соң шагыйрь булырга!" — ди иде.
Вәли, шундый уйлар белән газапланып, фатирына кайтып керде. Агасы өйдә юк, каядыр киткән иде. Тиз-тиз генә ут яндырып, каләм, кәгазь алды да өстәл катына утырды. Уе, үзендә шигырь куәте барлыгын үз-үзенә исбат итеп, күңелдәге шөбһәләрне бетерү өчен бик шәп бер шигырь язмакчы була иде. Шигырьнең мәүзугасын (эчтәлеген.— Төз.) һәм башыннан берике юлын инде ул юлда ук уйлап кайткан иде. Ул, кәгазьнең башына шигырьнең исемен куйгач, тиз генә юлда уйлап тапкан берничә юлын язып ташлады. Ләкин шигырен шуннан ары бер юл да арттыра алмады. Никадәр уйласа да, никадәр баш ватса да, аның башына, үч иткән күк, мисраглар (тезмәләр.— Төз) да, кафияләр (рифмалар.— Төз.) дә килмиләр иде.
Вәли каләмен кулына тоткан, куллары белән башына таянган хәлдә, бик озак фикерләрен башына җыя алмыйча, уйланып утырды. Ахырда ул, бер карарга килгән төсле булып, сикереп торды да, ачу һәм өметсезлек белән кулындагы каләмен өстәл өстенә ыргытып бәрде. Ул хәзер үзенең куәтсезлегенә, үзенең шагыйрь була алмаячагына тәмам ышанган иде.
Вәли үзенең тамагына тыгылган йодрык кадәрле бер әйбер барлыгын тоя иде. Ул үзенең нишләгәнен дә сизмәенчә, шигырьләр яза торган дәфтәрен актара башлады. Менә аның үзүзенә бик нык ышанып, дәртләнеп-дәртләнеп язган шигырьләре берсе артыннан берсе күз алдыннан үтә башладылар. Алар һәммәсе: "Юк шул инде, беттек инде, беттек! Үтте инде ул, үтте синең шатлыклы чакларың!" — дигән күк булалар иде. Менә иң ахырдан аның күзләренә үзенең иң элек язган шигыре ташланды. Аның, моны күргәч, артык чыдар хәле калмады: дәфтәрне атып бәрде дә балалар шикелле үкереп елый башлады. Аңар хәзер дөньяның, дөньяда торуның бер кызыгы да калмаган шикелле тоела иде. Ул бернәрсә дә уйламыйча гына караваты янына килде дә лып итеп урын өстенә егылды. Караватының такталары кызганыч тавыш белән шыгырдадылар.
Вәли туйганчы елады да, елап аргач, тагы уйлый башлады. Ул хәзер үзен дөньяда иң бәхетсез кеше итеп хисаплый иде. Аңар хәзер һәммә кеше үзенә дошманлык тоткан булып, дөньяда бары ул үзе генә һәркем тарафыннан кимсетелгән булып күренә иде. Ул ахырда "Болай булгач инде дөньяда торырга да кирәкми! Нигә торырга?" дип нәтиҗә чыгарды да, тагын күз яшенә кырылып, еларга ябышты. Ул, тешләрен кысып, кулларын йомарлап, ярсый-ярсый җылый иде. Аның күз кабаклары шешкән, башы ут күк яна, чигәсендәге тамырлары дөп-дөп тибәләр иде. Хәзер аның ничек итеп булса да дөньядан югаласы, үзен-үзе үтерәсе килә иде.
Ул, шул рәвешчә байтак вакыт елап ятып, тәмам хәлдән тайгач, үзе дә белмәенчә каты йокыга китте. Сәгать уникеләрдә агасы кайтты. Ул кайтканда, Вәли инде үлек шикелле йоклый иде. Ул, аның чишенмичә йоклаганын күреп, уятыр өчен эндәшсә дә, уянмагач, шул көе калдырды.
Бу вакытта Вәли газета идарәсендә утыра иде. Идарәханә искиткеч матур залда иде, теге казакилы, кәләпүшле мөхәррир дә шунда иде. Ул, кулын кысып, селкә-селкә: "Менә рәхмәт! Менә рәхмәт!" — ди. Вәлинең шатлыгы эченә сыймый. Мөхәрриргә әллә ниләр әйтмәкче була, ләкин сүз таба алмый... Шул вакыт мөхәррир кесәсеннән Вәлинең шигырьләрен ала да ерткалый башлый. Үзе әтәч кытаклаган шикелле кет-кет итеп көлә. Әллә нинди куркыныч көлү белән көлә. Бу көлүдән Вәлинең табан асларында, аркаларында тараканнар йөгерергә тотына, ерткаланган кәгазьләр зал эчендә очып йөри башлыйлар. Вәли, аларны тотар өчен, артларыннан чаба, ләкин тота алмый. Кәгазьләр һаман качалар. Алар артыннан елый-елый йөгерә. Мөхәррир, авызын бик зур итеп ерып, тешләрен ыржайтып шаркылдый, көлә. Вәли, аның көлгәненнән куркып, идарәдән чыгып китмәкче була. Ләкин идарәнең ишеге юк икән. Мөхәррир, баягыча көлеп, Вәлигә таба килә. Ул йөгерергә тотына. Әйләнеп караса, артыннан мөхәррир кумый, ырылдый-ырылдый авызын ачып зур кара эт куа икән. Ул хәзер идарәдә түгел, бик киң буш бер далада икән. Вәли чын көче белән чаба башлады. Ул каршында күренгән агачка менеп качмакчы була иде. Ләкин агач янына барган саен ераклаша, һич барып җитү мөмкин түгел иде. Менә кара эт инде килеп җитә... Вәли чын көче белән йөгермәкче була. Ләкин аяклары тыңламыйлар, таш бәйләгән шикелле акрын атлыйлар. Менә эт килеп җитте. Менә өстенә сикерде... дигәндә, Вәли уянып китте. Ул калтырана, маңгаена салкын тир чыккан иде. Бүлмә караңгы, бары агасы ның гына гырылдап йоклаганы ишетелә иде. Ул киемнәрен чишенеп ташлады да, бернәрсә уйламыйча гына яңадан йокыга китте.
Иртә белән агасы Вәлине уятты. Аның бөтен тәне кыйналып ташланган кешенеке күк ватылган, башы кургашын койган шикелле авырайган иде. Тәрәзәдән кергән аз гына яктылыкта бүлмә эче бик ямьсез, бик күңелсез булып күренә иде. "Мин нишләгән идем соң әле?" дигән сөаль Вәлинең башына килде. Шул минут кичәге хәлләр, үткән төнге төшләр — Һәммәсе ялт итеп аның хәтеренә төштеләр. Уйлап-уйлап торды да әллә нинди бер ачу белән эченнән генә:: "Юк, мин моның белән генә калмам әле! Мин язармын, язармын!" — диде. Ләкин элеккеге күтәренкелек, элеккеге ышануның хәзер күңелдә юклыгын, аларның инде әллә кая очканлыгын ул үзе дә сизә иде.
Исемсез хикәя
Май ае кичләреннән бер кич иде. Яңа гына яфрак ярган тупыл агачларыннан әле һаман язгы ис — чәер исе килеп тора, алма агачларының ботаклары кичке эңгер-меңгердә ап-ак кар белән капланган төсле булып күренәләр иде. Беленер-беленмәслек кенә исеп китә торган, язгы кичләрдә генә була торган бераз җылымса җил шул ап-ак чәчәкләр белән капланган ботакларны акрын гына селкетә дә, алма чәчәгенең борынга чакчак кына беленә торган нәфис исе, әллә нинди аңлатып булмый торган яз һавасы исе белән бергә катышып, күкрәкләрне шыпырт кына кытыкландыра, әллә нинди үзеңә дә мәгълүм булмаган тойгылар, сизгүләр (интуиция мәгънәсендә.— Төз.), үзләренең җиңел генә селкенгәли торган канатлары белән җилпеп, күңелне уяталар иде. Мондый язгы кичләрне ак сакаллы картларның да йөрәкләре яшь вакыттагыча дулкынланып, табигатьтә булган һәммә җанлы вә җансыз мәхлуклар (җан ияләре.— Төз.) сөю белән генә, сөюгә таба ыргылу белән генә яшиләр. Әнә тупылларның яңа гына дөньяга чыккан, үтәләреннән көн күренеп тора торган яфраклары да, лепердәшеп, бер-берсе белән гыйшык турысында серләшәләр, әнә мәхәббәтләренең тулылыгыннандыр, эреп китәргә торган төсле ботакларын салындырган алма агачларының мәгъсүм (гөнаһсыз.— Төз.) чәчәкләре бер-берсенең колагына мәхәббәт җырлары җырлыйлар; җырлыйлар да үзләре, яшь кызлар шикелле оялып, алсу кызыллык белән кызаралар. Төн күбәләкләре, ярканатлар да,бөтен тәннәрен күзгә күренми торган гыйшык уты тутырганга чыдый алмый, бертуктаусыз арлы-бирле очалар. Ә бакалар? Бакалар? Аларны инде әйткән дә юк... Алар бөтенләй акылдан шашканнар! Әнә ишетәмсез, берсе ничаклы хис белән сайрый? Ул үзенең мәгъшукасына ниләр-ниләр генә вәгъдә итми: ул аңар ефәк калфаклар да, каюлы читекләр дә алып бирәчәк. Сөяктән сарайлар, мүктән түшәкләр дә салачак! Ә гыйшык нинди-нинди генә вәгъдәләр бирдертми, нинди генә антлар әйттерми!..
Салих та бу кичне үзен нәкъ җүләр балык күк хис итә иде. Бу матур кич, кояш баеган турыдагы бетми торган кызыл шәфәкъ, хәзер үзе рәшәткәсе буенда торган бакчадан килә торган тупыл исе, бакчаның караңгылыгында серле аклык белән агарып торган алмагачлары, алардан килгән сизелер-сизелмәс кенә хуш ис — Һәммәсе Салихның башын әйләндерәләр, аны язгы гыйшык исереклеге белән исертеп, миен әллә нинди җиңел генә томан белән каплыйлар иде. Мөмкинме соң? Ул яшь иде, өске ирене өстендә чак кына мыек эзе беленеп килә. Шуның белән бергә үк ул гашыйк иде. Шушы бер сүз белән бөтен мәгънә аңланырга тиеш: ул гашыйк иде. Әнә шул рәшәткә артында, әнә шул агачлар арасыннан тәрәзәләренең шәүләсе күренә торган йортта аның сөйгәне тора. Әйе, сөйгәне, җаннан артык сөйгәне — Разия! Аның исеме Разия, Разия! Ах, нинди матур исем!..
Салихның беренче мәхәббәте, беренче тапкыр сөюе иде. Беренче мәхәббәт! Беләсезме аның нәрсә икәнен? — Ал чәчәкләрнең төбеннән ал канатлы күбәләкләр эчә торган ширбәт ул. Язгы төннәрдә яшь кызларның гына төшләренә керә торган төш ул. Кызыл гөл чәчәге эченә төшкән саф чык тамчысы ул. Иртә белән кояш чыгар алдыннан кызыл нурлар эчендә йөзә торган ак болытлар арасыннан туган канатлы фәрештә ул. Юк, аны дөньяда булган һәм булмаган нәрсәләрнең берсенә дә охшатып аңлату мөмкин түгел. Аны гашыйк үзе генә аңлый, үзе генә сизә...
Салихның бөтен фикере Разия турысында гына иде. Ул һәр кичне, диварның шушы кечкенә бакча капкасы янында көтеп торып, аның белән очрашса да, көн буе Разияны уйлаудан бушый алмый иде. Бер-бер әйбер укырга тотынса да, аның алдында Разия басып тора, җырларга-көйләргә башласа да, күз алдына хәзер Разия килеп баса, пианинода уйнарга утырса да, Разияның кара күзләре күренгән төсле булалар иде. Төшендә аның Разияны күрми калган көне сирәк булып, бу төштәге очрашулар өндәгеләргә караганда да шагыйранәрәк иде. Күбесенчә ул аны шушылай күрә иде: менә Разия ни өчендер, сулыгып-сулыгып, куллары белән битен каплап елый, Салих аны төрле мөлаем сүзләр белән юатырга тырыша, битеннән кулларын алып, яулык белән күз яшьләрен сөртә, "Разия, җаным, елама: мин сине сөям бит!" ди, маңгаеннан, чәчләреннән, яшькә чыланган күзләреннән үбә. Чиксез мәхәббәт белән, шуның белән бергә үк изге, мөкатдәс нәрсәне үпкән күк итеп үбә. Разия елаудан туктый. Моңлы-моңлы күзләре белән Салихка карап тора да аны кысып кочаклый... Менә нинди төшләр күрә иде Салих!
Салихка дөньяда Разия шикелле матур, аның шикелле сөйкемле икенче кызның булуы да мөмкин түгел шикелле тоела, тоела гына түгел, ул шуңа ышана иде. Разияның һәрбер хәрәкәтен, һәрбер килешләрен, һәрбер күз карашларын ул күңелдән белеп бетергән, аның йөзе, кәгазьгә язылган сурәт күк, һәрвакыт күз алдында тора иде. Ул йөз шулкадәр мәхәббәтле, шулчаклы сөйкемле иде, аның кайсыбер килешеп бетмәгәнрәк җирләре дә аңа әллә ничек аерата мәхәббәтле булып күренәләр иде.
Салих бу көн дә гадәтенчә билгеләнгән вакытта бакча рәшәткәсе янына килгән иде. Ул инде байтактан бирле шунда торса да, секундтан-секундка бакча юлында Разияның аяк тавышы ишетелү, киң зәңгәр лента белән буган ак күлмәгенең агач арасында күренү ихтималы көтүнең авырлыгын тоелдырмый иде.
Ах! Менә кинәт Разияның тавышы ишетелә башлады. Ләкин бөтенләй башка яктан, Салих көтмәгән яктан. Башка вакытта бу тавыш Салихны ничаклы шатландыра иде, аның йөрәген ләззәт белән кысылып тибрәнергә мәҗбүр итә иде. Ләкин, хәзер аны ишеткәч, Салихның йөрәге урыныннан кубып төшеп киткән күк булды. Ни өченме? Чөнки Разияның тавышы ялгыз гына түгел, ул кем беләндер?! Тавышына караганда, бу "кем"нең ир кеше булганлыгын белү бик ансат иде. Бу кем тавышы булмак кирәк соң? Разияның атасының тавышы түгел, аның тавышын Салих бик яхшы белә. Аларга килеп йөри торган ир кардәшләренең дә юклыгын Салих Разияның үзеннән ишетеп белә иде. Соң алай булгач, Разия кич белән ялгызы гына бакчада нинди ир белән йөрмәк кирәк? Әллә юкса... Ах, юк! Разияны, "сөям" дигән сүзне шулкадәр чынлык белән күзгә карап әйтә торган Разияны ничек итеп моңар чаклы алдалап йөргән дип уйларга мөмкин булсын? Юк, юк, бу мөмкин түгел!..
Менә тегеләрнең тавышлары ачыграк ишетелә башлады. Килеп җитәләр. Салих рәшәткә янында үскән куаклар астына узды да килүчеләрне карарга тотынды. Тавышлар хәзер аермачык ишетелә, ни сөйләшкәннәрен дә аңларга мөмкин. Тупасрак ирләр тавышының:
— Разия, син мине бу вакытта кайтыр дип бер дә уйламагансындыр, ә? — диюенә каршы, Разияның музыкаль тавыш шикелле колакны рәхәтләндерә торган тавышы:
— Юк, хәзер кайтыр дип үк уйламасам да, алай да әллә ничек күңелем сизгән иде. Өченче көн генә төшемдә дә син кайткансың икән дип күргән идем...
"Ә, хәзер эш билгеле! Разия бары "сине сөям, сине яратам!" дигән сүзләрне генә әйткәндә шундый йөрәккә үтә торган тавышы белән сөйли. Шөбһә юк, Разияның читтә сөйгәне булган да шул кайткан. Ә Разия аны сөймәгән, бары болай, кызык өчен генә алдалап йөрткән икән. Ах, хатын-кыз, хатын-кыз!"
Менә алар агач арасыннан чыктылар. Шулай, шулай! Тегесе зур гәүдәле яшь егет. Икесе култыклашканнар. Салих, поскан урынында тешләрен кысып, кулларын йодрыклап, ни хәл итәргә белми тегеләргә карап тора иде. Аның хәзер, поскан урыныннан сикереп чыгып, теге егеткә ябышасы, битләренә төкерәсе, җиргә егып, аяклары белән изеп таптыйсы килә иде. Алай да ул чыдап, үзенең яшеренгәнлеген белдертмәскә тырышты. Разия сүзендә дәвам итте:
— Менә беләмсең инде, мин сине ничек сагынган идем. Ә син, усал, әллә кайчаннан бирле хат та язганың юк. Бөтенләй онытып бетердең. Ичмаса, кайтасыңны әйтеп тә бер хат язмадың...
— Юк, Разия, мин кайтасымнан хат язмавым бөтенләй башка сәбәптән иде. Мин юри, сюрприз ясар өчен шулай хәбәрсез кайттым бит!
Менә алар капкага җитәрәк кенә, икенче юлга борылып, кереп киттеләр. Разия теге егетне үзе шулай итеп алып китте шикелле. Салих Разияның:
— Чынлап, синең кайтуың миңа нәкъ күктән төшкән шикелле булды инде...— дигән сүзләрен генә ишетте дә артык ишетә алмады. Тегеләр ераклашып, сүзләре аңлашылмый башлады.
Разияның һәммә сүзләре Салихның йөрәгенә агулы хәнҗәрләр шикелле килеп кадалалар иде. Ул тәмам аптырап калган, аның мәхәббәткә, кызларга булган иманы бер минутта җимерелгән иде. Әллә нинди фикерләр, кара шайтаннар шикелле мәтәлчек атына-атына, чуалган башында сәяхәт итәләр, аның көләсе дә, бик каты кычкырып елыйсы да килә иде.
"Ах, кызлар! Сезнең сөям дигән сүзегезгә ышанырга ярамагач, инде сезнең кайсы сүзегезгә ышанырга кирәк? Алдакчылар, алдакчылар! Разия! Син дә алдагач инде, бу дөньяда кем алдамас? Шундый фәрештә күк кызлар да алдый алырлар дип берәү бер генә сәгать элек әйткән булса, Салих аңа ышаныр идемени? Үз күзең белән күргәч, ышанмасаң да ышанырга туры килә... Алдау белән генә калса ярар иде, ул бит менә, җитмәсә, күрәләтә торып мыскыл итә, имеш, сөям дип йөргән кешеңә бер урынга килергә куш та, ул килгәч кенә, икенче кеше белән култыклашып, шул ук урынга кил! Мондый оятсызлыкны эшләргә Разия шикелле кызларның батырлыгы җитәр дип ничек уйларга кирәк?"
Салих: "Ах, Разия! Нишләттең син мине? — диде дә, бакча рәшәткәсенә терсәкләре белән таянып, битен куллары белән каплап еларга тотынды.— Ах, Разия, Разия! Нишләттең син мине".
Разиядан өмет өзсә дә, ул әле теге егетне нишләтә белер. Салих эченнән "Мин аны үтерермен, үтерми калмам! Әнә шунда Разия гомере буенча шуның хәсрәтен кичеп җәфалансын. Кешене алдаганының, "сөям" дип ялганлап кешенең башын әйләндергәненең җәзасын күрсен!" дип уйлады. Шул вакытта үзенең револьверы булмаганлыгы исенә килеп төште.
"Юк, ул аны үтерми калмый, ничек итеп булса да, үтерә, атып булмаса, чәнчеп булса да, буып булса да үтерә..." Шул фикер белән азрак тынычланып, Салих өенә кайтырга борылды. Күп тә китмәгән иде, "Салих, Салих!" дигән тавышка ул тукталды. Тавыш Разияныкы иде. Әйләнеп караса, цРазия рәшәткә янында тора. Йөгерә-йөгерә мышкылдаган. Йөзе нәкъ әүвәлге, сөя торган Разия йөзе. Бернәрсә дә булмаган төсле, әүвәлгечә Салихның йөзенә туп-туры, көлеп карый. Салих эченнән "Юк, беләбез инде без сине! Алдый алмассың инде, тәти кыз!" дип уйлады. Кинәт эчендә шул алдакчы кызга каршы ачу тойгысы уянды. "Кара син аны, күзен дә йоммыйча карап тора. Ул бая, тәгаен миңа үзенең теге егет белән киткәнлеген күрсәтеп, мине мыскыл итәр өчен, капка янына килеп, узып китте бит. Теге җәфа, борылып кереп киткәндә, капкага таба борылып карамады түгелме?" Ул аны ботарлап-ботарлап ташлыйсы килә иде.
Салих үзенең йөзенә бирә алган кадәр ачулы кыяфәт бирде дә, Разияның каршысына килеп, трагик ролен уйный торган артистлар тавышы белән шушы сүзләрне әйтте:
— Җитәр инде, Разия! Байтак алдап йөрттең. Моннан ары инде алдый алмассың: мин һәммәсен күрдем, һәммәсен ишеттем...
Разия, бу сүзләрне уенга алып, көләргә дә белмәде, гаҗәпләнергә дә белмәде, һичбер нәрсә аңламаенча:
— Нәрсә сөйлисең син, Салих? Ни булган? Кем алдаган? Нәрсә күрдең? Нәрсә ишеттең? — дип сорады. Салих, тагын да тавышын күтәрә төшеп:
— Җитәр инде! Озакка китте бу уен. Мин хәзер һәммәсен беләм. Миннән яшерә алмассың. Әле генә син "аның" белән култыклашып узып киткәндә, мин монда идем! — диде.
Салих бу сүзне әйтеп өлгерә алмады, Разияның урмандагы кошлар тавышы төсле ачык тавышы бөтен бакчаны яңгыратты. Аның көлүе шундый саф, шундый гөнаһсыз, шундый эчкерсез иде. Көлеп туйгач, ул тәмам аптыраган кыяфәт белән каршында басып торган Салихка карады да:
— Ул бит минем бертуган абыем! Әле күптән түгел генә кайтты, — диде.
Габдерәшит бабай
Мин сезгә моннан күп-күп еллар элек, әби патша заманында ук булып узган хәлләрдән бер чын хикәя сөйләмәкче булам. Мин аны картлардан, карчыклардан ишеткәнчә, мөмкин кадәр арттырмый, киметми сөйләргә тырышырмын. Сез моннан элек нинди искиткеч эшләр, әкиятләр генә булырга ярый торган гаҗәпләр көтмәгез, юкса алданырсыз. Мин сезгә бары бездән йөз еллар, бәлки, артыграк та элегрәк, дөньяда торып киткән бабаларыбызның тормышыннан үземә мәгълүм булган бер кисәген ачып күрсәтмәкче булам.
Казан артында Мәтәскә атлы бер авыл бар. Бу авыл бик күптәннән бирле шул урында тора. Аның кайчан салынганын йөз яшьлек карт бабайлар да белә алмыйлар. Бәлки, ул хан заманнарыннан бирле шул җирдә утыра торгандыр. Казанны алган чакта урыс гаскәре, бәлки, ул авылны таптап, харап итеп узгандыр. Әмма аңар карап авыл бетмәгән. Ул һаман исән-сау, яшьләр үсәләр, картлар үләләр. Алар урынына икенче кешеләр дөньяга киләләр. Бер буын урынына икенче — яшь буын килә. Тормыш, шулай итеп, үз юлында баруында бер сәгать тә туктап тормый, һаман алга баруында дәвам итә.
Мәтәскә авылы бик матур тау итәгенә, бормаланып-борма ланып ага торган кечкенә инешнең ике ягына тезелеп утырган. Бу инеш хәзер дә бик кечкенә, җәй көннәрендә "бетәмбетәм" дигән шикелле генә ага. Челлә вакыттагы корылыкларда аның суы кибеп бетәргә якынлаша. Авыл тирәләрендә берничә чакрымнарга кадәр урман түгел, бер агач кисәге дә очратып булмый. Бары чардуганнары җимерелеп, череп беткән иске зират өстендә генә куе агачлык: бу зиратның йөзәр еллык усаклары билләре бөкрәйгән картлар төсле булып беткән. Кәкре каеннары гына, яфракларын лепердәтеп, аңлаган кешегә үзләре астында яткан адәмнәрнең тарихларын, башларыннан үткән хәлләрен сөйлиләр. Аларның күбесенең каберләре дә югалган, исемнәре дә онытылган, кайсыбер бәхетлеләрнең генә каберләре югалса да, исемнәре югалмаган. Авыл халкы аларны исләрендә тота. Бәгъзе бер яхшы кешеләр җомга көннәрдә, җомгадан соң, зиратка барып: "Шаять, аның кабере шунысы булса кирәк, әй, безнең әткәй мәрхүм беләдер иде бугай аны, исән чагында сорап калырга онытылган шул",— дип, үзләренең белмәгәннәренә пошына-пошына бер-бер кабер янына тезләнеп, аларның рухына тәбарәк (дога.— Төз.) яисә ясин шәриф (үлгән кешегә багышланган дога.— Төз.) багышлап кайталар. Бәгъзе вакыт эссе җәйге кичләрдә авыл очындагы сазлыкта ут булып убыр күренә, диләр. Кем белә, ихтимал, догасыз әрвахлар (үлекләр.— Төз. ) була торгандыр.
Хәзер Мәтәскә авылы моннан йөз елгы рәвешенә караганда бик нык үзгәргән. Ул чакта әле авыл хәзерге Мәтәскәнең яртысы кадәрле дә булмаган. Хәзер анда ике мәхәллә. Озакламый мәхәллә аерып, өченче мәсҗид салырга торалар бугай. Ул вакытларда авыл бер генә мәхәлләле булган. Халык бер-берсе белән бертуганнар шикелле тату һәм дус торганнар. Ачу, дошманлык дигән нәрсәләр аларга мәгълүм булмаган. Җир бүлгәндәге кычкырыш-талашларны да алар белмәгәннәр. Дөнья киң булган. Гүя аларның тыныч тормышларын саклар өчен булган шикелле, калын имән урманнары авылны тирә-яктан кыршатып алган булганнар. Хәзер сез Мәтәскәгә барсагыз, бу урманнарның кызганыч эзләрен генә күрә алырсыз. Вакытында шүрәлеләр, аю, бүреләр оясы булган кара урманнарның хәзер үтәсеннән көн күренеп тора. Рәхимсез балта аларны шул хәлгә китергән.
Мәтәскә урманында йөрсәң, әйләнәсе әллә ничәшәр колачлы имән төпләрен бик күп очратырга мөмкин. Аларның кайсылары инде черергә якынлашканнар. Кайберләре әле һаман да таза килеш утыралар.
Алып адәмнәргә замандаш булырга яраклы бу агач төпләрен күргәч, мондый зур имәннәр бу урманда кайчан үстеләр икән дигән фикер ирексез башка килеп төшә.
"Лашман" дигән бәла бу карт имәннәрнең башына җиткән. "Лашман нәрсә"? — дип сораганга каршы хәзер Мәтәскәдә күп кеше җавап бирә алмый. Яшьләр "лашман" дигән сүзне бөтенләй үк белмиләр. Нәрсә соң ул — "лашман"?
Бервакытны Әби патша дошманнарына каршы тору өчен зур сугыш кораблары төзетергә уйлаган. Бу корабларны төзер өчен таза имән агачлары кирәк булган. Менә Әби патша бөтен патшалыкка яр салдыра (хәбәр җибәрә.— Төз.): кай җирнең урманында яраклы агачлар булса, шул җирнең халкыннан солдат алынмас. Менә шул рәвешчә, казнага агач куюны ул чакта "лашман" дип атаганнар, һәр авылдан билгеле микъдар кеше лашман кисәргә билгеләнгән. Бу хезмәт солдат хезмәте урынына булган. Лашман кискән авыллар казнага солдат бирмәгәннәр.
Ул замандагы гомерлек солдат хезмәтенә караганда, әлбәттә, лашман эшләү безнең бабайларга җиңелрәк тоелгандыр. Ләкин ул ансат эш булмаган. Лашман эше менә нәрсәдән гыйбарәт булган ул: атап җибәрелгән түрәләр урмандагы зуррак агачларның үзләренә яраклы булганнарын билгеләгәннәр дә шуннан соң кисү башланган. Унлап кеше, балталар белән коралланып, берьюлы агачны кисәргә тотынганнар. Коры имән агачын кисү болай да җиңел эш түгел, әмма байтак агачларның әйләнәсе алтышар колачлы булган, диләр. Шулай итеп, бер агачны ничәмә-ничә көннәр кискәннәр.
Менә берзаман карт батырның тәне балталар белән казылып бетеп, тәмам авар хәлгә килгәч, агачның башына озын баулар бәйләп, йөзләп кеше кычкырып-кычкырып аны җиргә таба тарта башлаганнар. Карт имән аварга теләми, ыңгыраша... Менә кинәт яман каты бер чытырдау урманны яңгырата. Бу, гүя, карт агачның үлем ачысы белән кычкырган актык авазы күк тоела. Ул сына. Кешеләр олуг агач янында чебен шикелле генә булган. Бу вак палачлар үз башларын коткарыр өчен тирә-якка качалар. Ләкин кайбер чакны баһадир сугышсыз гына бирелергә теләми. Кайсыбер качарга өлгерә алмаган кешеләр агач астында калып, сытылып һәлак булалар. Баһадир агач, юлына туры килгән вак агачларны чатыр-чотыр сындырып, Гали батыр гөрзисе (чукмар.— Төз.) белән бәргәч егылган дию шикелле, аһ итеп җиргә егыла. Аның егылуыннан зилзилә вакытындагы күк-җирләр тетрәп китә. Аның уһылдавы әллә ничә чакрымнарга китеп ишетелә.
Агач тирәсендә тагын халык кайный башлый. Агачның бо таклары арасына сәндерәләр куеп, аның һәрбере бер зур агач хәтле булган юан ботакларын кисәргә тотыналар. Бу эш тә байтак вакытны ала.
Менә ахырда имәнне бүрәнә хәленә китерәләр. Инде аны урманнан өстерәп чыгарырга кирәк. Эшнең иң читене дә шушы. Иң элек урман арасыннан юл ачалар. Юл ачу бик ансат эш түгел. Моның өчен якындагы юлга барып чыкканчы туры килгән агачларны бер-бер артлы кисеп, алты колачлы бүрәнәне өстерәтерлек бер юл ачарга кирәк. Менә юл әзерләнә. Агачның очына баулар бәйлиләр дә, ясалган юлдан сөйрәтә башлыйлар. Аны арбага яки көпчәк өстенә салмыйлар, чөнки әйләнәсе алты колачлы имәнгә һичбер күчәр-көпчәкнең чыдар ихтималы юк. Шулай итеп, аны турыдан-туры җир өстеннән генә тарттырырга тиеш булган. Моңа "лашман тарттыру" дигәннәр. Бер бүрәнәгә егермеләп ат, йөзләп кеше җигелеп, ничәмәничә йөз чакрымнардан Петербург каласына чикле азап чигеп өстерәгәннәр. Әлбәттә, юлда ничә тапкыр атлар да алмаштырылган, кешеләр дә алмаштырылган. Ләкин, ничек кенә булмасын, бу эш җәһәннәм газабы шикелле авыр хезмәт булган. Хәзер дә шул тирә халкының телендә "лашман тарттыру" авыр эштән киная итеп әйтелә. Мәсәлән, берәүгә бер-бер эш кушып, ул аны авырсынса, икенчесе: "Йә, ни кирәк тагын сиңа? Лашман тарттырырга кушмыйлар бит",— ди.
Бердән, тирә-яктагы калын урманнарны арчу авыр булганга, икенчедән, халык та ул хәтле ишле булмаганга, Мәтәскә авылының басуы, иген чәчә торган җирләре зур булмаган, һәркем ел буе үз тамагын туйдырып чыгарга җитәрлек ашлык чәчкән дә шуңар канәгатьләнгән. Арткан ашлыгын сату булмаган. Чөнки ул вакытта әле авылларда акчаның кадере юк икән. Байлык акча белән үлчәнмәгән, җир-суның, мал-туарның күплеге белән үлчәнгән, һәркем үзенә кирәген үзе эшләгән, үзләре суккан киндердән күлмәк, үзләре баскан туладан чикмән кигәннәр. Үзләре иләгән тун теккәннәр. Савыт-сабаны, башка йорт кирәкләрен дә үзләре эшләгәннәр, үзләре ясаган сабаннар, сукалар белән җир сөреп, үзләре ясаган арбаларга утырып йөргәннәр. Тимерче дә, игенче дә, балта остасы да үз авылларында булган. Кыскасы, дөньяда торыр өчен Мәтәскә халкына үз авылларыннан читкә чыгу хаҗәт булмаган. Елына берәр тапкыр йорт башы булган кеше, чит авылда була торган базарга барып, үз авылларында табылмый торган кирәк-яракны алып кайткан да шуннан башка вакытларда авыллардан читкә чыгып йөрергә яратмаганнар. Авылдан утыз чакрым еракка барган кеше авылда аз булган. Шәһәргә барган кешеләр инде бөтенләй үк сирәкбулып, хәтта сиксән яшьлек картлар арасында да туып-үсеп каланы күрмәгән кеше бик еш очрый икән. Калада бик бай кешеләр бар, имеш, тау чаклы биек ташпулатларда торалар, имеш, дип үзара сөйләшсәләр дә, күбесе ташпулатларның нинди булуларын күз алдына да китерә алмыйлар икән.
II
Габдерәшит бабай — менә шушы Мәтәскә авылының манарасыз мәчетнең имамы. Авыл халкының карап торган бердәнбер мулла бабасы иде ул. Авылның бөтен рухани кирәкләрен үти. Туганнарга исем куша. Өйләнгәннәргә никах укый. Үлгәннәрне җеназа (мәет күмгәндә укыла торган дога.— Төз.) укып җирли. Авыру-сырхауларны өшкерә. Аларга зәгъфран (сары буяу.— Төз.) белән тәлинкәләр язып эчерә, һәр көн биш вакыт намазга керә. Җомга көннәрдә китап сөйли. Юлдан язып йөрүчеләргә үгет-нәсихәт бирә. Аралары бозылган ир белән хатынны килештерә. Балаларга сабак укытып, иман белдерә, намаз-нияз тирәсен өйрәтә вә башка бик күп эшләрне башкара иде. Ил арасында Габдерәшит хәзрәтнең кадере бик зур. Ансыз кечкенә генә мәҗлес тә уздырылмый. Өйдә юк чагы булса, мәҗлесләр кичектерелеп тора. Шулай итеп, һәркем карт хәзрәтнең догасын алып калырга тырыша иде. Хәтта зуррак кунак-төшем булганда, илдә бер карт мулла дип, күрше авыллардан да аны ат җигеп килеп алгалыйлар иде. Габдерәшит хәзрәтнең үзе шикелле үк карт абыстае да ил өстендә бик зур хөрмәттә иде. Аны да хатын-кыз ашыннан һичбер вакыт калдырмыйлар. Бәйрәм кичләрдә бөтен авыл хатыннары остабикә өенә китап сөйләгәнне тыңларга җыелалар. Килгәндә һәрберсе, салганда ук өстен бармак белән тишекләп, остабикәгә дип билгеләнгән берәр бөтен икмәк күтәреп килер иде. Кадер кичләрендә, гашура вә бәраәт бәйрәмнәрендә бу тишекле икмәкләр утыз-кырыклап җыелып, хәзрәтнең малларына әллә нигә чаклы азык була. Аның өстенә тагын әллә ничаклы он, ярма, йомырка җыела иде.
Мәтәскә авылының хатыннары шикелле, ирләре дә юмарт. Ел саен муллага гошерне мул бирәләр, һичбер вакыт кимсетмиләр иде. Шуның өстенә хәзрәтнең үзенең дә азрак чәчкәнен хәтергә алсак, аның йортына фәкыйрьлек дигән бәланең аяк атламаганлыгын белеп була. Габдерәшит бабай ил арасында бай кешеләрдән санала иде. Габдерәшит хәзрәтнең хатыны бер генә булса да, гаиләсе шактый зур иде. Без сөйләгән вакытларда зур кызы күрше авыл мулласында кияүдә, зур угылы Габдерахман Мәчкәрә мәдрәсәсен тәмам иткәч, өйләнеп атасы йортында тора. Аннан башка, үзе катында Гайшә исемле ундүрт яшьлек кызы, Гыймран атлы унике яшьлек угылы, тагын ун яшьләрендә Фатыйма исемле кызы бар иде.
Ул заманнарда зур җәмәгать булып, бер йортка оешып торырга яраталар иде. Йорт башы булган карт бабай, аның янында өйләнгән угыллары, киленнәре, балаларының балалары, үзеңә бер кечкенә генә патшалык шикелле, гөр килеп торалар. Йорт башы картны һәркем "бабай" дип, кадер-хөрмәттә генә тоталар. Өрмәгән җиргә утыртмыйлар, һәммәсе аны санлыйлар, аның сүзеннән, аның киңәшеннән чыгуны үзләренә язык дип исәплиләр. Карт та, үзенең дәрәҗәсен белеп, үзен зур тота. Дөньяны күбрәк күргән кеше булганга, яшьрәкләргә һәрвакыт яхшы киңәшләр бирә, урынлы-урынсыз сүкми, тиргәми, ялгышлары булса, йомшаклык белән генә хаталарын үзләренә аңлата, икенче мәртәбә алай эшләмәскә куша. Үзара гаилә эчендә була торган низагларда ул үзен хәким (судья.— Төз.) шикелле тотып, мөмкин кадәр берсен дә кимсетмичә хөкем итәргә, араларын аерырга, шулай итеп гаиләсенең тынычлыгын җуймаска тырыша. Яшьләр дә үз якларыннан тәҗрибәле карт кешенең сүзен аяк астына салмыйлар. Аның хөкеме алдында баш ияләр. Мондый күңелле тормышлар хәзер бөтенләй бетеп бара инде. Берәүнең угылы өйләндеме, хәзер үзенә аннан-моннан йорт-җир оештыра да атасы йортыннан аерылып башка чыга. Күбесенчә яшь кешегә үзенә-үзе хуҗа булып йорт итүе авыр була. Бер ныгып төпләнеп алганчы, аңа тормыш ягыннан бик күп кыенлыклар да күрергә туры килә. Ләкин ул һичбер нәрсәгә карамый, үзенең башка чыгуын белә, әйтерсең йорт салып чыккач та үзенә бер патша була!
Шулай безнең Габдерәшит бабай да бик бәхетле тормыш белән тора иде. Балаларының игелеген күреп, үзенең йорт җәмәгатьләре арасында чөкердәшеп гомер итә иде. Балалары хезмәтендә торалар, һәрбер эшне башкаралар, аталарына мәшәкатьләнергә калдырмыйлар иде. Габдерәшит бабайның сөеп эшли торган ике эше бар иде: берсе корт асрау, икенчесе аучылык.
Габдерәшит бабай умарта кортын бик сөеп асрый иде. Аның йортындагы бакчасында утыртылган ун башлап умартасыннан башка, авылдан ике чакрымлап ераклыктагы умарталыгында йөзгә якын башлап умартасы бар иде. Умарталыгының тирәягы юкәләр, каеннар белән кыршатылган бик матур аланда иде. Аланда печән, ерып йөри алмаслык калын булып, яздан көзгә чаклы һәртөрле чәчәкләр белән тулы була торган иде. Габдерәшит бабай җәй көннәрендә, бигрәк тә корт аерган чакларда,шушы умарталыгыннан кайтмый ята иде. Корт кызурак аерган вакытларда ул кайсы бер намазларны да шунда гына үтәп, атасы урынына авылда мәсҗидтә угылы Габдерахман имам тора иде. Кыйбланы кояшка карап билгеләп, хуш исле үлән өстендә укыган намазларны Габдерәшит хәзрәт күңеленнән мәсҗидтә укыган намазларга караганда да артыграк күрә иде. Ул вакытларда ул әйләнә-тирәсен тутырган агачларны, исләре белән җанны рәхәтләндерә торган хуш исле чәчәкләрне, тирә-ягында кайнашып очып йөргән бал кортларын күрә дә, аларның үзләре тамчы кадәр булсын азык сорамый торып, адәмгә никадәр байлык китерүләрен, нинди нәфис нигъмәт бирүләрен исәпли дә, ихтыярсыз Ходай Тәгаләнең кодрәтен исенә төшерә, күңеле нечкәрә, шул чакларда Аллага чын-чыннан гыйбадәт кыла иде. Аерган кортларны Габдерәшит бабай чагуларына-нитүләренә карамый, агач башларына үзе менеп, үз кулы белән җыя, үз кулы белән яба, көз көннәрендә бал караганда гәрәбә шикелле саф кәрәзләрне үз кулы белән кисеп ала иде. Балны алып бетергәч, ул тип-тигез, шәригатьчә итеп, уннан бер өлешен аера да авылдагы фәкыйрьрәк кешеләргә таратып, Ходай биргән малның тиешле гошерен чыгара иде.
Мәхәллә халкыннан да корт асраучы күп иде. (Бу заманда корт асрау бетеп бара инде.) Урманга байлык булганга, һәркемнең диярлек үз умарталыгы бар иде. Мәтәскә балы тирә-якта да атаклы булган бит. Ләкин һәркемнең корты Габдерәшит бабайныкы күк үрчеми, һичкемнең умарталыгында Габдерәшит бабайныкындагы шикелле юан умарталар юк иде.
Габдерәшит бабайның мирасы, бу умарталарның берничәсе Мәтәскәдә әле дә булса исән бугай.
Габдерәшит бабайның җаны-тәне белән сөйгән эшләреннән берсе тагы аучылык иде. Тумыштан ук аучы булып тугангамы, ул сунарны умарталарыннан да артыграк ярата иде. Бала вакытыннан ук аның бар уены җәя ясап, ук атып уйнау булып, шәкерт чагында мәдрәсәдә укыганда да, шул ук-җәя белән маташуын ташламаган иде.
Габдерәшит бабай ук атарга осталыкта бөтен тирә-якта беренче иде. Аның хакында сөйләгәндә, халык: "Габдерәшит мулланың аткан угы җиргә төшмәс, әйткән сүзе җирдә калмас!" — дип сөйлиләр. Чынлап та, ул түбәннәнрәк очкан казларны, торналарны ук белән бәреп төшерә ала иде. Ул чакларда халык мылтыкны бик аз тота. Мылтык урынына ата-бабалардан кала килгән корал — җәя белән ук иде. Габдерәшит бабайның мылтыгы булса да, ул үзенең ук-җәясен авыр мылтыкка караганда мең өлеш артык күрә. Шуның өчен ауга йөргәндә мылтыгын бик сирәк ала иде. Дөрестән дә, нигә аңар мылтык? Ул үзенең угы белән теләгән нәрсәсен атып ала алмыймыни?
Ук белән җәясеннән башка Габдерәшит бабайның ауга махсус ике үткен пычагы, бер сөңгесе, сары күннән теккән итекләре, өч-дүртләп этләре, ауга чыкканда атлана торган кола төсле юртак бер айгыры бар иде. Бу кола айгыр бөтен тирә-якның Сабантуйларында беренчелек урынын тоткан юрга ак байталның баласы иде. Габдерәшит бабай аны, кечкенәдән алып үстереп, авыр эшкә җикмәгәнгә, күбрәк үзе атлану өчен асрый иде. Мулланың кола айгырына бөтен авыл соклана иде. Берәү бер атны мактарга теләсә, хәзрәтнең кола айгыры шикелле, дип кенә куя иде.
Ул үзе гәүдәгә зур түгел, алай булса да, көн буе атланып чапканда аны арыту, өшәндерү кыен булыр иде. Ул ут күк зәһәр күзләрендә очкын уйнаклый, берәр көн йөрми яткырылса, хәзер абзарында тыпырчына, кешни башлый иде. Хәтта Габдерәшит бабай аңар атланып бүре куарга да чыга торган иде. Бу вакытларда аның озын аяклы ике ау эте алдан чабалар. Кола айгыр да этләрдән калышмый иде.
Габдерәшит бабайның ау ауларга өйрәтелгән ике карчыгасы да бар иде. Ул аларны өендә зур читлектә асрый, һәрвакыт үз кулыннан ашата иде. Карчыгалар Габдерәшит бабайга бөтенләй ияләшеп беткәннәр. Ул аларны ауга алып барганда да, бәйсез-нисез кулына гына кундырып алып бара иде. Карчыгаларның берсе зуррак булып, Габдерәшит бабай анысын үрдәккә, куянга һәм башка шуның шикелле эрерәк җәнлеккә йөргәндә алып йөри. Кечерәген, көче җитмәс дип, боҗыр, кыр күгәрчене күк ваграк кошларга гына җибәрә иде. Карчыгалар хуҗаларына һичбер вакыт хыянәт итмиләр, тибеп алган әйберләрен бозмый-нитми аның кулына китереп тапшыралар иде.
Габдерәшит бабай ауның һәртөрлесенә йөри. Язын үрдәккә, көртлеккә, көзен, яңа кар яугач та, куянга, төлкегә йөри. Кайбер вакыт бүрегә дә чыга. Кыш көннәрендә чаңгы белән тиенгә йөри иде. Ул вакытларда Мәтәскә урманында җәнлекнең игечиге юк иде. Әле вак җәнлекне әйткән дә юк инде. Урманның куаклыкларында әле аюлар да очрый иде.
Пошилар көтүе белән йөриләр. Болан да сирәк-сирәк очраштыргалый иде. Габдерәшит бабай шушы аю шикелле зур хайванга да йөри. Хәтта берьялгызы аюга каршы барырга да курыкмый иде. Габдерәшит бабайның яше алтмышка басып, сакал, чәче агарып бетеп барса да, аның күңеле яшь, тәне таза, үзе йөрәкле һәм батыр иде.
Габдерәшит бабай ашауга да бик таза булып, бу турыда улүзеннән яшьрәкләргә дә үрнәк булырлык иде. Әле дә халык арасында аның күп ашарга яратуы хакында кызыклы вакыйгалар сөйләштергәлиләр.
Мәсәлән, бервакытны Мәтәскәгә авылдан авылга теләнеп йөри торган өч чиркәеме, сартмы (үзбәк.— Төз.) кыяфәтле мосафир (юлчы.— Төз.) килгәннәр. Габдерәшит бабай бик кунакчыл кеше булганга, боларны өенә алып кереп сыйламакчы була. Ул чакта әле самавыр белән чәй эчү булмаганга, казанда чәй кайнаткан. Касәләр белән чөмереп, сөтләп-баллап чәйне эчкәч, бабай аларның алдына зур табак белән һәйбәт симез тәкә ите китереп утырткан. Кунаклар туйганчы ашаганнар. Мулла аларны кыстап-кыстап ашаткан, үзе дә ашауның кимен куймаган. Кунакларның өчесе ашаган чаклы итне берүзе ашап бетергән. Шулай итеп, итне төгәлләп кенә торалар икән, менә бер авыл кешесе улын җибәрә:
— Хәзрәт, сине әти ашка дәшкән иде, вакытың булырмы?
— Ай, кем! Мин баруын барыр идем дә, кунакларым бар шул. Аларны ташлап китеп булмый.
— Әти әйткән иде, кунакларын да бергә алып килсен. Бер дога биреп чыгарлар, дигән иде.
— Йә, ярый, алай булса, барырбыз. Бар, атаңа кайтып әйт, хәзер киләләр, диген.
Шулай итеп, болар кунакка киткәннәр. Китергәннәр аш, китергәннәр ит, китергәннәр бәлеш, теге кунаклар муллада ашап туеп чыккан булганга, бик аз ашыйлар икән. Ә безнең Габдерәшит бабайны карасагыз: ул кеше өчен дә, үзе өчен дә ашый.
Бу кешедән ашап бетереп чыгуга, тагын бер кеше боларны ашка ала. Теге мосафирлар, тәмам туйганга күрә, бернәрсә капмый утыралар. Бабай исә сыптыра гына. Шундый ашый, табындагы кешеләрнең авызларына аш чак-чак кына тиеп кала.
Бу кешедән чыгалар, күп тә тормыйлар, тагын берәү ашка алып керә. Бу кешеләрдә дә хәзрәт шул ук иштиһа (аппетит.— Төз) белән ашый, кунаклар исләре китеп утыралар. Менә аштан чыгалар, шул вакытта кунакларның берсе түзмәгән, сораган:
— Әфәндем,— дигән,— сез бу ашаганыгыз белән күпме чыдый аласыз?
Хәзрәт аңа җавабында әйткән:
— Дөресен әйтергә кирәк, без шушы ашау белән тагын бер кеше чакырып шулай ашатканчы торабыз. Кайчакта бер атна, кайчакта өч көн торырга туры килә. Туры килгәндә, тагын иртәгә үк шулай ук ашыйбыз,— дигән. Теге мосафирлар, моңар каршы башларын селкеп:
— Безнең илдә дәвә (дөя.— Төз.) дигән бер мәхлук бар, ул да менә нәкъ шулай инде,— дигәннәр.
Менә нинди кеше булган ул — Габдерәшит бабай.
III
Көннәрдән бер көнне көзнең кышка алмашынган чаклары иде. Габдерәшит бабай куян авына чыгарга әзерләнде. Беренче карның яуганына әле күптән түгел. Куян эзләре яңа яуган кар өстендә аермачык күренеп ятканга, куян аулау өчен иң уңайлы вакыт иде.
Габдерәшит бабай кичә кичтән үк авылдагы аучыларга әйтеп куйганга, бүген иртә белән яктыра башлагач та, алар һәммәсе мулланың ишегалдына җыелганнар иде. Аларның кайсылары атлы, кайсылары җәяүле булып, атлыларның нәзек-өзек бурзайлары хәзрәтнең бурзайлары белән иснәшеп исәнләшәләр иде.
Менә Габдерәшит бабай, өеннән чыгып, җыелган халыкка сәлам бирде. Өстендә ауга йөргәндә кия торган кыска тире тун, билендә пута, башында колакчын иде. Аны беравыздан:
— Вә галәйкүм әссәлам, тәкъсир, бик исәнлекме? — дип каршыладылар. Хәзрәтнең кола айгырын иярләп алып чыктылар. Юрга баскан җирендә тора алмыйча уйнаклый иде. Габдерәшит бабай ялт итеп сикереп, аның өстенә атланды, башкалар да атларына менделәр. Капка ачылды. Аучылар чыгып киттеләр.
Габдерәшит бабай аудан ахшам җитәрәк кенә кайтты. Аның ияренә эреле-ваклы дүрт-биш куян асылган иде. Ул, кайтып керүенә тәһарәт төзеп, намаз киемнәрен киеп, икендегә китте.
Кеше ахшамны укып чыкканда, караңгылык төшә башлаган иде инде. Габдерәшит бабай намаздан кайтуга, әзерләнгән табын уртасында табак белән аш аны көтә, казанда чәй кайный иде. Аш ашап, кайнар чәй эчеп җылынгач, Габдерәшит бабай табындагыларга карап сүз башлады:
— Бүген ауда йөргәндә урманда аю эзе күрдек. Берсе зур, калган икесе кечкенәләр. Ике баласы белән ана аю булырга кирәк. Бу тирәдә күптәннән бирле инде аю күренгәне юк иде. Иртәдән калмый артларына төшәргә кирәк. Югыйсә тагын әллә кая китеп барырлар.
Табындагы һәммә кеше бу хәбәрне гаҗәпләнеп тыңлыйлар иде. Абыстай сүзгә катышты:
— Ай-Һай, юкка гына йөрисең лә! Үзеңне харап итеп-нитеп кенә ташламаса ярар иде. Нихәтле курыкмыйм дисәң дә, аю бит ул! Ышаныр хәл юк.
Абыстай бу сүзләрне әйтсә дә, ирен уйлаган эшеннән калдыруны өмет тә итми. Габдерәшит бабайның бер әйткән сүзеннән кайтмый торган кеше икәнен ул инде күптән белә иде.
Мулланың: "Юкка борчыласың, анасы! Тәкъдиргә буйсынырга кирәк. Тәкъдирдә язылмаган эш булмас. Әҗәлең җиткән булса, анысы, өендә ятсаң да, барыбер үләрсең. Әҗәлең җитмәгән булса, тагын аю тырнагы астыннан да исән чыгарсың",— дип җавап бирәсен ул алдан ук белеп тора иде.
Шулай итеп, Габдерәшит бабай иртәгесен аюга барырга карар кылып куйды да үзе көтепханәсенә кереп китте. Габдерәшит хәзрәтнең өендә китап карарга билгеләнгән аерым бер бүлмәсе бар иде. Бу бүлмәнең стеналарына беркетелгән шүрлекләр төрле кулдагы, төрле калынлыктагы язма китаплар белән тулган иде. Ул вакытта әле басма китаплар юк, гыйлем сөйгән кешеләргә кирәкле китапларны үз куллары белән язарга яисә язылганнарны кыйбат бәя белән сатып алырга туры килә иде.
Габдерәшит бабай гыйлем белән шөгыльләнүне умартачылыктан, аучылыктан бер дә ким сөйми. Көзге, кышкы озын кичләрне китап карап, китап язып үткәрергә ярата иде. Менә хәзер дә әле аның таныш бер мулладан күчереп алыр өчен алып кайткан китабы бар. Байтак вакыттан бирле инде шуны күчерә иде. Бүген дә ул шул эшен дәвам иттерер өчен көтепханәсенә керде.
Габдерәшит бабай кечкенә шәм төпчегенә ут кабызды да, зур пыялалы күзлеген киеп, юан күркә каурыеннан ясалган каләмен кулына алып, тәбәнәк өстәл янына язарга утырды. Бу чакларда әле авылда чыра яндыралар, шәмне байлар белән муллалар йортында гына очратырга мөмкин иде. Шул рәвешчә, Габдерәшит бабай шәмнең кечкенә генә яктысында китап өстенә иелгән килеш ничә сәгатьләр язды. Өйдәгеләр әллә кайчан йокладылар. Абыстай да, ястүдән соң укый торган салаватларын (догаларын.— Төз.) укып бетергәч, йомшак мамык түшәккә ятып йокыга китте. Габдерәшит бабайның каләме кәгазь өстендә һаман әле кыштырдый иде.
IV
Иртә белән торуга, Габдерәшит бабай ауга барырга әзерләнә башлады. Аның бер мылтыгы бар иде. Бу мылтыкның авырлыгы унбиш кадаклар чамасында булып, күтәреп йөрергә уңайсыз булганга, ул аны пошига, аюга барган чакларында гына алып бара иде.
Габдерәшит бабай мылтыгын чистартты һәм бик сакланып кына эре кургашын ядрә белән корды. Аннан соң сөңгесен кулына алып, күзеннән үткәрде. Бу сөңге имән агачыннан ясалган бик таза сапка сапланган, озынлыгы Габдерәшит бабайның үз буеннан бер генә карыш озын иде. Бу кораллардан башка, ул ике киндер капчык та әзерләп куйды. Капчыкларның нигә кирәк икәнен үзе генә белә иде аучы.
Бу нәрсәләр әзерләнеп бетүгә, капкадан авылның икенче карт аучысы Дәүли карт килеп керде. Аның аркасында җәя белән уклар, билендә балта белән пычак. Кулында Габдерәшит бабайныкы төсле сөңге иде. Алар аюга икәүләп барырга сүз куйганнар иде.
Аучылар, коралларын алып, Дәүли картның артыннан ияреп килгән кечкенә көчеген ияртеп, җәяүләп кенә урманга киттеләр. Алар аюларның эзе буенча бик озак йөрделәр. Ахырда көчекнең бер чытырманлык янында елый-елый өрүе аюларның шунда икәнлеген белгертте. Аучылар акрын-акрын гына шул җиргә якынлаштылар. Бераздан алар ике баласы белән утырган аюны үз күзләре белән күрделәр. Аю да, боларны күреп, колакларын торгызган иде. Габдерәшит бабай мылтыгын күтәрде дә аның башына төзәп атып җибәрде. Аю үкереп арт аякларына басты. Ядрә аның тиресен генә ертып киткән булырга кирәк, аюның муенында кан күренде.
Аю аягүрә басуга, Дәүли картның угы аның кабыргалары арасына кереп кадалды. Бу яра да үтерерлек булмады. Аю акырып аучылар өстенә килә башлады. Алар сөңгеләрен кулларына алдылар. Боларга берничә адым гына калгач, аю арт аякларына басты. Шул вакытта Габдерәшит бабайның сөңгесе аюның күкрәге белән корсагы арасына кадалды. Аю үкереп җиргә егылды. Торырга азапланып караса да, Дәүли карт аңар яңадан аякка басарга ирек бирмәде. Шулай итеп, ана аюны үтерделәр.
Үлгән аюның тиресен тунап бетергән чагында гына, аюның балалары да булганлыгы аларның исләренә килеп төште. Аю балаларын эзли башладылар. Тирә-яктан нихәтле эзләштерсәләр дә, таба алмадылар. Кинәт Дәүли картның көчеге аларның күзләренә чалынды. Көчек, нечкәрәк кенә бер агачның башына карап, чиный-чиный өрә иде. Югары таба карасалар, агач башына менеп утырган аю балаларын күрделәр. Аналары аучыларга каршы торганда, алар шунда менеп качарга өлгергәннәр икән.
Дәүли карт белән Габдерәшит бабай аю балаларын ничек итеп тотарга киңәшә башладылар. Дәүли карт: "Атып кынатөшерик",— ди. Ә Габдерәшит бабайның тереләй аласы килә. Ахырда агачны кисеп аудармакчы булдылар. Дәүли картта балта бар иде. Агач киселде. Аю балалары да егылып төштеләр. Аларның тешләшкәннәренә, тырнашканнарына карамый, икесен ике капчыкка салдылар да аркаларына асып алып кайтып киттеләр.
Габдерәшит бабай аю балаларын җылы абзарга япты. Алар балалар өчен бик зур куаныч булды. Балалар аларның артыннан йөреп тәрбиялиләр, ашаталар иде. Аю балалары башта кешедән куркалар иде. Тора-бара өйрәнделәр. Башта, алларына салган азыкны да ашамыйча, почмакка посып торсалар да, соңра таба балаларның, Габдерәшит бабайның кулыннан да ашый башладылар. Балалар аларны суга җебеткән икмәк катылары, ашаганнан калган сөяк-санаклар белән сыйлыйлар иде. Ерткычлыкка өйрәнмәсеннәр өчен Габдерәшит бабай аларга һичбер вакыт чи ит, чи сөяк бирергә кушмый иде.
Аю балалары тотып кайткан чакта уртача зурлыктагы эт чаклы бар иде, әмма үзләре этләргә караганда юан һәм симез иделәр. Башта алар аналарыннан аерылганга бик ямансуладылар, бик күңелсезләнделәр. Тора-бара өйрәнеп китеп, аналарын оныттылар. Габдерәшит бабайның йортын үзләренең туган-үскән урманнары күк күрә башладылар. Алар мәче балалары шикелле бертуктаусыз бер-берсе белән уйныйлар, көрәшәләр. Габдерәшит бабайның кечерәк балалары алар белән бергә уйнашалар иде.
Берәр ай үткәч, аю балалары курыкмасланыбрак киттеләр. Алар инде үзләренең абзарларында гына утырмыйлар, ишегалды буенча чабып йөри башлаганнар иде.
Ишегалдына яңа чыга башлаган чакларда ишегалдындагы этләр берничә тапкыр аларны таламакчы булып баккан булсалар да, Габдерәшит бабай этләрне берничә тапкыр алар яныннан куып, каеш белән кыздырып җибәргәч, ихтыярсыз татуланырга мәҗбүр булдылар. Этләр белән алар бик үк дуслашып китмәсәләр дә, талашмыйча гына тора башладылар. Кайбер вакытта аю балалары этләргә салынган икмәкләрне, сөякләрне урлап киткәндә генә этләр аларга ачуланып ырылдыйлар иде.
Кыш җитеп, яхшы ук салкыннар була башлады. Аю балалары салкынга ул хәтле бирешмиләр, куе йоннары аларны суыктан саклый иде.
Йортка ияләнеп җиткәнгә, Габдерәшит бабай инде аларны бөтенләй үз ирекләренә куйган, шунлыктан алар теләсәләр кая керәләр иде. Аларның иң яраткан эшләре ишегалдында үскән каеннарга менү иде. Элек берсе бер каенга менеп утыра, аның артыннан икенчесе менә башлый да алдан менгәне, аны кулы белән кыйнап, менәргә ирек бирми, сугышалар да егылып төшәләр. Аннан соң ишегалды буенча бер-берсен куарга тотыналар.
Икенче каныккан эшләре аш өенә кереп, аш пешергәннән калган калдык-постыкларны ашау иде. Алар, тышта уйнап туйгач, өйалдына керәләр дә аш өе ишеге янында берәүнең кергәнен яки чыкканын саклап торалар. Ишек ачылуга, атыла-бәрелә өйгә керергә ашыгалар иде.
Аю балалары аш өендә эшләүчеләргә комачаулап йөдәтеп бетерәләр иде. Әле аяк астында аунап, әүмәкләнеп, кешегә йөрергә ирек бирмиләр, әле сәке өсләренә менеп, чүлмәкләрне аударалар да әйберләрне түгәләр иде. Бигрәк тә килен аларны яратмый, һәрвакыт аш өеннән типкәләп чыгарырга гына тырыша иде. Ул алардан азрак курка да иде бугай, ахры.
Габдерәшит бабай аю балаларына кич йоклар өчен өйалдына бер өем печән салдырды. Алар кич белән печән эченә кереп, икесе янәшә яталар да төн буе бер-берсенең җылысы белән җылынып йоклап чыгалар иде.
Яз җитте, һәркөнне кояш карый башлады. Юлларда кар бөтенләй бетеп, кырларда да ала кар гына калган иде. Безнең аю балалары исән-сау кышны үткәрделәр. Алар инде бөтен көнне ишегалдында, яңа гына кар астыннан чыккан дымлы җир өстендә уйнап үткәрәләр, балалар да аларның уеннарына катышалар иде. Аюлар балаларга бик ияләнгәннәр, аларны яраталар, ләкин алардан да бигрәк Габдерәшит бабайның үзен яраталар иде. Бабай күзләренә күрендеме, алар инде әллә кайдан чабып киләләр. Салкынча борыннарын бабайның кулларына төртәләр иде. Бабай да инде аларны күбесенчә буш җибәрми, кесәсеннән икмәк кыерчыгы йә башка берәр әйбер алып, икесенә дә бүлеп бирә иде. Ул аларны этләре шикелле итеп үзенә ияләштермәкче була иде.
Җәй җитеп, чәчәкләр аткач, умарталар тышка чыгарылгач, Габдерәшит бабай аю балаларын үзе белән бергә умарталыкка алып йөри башлады. Калдырырга теләсә дә, калдыру мөмкин түгел: чөнки алар бертуктаусыз аның артыннан йөриләр, күбесенчә бабайның чыкканын ишек төбендә көтеп торалар иде. Алар бабайга шундый ияләшкәннәр, шундый аны яраталар иде ки, мәсҗидкә-фәләнгә барганда, бабай алардан качып чыгарга яисә, кире ишегалдына куалап кертеп, капканы ябып калдырырга тиеш була иде.
Умарталыкка баргач, аю балаларының бар хозурлары, урман арасына китеп, җиләк эзләү, кырмыска түмгәкләрен казып, кырмыска ашау, агач башларына менү була иде. Алар һичбер вакыт урман эченә китеп югалмыйлар, ераграк китсәләр дә, бабайның сызгыруына әллә кайдан чабышып килеп җитәләр иде.
Көз көне бал караган вакытта аю балаларына чын-чын бәйрәм туды. Габдерәшит бабай аюлардан балны кызганмый, һәрбер умартадан бал алган саен, Гыймран, Фатыймалар белән беррәттән, аларга да зур-зур кисәк кәрәзләр тоттыра иде. Аю балалары, арт аяклары өстенә утырып, гәрәбә күк саф бал кәрәзен, кеше шикелле куллары белән тотып, ялмана-ялмана хозур кылып ашыйлар, буялышып бетәләр. Ашап бетергәч, кулларын, өсләрен ялый-ялый йөдәп чыгалар иде.
Ахырга таба балның тәмен белеп алдылар. Бабайның артыннан калмый йөреп, йөдәтеп сорый башладылар. Беркөнне шундый вакыйга булды: Габдерәшит бабай бал белән тулган кечкенә кисмәкне җир өстенә генә куеп калдырып, үзе умарталыкның икенче башына киткән иде, кеше күрмәгән чакта аю балаларының берсе бу кисмәкне кочаклап алып утырган да рәхәтләнеп ашый башлаган. Моны күрүгә, балалар аның кулыннан кисмәкне алмакчы булдылар. Аю кисмәкне бирмәде. Тегеләр якын килә башласалар, тешләрен ыржайтып ырылдый иде. Габдерахман да килеп тартып алмакчы булып бакты, бирмәде. Габдерахманның кулына куллары белән суккалап-суккалап җибәрә иде. Габдерәшит бабайның үзен чакырырга туры килде. Аю аңар да бирергә теләмәде. Арт аяклары белән, бер кулы белән кисмәкне кочаклап утырган да икенче кулы белән балны актарып-актарып ашый иде. Аю баласын кыйнап җибәрмичә булмады. Кисмәктәге балның байтагы ашалган, калганы ботка шикелле булып изелгән иде. Бу вакыйгадан соң Габдерәшит бабай аю балаларын умарталыкка алып бармый башлады.
Берникадәр вакыт үткәч, аларның тормышларына зур үзгәреш ясаган икенче бер вакыйга булды. Аюлар инде шактый зурайганнар, шактый көчлеләнгәннәр иде.
Көннәрдән бер көнне икенде белән ахшам арасы Габдерәшит бабай мәсҗидкә киткән иде. Менә берзаман берәүнең бик ачы тавыш белән кычкырганы ишетелде. Ары чаптылар, бире чаптылар. Ахырда авазның аш өеннән килгәнлеге беленде. Кереп карасалар, ни күз белән күрсеннәр: идән уртасында бабайның ундүрт яшьлек кызы Гайшә утырган да куркынган тавыш белән бик ямьсез итеп кычкыра. Рәтләбрәк карасалар, күрәләр: аюларның зуррагы, теге умарталыкта кисмәк белән бал ашаганы Гайшәне аркасыннан бик каты кысып кочаклаган да җибәрми икән. Бик курыктылар. Алай-болай итеп Гайшәне аюның кочагыннан тартып алмакчы булдылар, ә аю берәүне дә якын китерми: ырылдый, тешләмәкче була. Тизрәк бабай артыннан мәсҗидкә йөгерттеләр. Габдерәшит бабай бик куркы нып мәсҗидтән кайтты. Капкадан керүгә, ул бик ачы иттереп бер тапкыр сызгырып җибәргән иде, аю, күз ачып йомганчы кызны кулыннан җибәреп, үзе мич арасына кереп качты. Шуннан соң Гайшә чак-чак кына авыруга сабышмый калды. Бик каты курыккан, төсләре киткән иде. Сөйләвенә күрә ул, нәрсәдер кирәк булып, ялгыз гына өйгә кергән икән, шул чакта аю арт яктан килгән дә аны кочаклап алган. Ничаклы тыпырчынса да, җибәрмәгән. Аюның бу эшеннән соң Габдерәшит бабай аларның икесен дә иректә калдырмаска карар бирде. Аю бит ул, ничек итсәң дә, ерткыч җанвар. Бу юлы уйнап-шаярып эшләгән икән, икенче вакытта, чынлап та, бер-бер кешегә ябышуы бар бит! Әле дә алар ишегалдына кергән бер ят кешенең итәкләреннән тартып куркыталар. Шуңар күрә мәхәллә халкы да инде алардан зарлана башлаган иде. Шуның өчен Габдерәшит бабай өй почмагына ике чылбыр беркетте дә, аюларның муеннарына каеш кидереп, шул чылбырларга бәйләп куйды. Бәйгә утырткач та иң элек аюлар күңелсезләнделәр. Уйнаудан, шаярудан туктадылар. Аннан соң көннән-көн ярсый, усаллана башладылар. Башта, богаудан котылыр өчен, тешләре белән чылбырларын кимереп бактылар. Аны өзә алмагач, өй почмагын кимерергә тотындылар. Кышка таба аларның катыннан узарга куркыныч була башлады. Кешегә сикереп ябышмакчы булалар иде. Бары Габдерәшит бабай үзе генә алардан курыкмый иде әле.
Ахырда аюларның көннән-көн ерткычлыкларын сизеп, ул да аларга әүвәлге хәтле үк ышанмый башлады. Беркөнне Мәтәскә аркылы чегәннәр узып баралар иде. Габдерәшит бабай аюларның икесен дә чегәннәргә сатып җибәрде. Шуннан соң аюлар турысында һичбер хәбәр ишетелмәде. Габдерәшит бабайның балалары гына кайбер вакыт аларны сагынып сөйлиләр иде.
Җиткән кыз
Зөһрә бай кызы иде. Асраулар аңар "туташ" дип эндәшәләр иде. Аның яше инде уналтыга җитеп килә, сабактан туктаганына да бер елга якын булып килә иде.
Бай кызы булганга, Зөһрә бала чагыннан ук кадер-тәрбия эчендә үсте. Бер генә кыз булганга, анасы Фатыйма бикә аны чамадан тыш иркәли иде. Җиде яшенә җиткәч, аны абыстайга сабакка "салдылар". Бер елга чаклы аны сабакка йөрергә өйрәтә алмыйча, йөдәп беттеләр. Зөһрә һәр көнне иртә белән: "Бармыйм, әйем, барасым килми, сабагымны белмим!" — дипгауга куптара, елый иде. Көн саен берәр сәгать аның белән азапланалар, ахырда көчкә, алай итеп, болай итеп, алдалап, юмалап, барырга күндерәләр иде. Инде барырга дип киенгәч, икенче гауга чыга. Зөһрә: "Мин асраулар белән бармыйм! Әни үзе илтсен!" — дип бәйләнергә тотына иде. Шуның өчен күбесенчә аны сабак өенә Фатыйма абыстай китерә килә иде. Бер дә бармый калган көннәре дә, сабагын белмәгәнгә киреләнеп, елап кире өйгә кайткан көннәре дә күп була иде.
Тора-бара ул сабакка йөрергә өйрәнеп китте. Иптәш кызлары белән дусланып, "сабак кызы" булуның тәмен сизә башлады. Сабак өендә алар вакытны бик күңелле уздыралар иде. Абыстай башка кызларны укытканда, алар бертуктамый сөйләшеп утыралар, бер-берсеннән чәчәк сатып алалар яки алмашалар, челтәрле, алтынлы һәфтияк туныкчалары белән мактанышалар иде.
Зөһрә укуга авыр булмады, "Иман шарты"н бик тиз укып чыкты. Озакламады, иҗекне дә ташлап, "сирә"гә керде. "Бәдәвам"нарны, "Кисекбаш"ларны ул берсе артыннан берсен "йота торды". "Коръән"гә кергән чакта инде ул "Йосыф китабы"н да чыгып, "Бакырган" белән "Хәмид бәй хәд"нең икесенә берьюлы "төшкән" иде. Аларны чыккач, абыстай "Сөбател-гаҗизин"гә "төшерде". Коръәнне чыккач, Зөһрә кызыл күн тышлы зур "Мөхәммәдия" күтәреп йөри башлады.
"Мөхәммәдия" — абыстай укыта торган китапларның актык баскычы, шуның өчен аны зур, җиткән кызлар гына укыйлар иде. Фәкыйрьрәк кешеләр кызларын ул чаклы озак укытмаганга, "Мөхәммәдия" укучыларның күбесе бай кызлары була иде. Алар үзләрен зурлар шикелле тоталар, кечерәк кызларның сабакларын өйрәтешәләр иде.
Яңа гына унбишенче яшенә чыккан булса да, "Мөхәммәдия"гә кергәч, Зөһрә үзен зур кызлар арасында итеп исәпли башлады. Башкалар да хәзер аңар шулай карыйлар иде.
"Мөхәммәдия"гә кергәненә бер ел булганда, "җитәр инде, күп йөрде, яучы килер вакыт җиткәч, шул буен күтәреп сабакка йөрү килешмәс" дип, Фатыйма абыстай Зөһрәне сабактан туктатты. Зөһрә өчен сабактан туктавы күңелсез булды. Ул хәзер бөтенләй эшсез калды. Көн үткәрә алмый башлады. Электә дә, дөрес, аның бер эше юк иде. Алай булса да, иртәгә сабакка, аннан кичкегә бара торгач, көн шуның белән узып китә торган иде.
Сабактан туктагач, Фатыйма абыстай Зөһрәне эшкә өйрәтергә кереште. Ул аны чәй ашлары пешерергә, күлмәк кисәргә, тегәргә, чигәргә, тагын әллә ниләргә өйрәтте. Ләкин бу эшләр белән генә көн үтми иде. Менә берзаманны Зөһрә өчен придан әйберләре тегәргә тотындылар. Зөһрә үзе дә рәттән әллә ничәшәр сәгать утырып эшләшә иде. Инде ул әүвәлге шикелле "придан, кияү" дигән сүзләрне ишеткән вакытта кызармаска да өйрәнгән иде.
Ләкин көн уздыруы һаман да бик читен иде. Өй эшләре белән генә бөтен көнне тутыру мөмкин булмаганга, Зөһрәнең эче поша башлады. Анасы һәм башка хатыннар аның эч пошуын "дәрт керә башлаганга" дип юрап куйдылар.
Сабакка бармый башлаганнан алып берничә көн Зөһрә эче пошканлыктан кая барып бәрелергә белми йөрде. Ахырда аның янына үзе белән бергә шәрик булып укыган Сарә исемле кызны чакырдылар. Сарә Зөһрәгә кардәш тә тия иде. Сабакка йөргән чакта да Сарә Зөһрә янына килеп кунгалый иде. Хәзер Зөһрә аны бер кичтән генә җибәрмәде. Бер көн тотты, ике көн, өч көн. Алар электә дә бик дуслар иде. Хәзер бигрәк тә дусландылар. Ахырда бөтенләй "дусым" кушылмакчы булдылар.
Дусым кушылу болай булды: бер кичне Зөһрә белән Сарә бер аулак бүлмәгә кереп, икесе янәшә торып бер намазлык өстендә ике рәкәгать намаз укыдылар. Шуннан соң Зөһрәнең карт туталарыннан Газизә абыстай аларның араларына кереп утырып тоташтырды да: "Инде икегез ахирәт дус булдыгыз! Моннан ары бер-берегезне дусым дип йөрерсез!" — диде.
Берәр көн үткәч, туган-тумачадан берничә хатын-кызны, Зөһрә белән Сарәнең сабак иптәшләреннән берничәсен Зөһрәләр өенә чәйгә чакырдылар. Чакырылган кешеләрнең кайсыберсе кызларның дус кушылганнарын алдан белгәнгә, үзләре белән "дус бүләкләре" алып килделәр. Алдан белмәгәннәре икенче көнне җибәрттеләр. Килгән бүләкләр арасында күлмәклекләр дә, алтын әйберләр дә бар иде.
Зөһрә белән Сарә инде бер-беренә "дусым" дип эндәшә башладылар.
Зөһрә хәзер Сарәдән башка тора алмас булды. Сарә берәр атна, унар көн үз өйләренә кайтмыйча Зөһрәләрдә тора иде. Ара-тирә кайткалап берничә көн торса да, Зөһрә, артыннан барып, ялынып-ялварып тагын үзе белән алып китә иде.
Сарә килеп тора башлагач, көннәр тизрәк уза башладылар. Зөһрәнең эч пошуы беткән күк булды. Аларга көн үткәрер өчен бик яхшы юаныч табылды: алар бөтен күңелләре белән курчак уенына бирелделәр.
Зөһрә элек тә курчак уйный иде. Ләкин үзең генә уйнау яки асраулар белән уйнау күңелсез булганга, ул соңга таба курчак уйнауны ташлаган иде. Сарә килгәннән соң, моңа кадәртәрәзә төбендә тузанга батып яткан курчак өйләренә яңадан җан керде. Курчаклар тагын көн саен иртә белән тора, чәй эчә, намаз укый, ашый, кич белән ятып йоклый торган булдылар. Тагын бер-берсенә кунакка йөрешергә, кызларын кияүгә бирергә, угылларын өйләндерергә тотындылар. Зөһрә өчен курчак уенының хәзер тагын бер кызыгы арткан иде. Кыз курчакларны кияүгә бирүдән, егетләрен кияү итеп кертүдән, аларны бер караватка яткырудан ул хәзер әллә нинди әүвәлдә булмаган бертөрле хозур таба, йөрәге ешрак тибә, йөрәк астында әллә нәрсә кытыклаган күк була иде.
Курчак уйнаудан, курчакларга күлмәкләр тегүдән, вак-төяк йорт эшләреннән калган вакытны тутырыр өчен кызлар башка төрле эшләр дә табалар иде. Йә икесе бер тавыштан "Мөхәммәдия" көйлиләр, йә бер-берсеннән узарга тырышып "Мең дә бер кичә", "Кырык вәзир", "Әбүгалисина" китаплары укыйлар, Фатыйма абыстай өйдә булмаса, Сарә өеннән яшереп кенә алып килгән гармунны уйныйлар яки тәрәзә төбенә утырып, акрын гына җыр көйләп, ат саныйлар иде.
Ат санау курчак уеныннан кала аларның иң яраткан эшләре иде. Икесе бер тәрәзә төбенә кара-каршы утыралар. Урамның бер башыннан килгән атлар — берсенә, икенче яктан килгәне— икенчесенә. Кемнең атлары күбрәк була?.. Алар инде кайсы атның кемнеке булуын, кайсы байның ни вакытны кибеткә чыгып, ни вакытны кайтуын — Һәммәсен инәсеннән җебенә чикле белеп бетергәннәр иде. Бигрәк тә алар ат белән узып киткән бай угылларын күзләргә яраталар, аларның кайсысының кай җирләре килешле, кай җирләре килешсез булуын җентекләп тикшерәләр. Арада кайсысының матуррак булуы турысында сүз көрәштерәләр иде.
Эченнән Зөһрә үзен һәр көнне урамнан узып китә торган бай угылларыннан берсенә, "Әлфе ләйлә"дәге кызлар шикелле, җаны-тәне белән гашыйк булган иттереп исәпли иде. Ләкин ул моны эчендә сер итеп саклый, хәтта дусына да бу турыда бер сүз ычкындырмый иде. Кич белән урын өстендә колактан колакка серләр сөйләшеп ятканда, Сарә ул егет турысында: "Менә шуңар барсаң иде",— дигәч, аның ачуы килә, көлешкән төсле була, ләкин бер сүз әйтергә дә кыймый, ояла иде.
Сабактан туктап, Сарә белән дуслашканнан соң, Зөһрә инде үзенең җиткән кыз икәнлеген, бүген булмаса, иртәгә тотып кияүгә бирерлек булганлыгын аңлаган иде. Ул бу эшнең булуын әллә нинди курку катыш сабырсызлык белән көтә иде. Кияүгә баруның ничек булучылыгын бөтенләй үк аермачык аңлап җиткермәсә дә, аның күңеле әллә нәрсә сизенә, ул турыда уйлаган да ул үзеннән-үзе кызара, йөрәге сикергәли башлый, теге курчакка кияү керткәндәге шикелле әллә нишләп эче жуылдый, йөрәк асты кытыклана иде.
Менә көннәрдән бер көнне Зөһрәләрнең бертөсле генә, шома гына агып торган тормышларына кытыршылык керткән бер вакыйга булды. Өйлә вакытларында ак чапан бөркәнгән, байлар атына утырган юан гына бер хатын ишегалдына кереп туктады. Аның килгәнен тәрәзәдән күрүгә, Фатыйма абыстай бөтен өй эчен аякка бастырды. Теге хатын менеп җиткәнче, бүлмәләрдә тузгып яткан әйберләр җыештырылып, һәммә нәрсә рәткә китерелергә тиеш иде. Шул ут чыккандагы шикелле кабаланып җыештырынып торган арада Фатыйма абыстай, Зөһрәләр утырган бүлмәнең ишегеннән башын тыгып:
— Сез, кызлар, шушы бүлмәдә генә утырып торыгыз! Үзем әйтмичә, теге якларга чыгасы булмагыз, ишетсен колагыгыз! — дип кычкырды да ишекне ябып үзе өстендәге күлмәген алыштырыр өчен икенче бүлмәгә йөгерде.
Зөһрә нидер булса бик зур бер эш, бик әһәмиятле вакыйга булганлыгын аңлады. Аның:
— Дусым, ни булган икән, ә? Ник ул хәтле чабышалар? — дигән соравына каршы Сарә, бик зур сер әйткән төсле, аның колагына пышлап:
— Белмисеңме? Үзеңә яучы килде ич! Яучы Хөсни ич ул,— диде. Зөһрә авызын бүлтәйтте дә:
— Килә башлаган ди! Бик хаҗәт иде...— диде. Ә үзенең йөрәге барабан каккан күк тибә иде.
Сарә аяк очы белән генә басып ишек катына барды да, акрын гына ишекне ачып, Фатыйма абыстайның яучы белән ни сөйләшкәнен тыңларга кереште. Тегеләр бүлмә аркылы утырганга, мыгыр-мыгыр иткән тавышларыннан башка бернәрсә дә ишетә алмады.
Яучының кемнән килгәнлеген соңыннан асраулардан сорап белделәр. Асраулар яучының кучерыннан сораштырып, әллә кайчан белеп җиткергәннәр иде. Шулай итеп, яучының Зөһрәне Гариф бай углы Габделрәхманга сорарга килгәнлеге мәгълүм булды. Сары мыеклы, төссез битле, бераз гына шадрарак та булганга, Зөһрә Габделрәхманны яратмый, аңар барасы килми иде. Яучы берничә көннән соң яңадан килде. Үзен Габделрәхманга сораганга күрә, Зөһрә эченнән аны чынлап дошман күрә иде. Фатыйма абыстайның аңар ни җавап бирүен, риза булубулмавын кызлар һаман да белә алмадылар. Сабырсызланып, эшнең нигә барып чыгуын көтә башладылар.
Бер ай үтте, ике ай үтте... Хөсни карчык өченче тапкыр килмәде. Фатыйма абыстай да Зөһрәгә ул турыда бер сүз дә әйтмәде. Ахырда аның Зөһрәне Габделрәхманга бирмәскә булганын аңлап, кызлар күңелләрен тынычландырдылар.
Хөсни карчык урынына берсе артыннан берсе икенче яучылар килә башладылар. Алар киләләр дә китәләр иде. Фатыйма абыстай сораучыларның берсенә дә күңелен утыртып җиткерә алмый иде. Шулай итеп, яучы килү Зөһрәләрнең өендә гади эш булып китте...
Миләүшәләр арасында
Нечкәләп баксаң, бу күлнең
бар бугай шигърияте.
Г. Тукай
Кабан күленең уртасында инде өстен каплаган тирестән кап-кара булып күренеп тора торган актык боз кисәге дә эреп беткән иде. Урамнар айлар буенча җыелып яткан пычраклардан арынып киләләр, көймәчеләрнең өр-яңадан акка буялган көймәләре суга төшерелгәннәр, басма янында тезелешеп, дөньяга көлеп карый торган кояш астында ялт итеп торалар иде.
Яз — Кабан күленең иң матур вакыты. Никадәр тирә-ягы йортлар, урамнар белән чолгап алынган булса да, шәһәрне икегә ярып кергән бер табигать кисәге булгангамы, язның матурлыгы, дөньяның кышкы йокыдан уянуы Кабан күле өстендә аерата беленә. Ул тирәсен кыршатып алган йортларга, гүя бер әйләнеп салынган батыр тирә-ягына җыелган чуар халык төркеменә караган күк, нәфрәт күзе белән карый шикелле тоела. Әнә ул як халык, аның богаулы булуыннан файдаланып, батырны әйләндереп алганнар да төрлечә хурларга тырышалар: кайсы көлә; кайсы, аңар бармагы белән төртеп күрсәтеп, иптәшенә әллә ни әйтә; кайсы начар сүзләр белән сүгә; кайсылары хәтта аның өстенә төкерәләр дә; ләкин якынрак килергә берсенең дә батырчылыгы җитми; алар бер-берсенә сыенып торганда гына әтәчләнәләр, богаулы батырның аз гына кыймылдавы ул куркакларны бер-берсен этә-төртә читкә тайпылырга мәҗбүр итә. Ә батыр, үзен алардан бик күп югары итеп хисаплаганга күрә, аларга ачулану түгел, илтифат та итмәскә тырыша. Бары нәфрәт һәм кибер белән тулы күз карашлары гына аның теге җөдәткечләрдән туйганлыгын күрсәтәләр.
Шәһәр тынычлыгы киңлекне искә төшергәнгәме, яз җитеп, боз өстеннән чыктымы, Кабан күле мине үзенә тарта башлый. Аның яныннан узган саен, шул тезелеп торган ак көймәләрнең берсенә утырып, ишкәкләр белән суга шыптырдата-шыптырдата әллә кайларга ишеп китәсе килә. Без һәммәбез әле Казанда укыган вакытта яз безнең өчен зур бер бәйрәм була торган иде. Матур кояшлы көннәрне, җылы айлы төннәрне без, имтиханнар булуга карамый, ничек кирәк алай вакыт табып, Кабан күле өстендә уздырырга тырыша идек. Мандолина, гитаралар, җырлаулар, яшел үлән өстендә уйнаулар, көрәшүләр — берсе дә калмый иде. Ишкәк ишкәнгә кыш буе кара эш эшләмәгән кулларга кабарчыклар чыга, аның каравы күкрәкләр киң сулый, үпкәләр язгы саф һавага рәхәтләнәләр иде. Шулай итеп, без, биш-алты иптәш, яз көннәрен бик хозур үткәрә идек. Хәзер инде ул иптәшләр укып бетереп, кайсы кая, кайсы кая таралышып беттеләр. Мин Казанда ялгызым гына калдым. Элекке шикелле бер-беребезгә нык бәйләнгән иптәшләр түгәрәге яңадан оеша алмады. Элеккеге яз бәйрәмнәре инде сагынмалыкка гына калды.
Бу язны Казанга ике ел күрми торган бер иптәшем кайтты. Исеме Һарун әр-Рәшид иде, ләкин һәммә кеше аны Рәшид дип кенә йөриләр иде. Рәшиднең кайтуы мине шатландырды. Без бервакытларны аның белән бик дуслар идек. Ул миңа һәммә серләрен сөйли иде. Мин үзем тумыштан эчкерле булганлыктан, үземә генә белергә тиешле булган нәрсәләрне һичбер кешегә сөйләмәгәнлегем шикелле, аңар да сөйләми идем. Ләкин аның моңар тамчы да кәефе китми, миңа үзенең эчен бушатуында дәвам итә иде. Ул мине әллә ничек артык якын күрә, мин дә аны ярата идем. Яратмаска да мөмкин түгел. Аның табигатендә әллә нинди йомшаклык, үзен яраттыра торган сөйкемлелек бар иде. Фикерләребез, дөньяга карашларыбыз бөтенләй башка булса да, әллә нәрсә генә безне бер-беребезгә бәйли иде. Мин материалист идем, буямыйча, туры хакыйкать көенчә генә күрергә ярата идем. Ул исә шагыйрь табигатьле, хыялпәрәст (хыял яратучы.— Төз.), идеалист иде. Фикерләребезнең төрлелеге безнең арада бик еш кызу-кызу бәхәсләргә сәбәп була иде. Чынлап уйлаганда, безнең арабызны бигрәк шушы фикер чагыштырулар якынлаштыралар иде шикелле.
Рәшид әллә кайдан, ерактан, Себердәге шәһәрләрнең берсеннән килгән иде. Аның Казаннан бөтенләй китәм дип киткәненә инде ике ел булып килә иде. Ул киткәндә аерылышуыбыз бик дусларча булган иде. Хәтта ул пароход кузгалып киткән вакытта азрак балавыз сыгып та алган иде бугай. Ул бер дә якын арада Казанга килер төсле булып китмәгән иде. Бу ел аның бу якка килеп чыгуы үзенә дә көтелмәгән эш булып чыккан. Ул китеп торган ике ел эчендә минем дә, башка иптәшләрнең дә күз карашлары, фикерләре шактый үзгәргән булганга, Рәшиднең фикере кай тарафка авышканлыгын белү минем өчен бик кызыклы иде. Без аның белән бик сирәк язышып, хатларыбыз да кыска-кыска гына булганга, мин аның үзен күреп сөйләшәсем килә иде. Ләкин узган ике ел вакыт безнең Рәшидне тамчы да үзгәртмәгәннәр, ул һаман элеккеге Рәшид икән. Шул ук идеалистлык, шул ук шат күңел, дөньяга ачык караш аның йөзенә үк чыгып тора иде.
Аны күргәч, иске заманнар искә төште. Бөтенләй элеккеге вакытлардагы төсле тоелып китте. Ләкин хатирәләрне тәмам төгәлләтер өчен безгә Кабан күле өстендә булу тиеш иде. Күл буенча төшеп, көймәләр арасыннан кечкенә генә бер ак көймә сайлап алдык. Көймәче һаман да шул иске кеше икән, безне таныды.
Рәшид ишкәк ишәргә утырды, мин койрыкка. Бер-ике көчле ишү безнең җиңел көймәбезне очыртып алып китте. Басмадагы кер чайкаучы хатыннарның кайсыберсе, берничә секундка гына үзләренең эшләрен ташлап, безнең көймәнең артыннан карап калдылар. Әнә берсе:: "Их, киттеләр!" — дип кычкырып та калды.
Бер минут үтмәде, киң күл безне эченә алды. Су ишкәкләр астында күбекләнеп бөтерелә, көймәнең башында вак-вак кына дулкыннар кызу-кызу әллә ни турысында сөйләшәләр. Мин көймәне алда ямь-яшел булып күренгән болыннарга таба тотам. Әнә Шиһаб хәзрәт мәсҗиде, семинария, аның янында Күл буе мәдрәсәсе — берсе артыннан берсе артта калалар. Менә инде уң якта заводлар, сул якта бакчалар башланды. Шәһәрне чыгабыз. Менә тармакка кердек. Әле су бик җәелеп җитмәгән. Яшел болын өстендә яңа гына чыккан сары бәбкәләре белән казлар ашап йөриләр. Шәһәрнең шау-шуы инде артта калды.
Тармакны чыгуга, киң су өсте тагын безне чолгап алды. Иркенлек, иркенлек! Күлнең бу ягы бөтенләй башка төрле. Теге ягында шәһәр, шау-шу хөкем сөрсә, бу якта авыл, кыр, табигать һәм тынлык падишаһлык итә. Әнә теге якта яңа яшәреп килә торган "Әмәт" таулары сузылып китәләр, бу якта әле яфрак ярырга өлгермәгән агачлыклар яр буйларын каплыйлар. Төпсез төсле зәңгәр күк йөзен тутырып, өер-өер ак болыт кисәкләре йөзәләр. Әнә алар, күкнең бер читенә җыелганнар да китә алмый тыгылып торган шикелле өелешкәннәр. Офыкка якынлашкан саен алар кечерәяләр, аралары да тыгызлана. Болытлар күкнең матурлыгын бозмыйлар, киресенчә, арттыралар гына. Алар күккә яз төсе бирәләр. Кыш көне мондый болытлар булмый бит. Әнә безнең баш очыбызда, бик югарыда ике тилгән әйләнә. Вакыт-вакыт югартын аларның калтыравыклы тавышлары колакларга ишетелә.
Кояш җылыта гына түгел, азрак кыздыра да. Рәшид, ишкәкләрне ташлап, башыннан, өстеннән салды. Соклангыч күзләр белән тирә-якка карарга тотынды. Ә мин, шулай ук сокланып, аның үзенә карыйм. "Нинди матур икән безнең Рәшид" дип уйлыйм. Чынлап та, ул сокланырлык матур. Әүвәлрәк без аны, кызлар төсле син, дип мыскыл да итә торган идек. Ул хәзер, ишкәк ишеп эсселәгәннән соң, бигрәк тә матур күренә иде. Ике ел гомер аны бер дә үк диярлек үзгәртмәгәннәр, аның бала сымак йөзенә аз гына да олыгаю әсәре чыкмаган иде. Ул инде унтугыз яшьләрендә булса да, һаман да бала иде. Аның йөзе ак, зур күзләре белән азрак дулкынланып торган чәчләре шомырт күк кара, кан тамарга торган төсле кызыл иреннәре өстендә кара мыек эзе чак-чак кына беленеп килә иде. Сөйләшкәндәкөлгәндә тип-тигез ак тешләре әллә ничек бөтен йөзен яктырткан, нурландырган шикелле була иде.
Менә "Күл башы". Көймәбезне кырыйга тартып чыгарып, үзебез балалар шикелле чаба-чаба каршыдагы тау өстенә менеп киттек. Язгы һава, кибеп килә торган җирдән килә торган ис безгә яңа көчләр кертә, тамырларыбыздагы каннарны тизрәк әйләндерә иде. Аяк астыбыз яңа гына чыккан яшь үлән белән түшәлгән, кыр бәрәңгеләре һәм башка язгы чәчәкләр белән бизәлгән иде. Менә тау кабыргасында үскән куаклар арасына кердек. Куаклар әле ялангач иде. Былтыргы сары яфраклар аяк астында кыштырдыйлар, сынып төшеп череп ята торган чыбыклар шарт-шорт сыналар иде. Без күк очлы үләннәр корыган яфракларны тишеп өскә чыкканнар, куакларның да бөреләре, бүртеп, кызыл төскә кергәннәр иде. Менә мин бер куак арасыннан бер генә бөртек миләүшә чәчәге табып алдым. Ул, оялган кызлар шикелле елмаеп, аска таба карап, качып кына утыра иде. Мин аны иптәшемә күрсәттем:
— Рәшид, менә миләүшә таптым,— дидем. Ул үзе җиргә иелгән иде:
— Мин дә таптым,— дип кычкырды.
Югарыга менгән саен миләүшәләр күбрәк табыла башлады. Без җыярга тотындык. Ләкин аларны җыеп бетерерлек түгел иде. Зур-зур букетлар җыйгач, күлгә карап тау кабыргасындагы бер ачыклыкка утырдык. Бөтен әйләнәбез миләүшә чәчәкләре белән тулган иде.
Табигать һәм ялгызлык үзеннән-үзе күмелеп яткан серләрне чишәргә өнди иде. Мин Рәшиднең әллә кайларга, ераккаеракка караган төпсез, матур күзләренә күземне тегәдем дә:
— Рәшид, әйт әле, син кемгә гашыйк хәзер? — дидем. Рәшид сискәнеп киткән күк булды.
— Нәрсә? — дип сорады. Мин яңадан кайтарып сорадым. Ул кызарды. Нәкъ менә кызлар шикелле кызарды.
— Юк... Берәүгә дә гашыйк түгел...— диде. Ләкин тавышы, сүзләренең яңгырашы "Гашыйк! Гашыйк!" дип кычкырып торалар иде. Мин тагы аңа "ябыштым". Рәшид һәрвакыт шундый, кинәттән әйтелгән һөҗүмнәргә каршы тора алмый, үзен тоттыра иде. Мин аның шул гадәтен белгәнгә, һәрвакыт аңар шундый туры һөҗүмнәр ясый, эчендәге серләрен сөйләргә мәҗбүр итә торган идем.
— Кара әле, Рәшид, нигә кызарасың? Мин синең гашыйклыгыңны төсеңнән, күзләреңнән беләм бит. Яшермә, каршында басып торган "илаһи" сурәтнең кемнеке икәнен әйт. Миннән башка синең дустың юк ләбаса. Мин синең серләреңне кайчан да булса бер-бер кешегә сөйләгәнем бармы? Юк бит? — дидем.
Рәшид тагы да артыграк кызарды. Кулындагы миләүшә чәчәкләрен бөтерә, үзе шул чәчәкләрдән күзен алмый иде.
— Син мине беләсең инде... Минем бик күп мәртәбә гашыйк булганым бар... Ләкин... Ләкин алар берсе дә чын түгел, чын мәгънәсе белән гашыйк булмаганнар икән,— диде.
— Нигә алай дип әйтәсең? Менә шулай, гыйшык турысында сүз чыккач та, кып-кызыл булып кызарганыңны, гашыйк булып, Алла итеп йөргәнеңне моңар кадәр дә бик күп күрәдер идем инде,— дидем. Рәшид, тагы сүзне уенга алып, мәсьәләне бетерергә тырышып бакты. Миңа карап көлде дә:
— Әллә син мине чынлап әйтә дип уйладыңмы? Менә җүләр! Гашыйк булып, Алла итеп йөргән чаклар үтте инде алар. Күптән әллә кая китте инде ул вакытлар...— диде.
Ләкин инде мин аның күңелендә нидер барлыгын бик яхшы аңлап алган идем.
— Һи, юкны сөйләп утырма әле. Әллә мине ышандырырмын дип уйлыйсыңмы? Май чүлмәге тышыннан билгеле, диләрме? Шуның шикелле, "гашыйк чүлмәге"нең дә, ягъни гашыйк булган кешенең дә гашыйклыгы тышына чыккан була... Менә синең дә әле баш өстеңдә әллә нинди бер нур балкып тора,— дидем. Рәшид үзеннән көлгәнне бер дә яратмый иде:
— Менә син хәзер үк көләргә тотындың. Сиңа сүз сөйләргә ярыймыни? Син башта сөйләтәсең дә, аннан соң күз ачарга ирек бирми көләргә тотынасың,— диде.
Мин йөземә җиддиять (җитдилек.— Төз.) биреп:
— Алла сакласын, Рәшид! Ник мин көлим? һич көләргә уйлаганым юк! Мин бары тик шуны гына әйтәм: гашыйк булган кеше һичбер вакыт үзенең гыйшкын кешедән яшерә алмый. Аны бик яшермәкче булып багалар, юк, ул, капчыктагы без шикелле, хәзер тишеп чыга. Гашыйкның гыйшкын яшерүе мәченең балаларын яшерүе шикелле табигый бер эш инде ул. Ләкин мәченең балалары барлыгы әллә кайдан билгеле булганлык күк, кешенең гашыйк булганлыгын да хәзер сизәргә мөмкин, дим. Иң элек ул мәгъшукасы югында, үзе дә сизмичә, кинәт уйга батып китүчән була. Шул вакытта аның төсе нәкъ авызына тәмле әйбер капкан бәхетле баланыкы төсле була: күзләр әллә нинди билгесез бер ноктага текәлгән, йөзендә беленер-беленмәслек кенә бәхетле елмаю... Ә инде мәгъшукым (гашыйк кеше.— Төз.) кеше арасында булса, шунда ук аның мәгъшукасы да булса, шул вакытта инде ул тырыша! Кешегә белдермәскә тырыша, тегеңәр карамаска тырыша... Ләкин карый бит! Болай гына да карамый, күзләрен тутырып-тутырып, озын итеп карап тора... Әгәр дә тегенең белән сөйләшергә туры килсә иде (ул үзе аның белән күп сөйләшмәскә тырыша), җыен юк, әһәмиятсез, гыйшыкка тыгылыксыз әйбер турында сөйли башлый, йә үзе кызара, тегенең күзләренә туры карарга җөрьәт итә алмый. Шулай була ул гашыйк! Аны яшереп маташуда файда да юк... Бигрәк тә аны яшерергә тырышучы син булып, белергә тырышучы мин булсам...— дидем.
Бу сүз фонтаныннан соң Рәшид җиңелгән күк булды.
— Мин хәзер шул фикергә килдем: гыйшкыңны кешегә сөйләргә ярамый. Кеше кешенең гыйшкын аңламый, һәрбер кешегә икенчесенең гыйшкы көлке тоела. Синең дөнья бәһәсенә алмаштырмаслык тойгыларыңның аның каршында бер тиенлек кадере юк. Ул синең мәхәббәтеңнең бары көлкеле ягын гына күрә, ул аны керле куллары белән тота. Пакьлеген мыскыл итә. Гыйшык ул үзең сизмәгәндә генә синең кулыңа килеп кунган күбәләк шикелле. Аны куркытуы бик җиңел. "Карагыз, минем кулыма күбәләк кунган!" — дип тә әйтергә ярамый, ул хәзер очып китә... Шуның өчен гыйшкыңны яшерергә кирәк,— диде.
— Әллә син, Рәшид, бу хакыйкатьне үзем уйлап таптым дип беләсеңме? Юк, ул Адәм пәйгамбәр заманыннан бирле шулай булып килә инде. Гашыйк булган кешегә, билгеле инде, гыйшык диңгезен, әйтерсең ул үзе генә кәшеф иткән (уйлап тапкан, ачкан.— Төз. ) шикелле, ул гына чын сөю белән сөя шикелле тоела. Ул инде үзенең гыйшкын бөтен дөньяны тутырырлык зур, бөтен күкләрдән югары, әллә нинди Данте гыйшкы төсле, дөньяви хисләрдән саф дип уйлап йөри. Гыйшык бит ул кешенең акылын югалта, кешене әллә ничек беркатлыландыра. Инде ул авырудан саф кешегә шундый кешене күргәч тә, ничек итеп көлми түзәргә мөмкин булсын? — дидем. Ул миңа таба әйләнде дә:
— Кара әле, син үзең бер-бер вакыт гашыйк булганың бармы, юкмы? — диде.
— Мәгаттәәссеф (үкенечкә каршы.— Төз), минем дә шундый җүләр вакытым бар иде. Бервакыт мин дә шулай аһ-ваһ итеп йөргән идем. Ләкин акылым, фикерем белән мин аны бик тиз куптарып ташладым. Аның бары хыялдан гына туган нәрсә икәнлегенә үземне ышандырдым. Гыйшык юк әйбер ул, бигрәк тә мәңгелек гыйшык дигән нәрсә. Менә мин шул гашыйк булып йөргән чагымда ук халыкның гыйшык дип йөргән нәрсәләре шулмы, әллә юкса ул минем хыялымнан гына "гашыйк булганмын булырга кирәк" дип, үземне-үзем гашыйк булу уена ышандырырга тырышканлыгымнан гына туганмы икәнен аңлый алмый шул турыда шөбһәләнә идем. Шул шөбһә минем гыйшык дип йөргән әйберемне үтерде. Инде моннан ары андый эшләр, шаяд (ихтимал.— Төз. ) булмас дип уйлыйм,— дидем. Рәшид көлде:
— И... Алай булса, синең әле чын-чынлап гашыйк булганың юк икән! Бервакыт килер — үзең дә күрерсең шунда...— диде.
— Ә син үзең соң чын-чынлап гашыйк булганың бармы? — дип соравыма каршы ул, күтәрелеп китеп:
— Бар, бар! Мәңгелек, бөек, саф, рухани мәхәббәтнең барлыгына мин чын күңелемнән ышанам. Аны тик синең шикелле гакыллы баш, үз гакылларына үзләре шаккатып йөри торган кешеләр генә аңлый алмасалар алмаслар. Аның барлыгын синең төсле, йөрәге бака йөрәге күк салкын булган кеше генә сизә алмый,— диде.
— Синең бая әйткән сүзләреңә караганда, ул син әйткән мәңгелек чын мәхәббәт хәзер синең үзеңнең эчеңне көйдерә булырга кирәк. Аның өчен бая син "минем моңарчы булган гыйшыкларым барысы да чын мәгънәсе белән гыйшык булмаганнар икән" дигән идең,— дидем.
— И-и, мин ул мәхәббәтне хәзер генә белдем. Мин хәзер чын гыйшык белән гашыйк. Мин бу гыйшкымның мәңге бетмәячәгенә ышанам,— диде.
Мин Рәшиднең янына ук килдем дә, акрын гына колагына:
— Әйт, Рәшид, кем Ул? — дидем.
— Улмы? Ул...— диде. Бераз тукталып торды. Аннан соң, кызарган йөзен алдыннан күтәрмичә генә, шушылай дип башлады:
— Мин сиңа абыйның өйләнүе турысында язган идем бит... Менә шул, абыйның хатыны Зөләйха...— диде.
Мин чак кына шаркылдап көлеп җибәрмәдем. Бу шулкадәр кызык, шулкадәр көлке иде. Дөресен генә әйткәндә, мин Рәшидне нихәтле яхшы белсәм дә, бу кадәресен үк көтмәгән идем. Мин үзем дә аптырабрак калдым. Бу мәсьәләдә Рәшидне елатканчы мыскыл итәргә мөмкин иде. Тагын да артыграк сөйләтер өчен, үземне тыеп, көлмәскә тырыштым. Алай да:
— У-һу-һу-һу-һу! Синең шикелле энем булса, мин гомеремдә өйләнмәс идем. Кара әле син аны, малай, нишләгән бит! Җиңгәсенә гашыйк булган,— диюдән үземне тыя алмадым.
Рәшид бу сүзгә ачуланды:
— Мин синең көләсеңне алдан ук белеп торган идем шул. Кеше сиңа чынлап сөйли — син уенга аласың. Ничә тапкыр инде мин сиңа һичбер әйбер сөйләмәм дип тәүбә иткәнем бар иде,— диде дә, уйга баткан төсле, һавада йөзгән болытларга карый башлады.
Ак болытлар һаман күкнең бер ягыннан икенче ягына агылалар, аларның бертуктамый хәрәкәтләнеп торган күләгәләре дә әле күлгә, әле болынга, әле таулар өстенә төшеп, ялт итеп торган дөнья йөзендә шомлы караңгы таплар ясыйлар, һава тын, ялтырап яткан күл эчендә зәп-зәңгәр һава, болытлар, яшел ярлар көзгедән күренгән күк күренәләр иде.
Рәшид миңа таба әйләнде дә:
— Син бик грубый кеше. Син һәммә әйбернең арт ягын гына күрәсең. Син һәммә эшнең материальный тарафын гына эзләп торасың. Синең каршыңда һичбер максат булган нәрсә юктыр. Менә мин әле сиңа шушы мәхәббәтем турысында ике авыз сүз әйтмәс борын, синең башка әллә нинди кабахәт фикерләр килеп өлгергәндер... Мин аны бик яхшы беләм... Ләкин мин дөньяда бөтен материальный, хайвани хисләрдән элек булган мәхәббәтнең барлыгына ышанам һәм шундый мәхәббәт белән сөям дә. Мин Зөләйханы сөям, аның сурәте, менә шушы миләүшә чәчәге төсле күзләре минем күз алдымда торалар, аның тавышы минем колакларымда яңгырый... Ләкин син минем бу гыйшкыма аз гына хайвани элементлар катышкан дип уйласаң — ялгышасың. Кирәкми миңа аның тәне, юк... Алла сакласын! Мин аның күзләрен, тавышын да бары аның рухының көзгеләре булганга гына яратам. Мин аны хатын булганлыгы өчен генә түгел, кешелекнең идеалы булганга күрә яратам. Мин аны тән матурлыгыннан бигрәк, рухының матурлыгы өчен яратам. Ул минем өчен идеал, аңар әйтү хәрам булган идеал! Беләсеңме, мин аңар гашыйк булуымны ни вакытта сизә башладым? Ул яңа гына авырудан терелгән иде. Саргайган, ябыккан, ямьсезләнгән иде. Менә мин аны шул вакытта сөя башладым. Кинәт бервакыт минем өчен аның дөнья бәһәсеннән дә кыйммәтлерәк икәнлеген аңладым. Аның алдына тезләнеп, саргайган, хәлсезләнгән кулын тотып: "Зөләйха, мин сине сөям. Ләкин мин һичбер нәрсә дә теләмим. Миңа бер әйбер дә кирәк түгел, минем мәхәббәтемә каршы синең мине аз гына булса да яратуың да кирәк түгел",— диясем килде. Менә инде аңар елдан артык булды. Ләкин минем сөюем кимеми, һаман арта гына. Ул һичвакытта бетмәс. Мин, бәлки, өйләнермен дә, картаермын да. Ләкин һичбер вакыт аны шул саф мәхәббәт белән сөюдән туктамам,— диде.
Мин яшь егетнең бу сүзләрен аз гына елмаеп тыңлый идем.
— Җаным,— дидем,— уйлап кара әле: яшең егермегә җитеп килә, шулкадәр бала булырга ярыймы? Алай гашыйк булып йөрергә уналты яшьләр чакта гына килешә бит ул, дөньяга ачыграк күз белән карарга кирәк. Дөньяда "мәңгелек мәхәббәт" дигән нәрсә булырга мөмкинме соң? Аны бит хикәяләрдә генә язалар. Дөньяда мәңгелек, бер килеш тора торган әйбер юк ул. Күп булса иде, өч ел үтәр... Бервакыт әйләнеп карасаң, синең мәңгелек мәхәббәт дип йөргәнең әллә кая очкан булыр...
Рәшид кызулык белән минем сүземне бүлдерде:
— Юк, юк, булмас! Андый сүзләр сөйләмә миңа! Юкка шайтан булып утырма! Минем күңелемә шөбһә төшерә алмассың. Мин гомергә бетми торган сөю белән сөям. Аның бетмәслеген минем күңелем сизә,— диде.
— Тукта әле, Рәшид! Син алай кызулама. Син аннан бер дә курыкма. Син уйлама аны: менә шулай көннәрдән бер көнне мәхәббәтем бетәр дә китәр, ә мин мәхәббәтсез калырмын дип. Алай булса, ул синең өчен, чынлап та, уңайсыз булыр иде. Ләкин ул акрын гына бетә. Аның көннән-көн азайганын, сүрелгәнен үзең сизмисең дә. Кинәт беркөнне исең китә: кая киткән минем мәхәббәтем, дисең. Бары шул гына. Карап карасаң... инде ул вакытта синең йөрәгеңә икенче бер "сәмави сурәт" (күктәге сурәт.— Төз.) кереп урнаша башлаган була... Синең күк кешеләр алар мәхәббәттән башка тора алмыйлар,— дидем.
Рәшид, куллары белән битен каплап, башын түбән салган хәлдә утыра иде. Минем сүзләремә каршы ул, йөзен күтәрмичә генә:
— Юк, булмас! Андый эшләр булмас! — диде. Аның тавышында кәефе киткән сыман, ачынган сыман авазлар яңгырый иде. Мин сүземдә дәвам иттем:
— Соң инде, нишләсәң дә, күктән төшкән нәрсә түгел бит инде ул — гыйшык. Яшьрәк кешеләр никадәр аны идеал белән буяп, үзләренең хыяллары ярдәме белән әллә ниткән әфләтуни гыйшыклар ясап маташсалар да, барыбер инде аның төбе шул хайванияткә, ирлек-хатынлыкка кайтып кала бит ахрысы! Дөрес түгелме? Мисла, син шул ук Зөләйхаңны хатын түгел итеп фараз кылып кара: ул чакта син аңар хәзерге төсле "гыйшык тота" алмас идең бит? — дидем.
Рәшид уйлап торды да, әллә нинди кирәкмәгән бер фикерне куалаган төсле башын селкеп:
— Белмим мин, белмим... Әмма мин синең фикереңә кушыла алмыйм. Син инде шул тәмам азып, күңеле каралып беткән материалист. Дөньяда бернәрсәгә иманың юк. Үзең сөя алмыйсың, мәхәббәтнең кешегә бирә ала торган рәхәтеннән син мәхрүм. Шуның өстенә тагын кешенең дә рәхәтен, бәхетен җимерергә тырышасың. Минемчә, син моны бары үзең сөя алмаганга, башкалардан көнләшкәнгә күрә генә эшлисең,— диде. Мин көлдем дә:
— Кара әле, Рәшид! Көнләшү дигәннән, исемә төште... Син менә монда саф мәхәббәт, рухани мәхәббәт дип лаф орасың. Әйт әле миңа дөресен генә (Зөләйха абыеңның хатыны бит), менә кич белән алар икесе йокы бүлмәсенә китеп, син ялгызың гына утырып калган вакытларда күңелендә аз гына булса да көнләшү хисе уяна торгандыр бит? — дидем.
Рәшид әллә нәрсәгә сөенеп киткән күк булды. Кычкырып көлде дә:
— Менә белмәдең инде алай булса, психолог иптәш! Менә шул хис миндә һич булырга мөмкин түгел инде! Мин сиңа бая ук, "минем мәхәббәтем хайвани хисләрдән бөтенләй пакь" дип әйтеп куйдым ич инде. Хәтта бөтенләй аның киресенчә. Менә мин сиңа сөйлим инде алайса. Мин Зөләйханы сөям. Ләкин бары сөю өчен генә. Мин аннан һич һичбер нәрсә теләмим. Ул бәхетле булса, ул шат булса — миңа шул җитә, мин шуның белән үзем бәхетле. Алар абый белән бер-берсен ифрат яратышалар. Димәк, Зөләйха бәхетле. Менә миңа аның шулай бәхетле, тыныч булып торуын күрү чиксез-чамасыз шатлык бирә. Чөнки аның бер елмайганын күрү дә җанымны әллә никадәр рәхәт белән тутыра,— диде.
— Әйт әле, Рәшид! Ул матурмы соң үзе? — дидем.
— Кем? Зөләйхамы? Юк, аны ул чаклы күзгә ташланырлык матур дип булмый. Ләкин ул сөйкемле! Шулкадәр сөйкемле!Аның шикелле икенче кешенең дөньяда булу ихтималы да юк. Ә менә күзләре матур: озын керфекле, зур, нурлы күзләр. Зөләйханың эчке, рухани матурлыгын белмәгән кешегә дә бары тик шул күзләре өчен генә аңар гашыйк булырга мөмкин,— диде. Мин көлдем дә:
— Нигә, Рәшид, синең исемең Йосыф булмаган? Ул вакытта бөтенләй Йосыф белән Зөләйха булыр идегез,— дидем. Ул да көлде, минем аны шушы гыйшык турысында тагы бераз сөйләтәсем килә иде.
— Рәшид, менә тагы бер сүз әйтим мин сиңа: син менә "гомерлек мәхәббәт, бетми торган мәхәббәт" дип сөйләнәсең сөйләнүен... Ләкин әйт әле миңа, синең Казанда чагындагы мәхәббәтләрең кая китте? Зөһрә, Фатыйма, Өммегөлсем туташларны, Сәлимәне, Верочканы, тагы әллә кемнәрне инде оныттыңмыни? Аларга гашыйк булып йөргәндә дә бит ул мәхәббәтләрең сиңа шулай мәңгелек төсле булып күренгәннәрдер... Ләкин алар һәммәсе берсе артыннан берсе юк булганнар...— дигәндә, Рәшид тагы минем сүземне бүлдерде:
— Беләм, беләм мин синең ни әйтергә теләгәнеңне! Ләкин син ялгышасың, син бернәрсә дә белмисең: ул мәхәббәтләр бөтенләй югалмаганнар. Дөрес, алар ялкынланып янмыйлар, бары кечкенә-кечкенә утлы күмерләр шикелле көйрәп кенә яталар, аның өчен аларда мәңге ялкынлап янарлык куәт булмаган. Әле син исемнәрен санаган туташларны күргән чакта, мин үземнең һаман да аларга аз гына гашыйк икәнлегемне сизәм. Ләкин күрми торган вакытта алар минем исемә кермиләр... Шулай, алар — кечкенә мәхәббәтләр. Вакытында да алар артык зур булмаганнар. Әмма хәзерге мәхәббәтем минем — Олуг мәхәббәт! Ул зур, ул бөтен. Баягы кечкенә мәхәббәтләр аңар уңайсызламау гына түгел, хәтта аны тагын да матурландыралар, тагын да тулыландыралар. Менә нәрсә шикелле дип әйтим инде мин сиңа?.. Минем хәзерге мәхәббәтемне зур, тулы бер роза чәчәгенә охшатсак, теге кечкенә мәхәббәтләрне аның тирәсенә тезелгән менә шушы миләүшә чәчәкләренә охшатырга мөмкин... Миләүшәләр гөлчәчәкнең матурлыгын киметмиләр, бары арттыралар гына,— диде.
— Кара, син, Рәшид, шагыйрь икәнсең! Әллә юкса шигырьләр дә язамсың?.. Ләкин бик яхшы бел, "шагыйрь иптәш": гөлчәчәге дә, миләүшәләр дә озак яшәмиләр. Торалар-торалар да вакыт җиткәч шиңәләр, корыйлар, бетәләр,— дидем.
Рәшид хәтта утырган урыныннан сикереп торды. Аның күзләре яналар иде:
— Юк, юк! Мең мәртәбә юк, "философ хәзрәтләре"! Син миңа "ул бетәр" дисең икән, мин "бетмәс!" дим. Бөтен дөнья халкы миңа "мәхәббәт юк!" диләр икән, мин аларга "бар!" дип кычкырам. Дөньяда мәхәббәт бармы, юкмы, тиз бетәчәкме ул, озакка сузылачакмы, чын мәхәббәтме ул, аның төбе нәрсә? Нигә бу турыда уйлап торырга? Нигә үзеңә-үзең шундый сөальләр биреп, җаныңны инә белән казып актарырга? Сөясең икән, сөяргә кирәк! Мин гашыйк икәнмен, шул гыйшкым минем дөньядагы тумышыма матурлык, рәхәт, мәгънә бирә икән, мин инде нигә үземә әллә нинди шөбһә тудыра торган сөальләр биреп маташыйм? Кешедә йөрәк-рух тормышы башка, гакыл-баш тормышы башка. Алар бер-берсеннән аерылырга тиеш. Әгәр дә берәү аларны үзара катыштырырга, болгатырга тырыша икән, шуннан бәхетсезлек туа. Мин гашыйк икәнмен, шул гыйшкым турысында гына уйлыйм, шуның белән генә ләззәтләнәм, шуның белән генә торам... һәм мин бәхетле,— диде дә, минем җавабымны ишетергә теләмәгән төсле, таудан түбәнгә, күлгә таба чабып төшеп китте.
Күлнең яры текә һәм биек иде. Мин Рәшидне суга төшеп китәме дип торам. Ул нәкъ ярның кырыенда гына туктады да, кулларын кемнедер кочакларга теләгән төсле җыенып, бөтен күкрәге белән:
— Аһ-һа-һа-һа-ау! — дип бер аваз салды. Аның тавышы, бөтен дөньяны җиңгән, гайрәтле, бәхетле мәхәббәтнең нәгърәсе (каты тавышы.— Төз.) төсле күл өстендә яңгырады.
ынлык
Без, берничә иптәш, бер кичне туры килеп кенә беребезнең кабинетында җыелган идек. Күптән түгел генә һәммәбезгә якын, кадерле булган бер иптәшебез үлгән; уйчанлык, сөйләшүләрдә моңлылык күренеп тора иде. Аз сөйләшә идек. Гадәттәгечә, берәү тарафыннан кузгатылган сүзгә икенчесе кушылып китми, сүз оешмый, әллә ничек, урталыкта тукталып кала. Бер иптәшебез яшьли үлеп китү турында әйткәннән соң, арабызда тынлык хасил булды, һичкем җавап бирмәде, гүя һәр кеше тирән фикергә баткан төсле булып китте; кайчакта шулай була бит: шаулашып сөйләшеп утырганда, кинәт сүзләр тукталып, урталыкта тынлык хасил була. Тынлык озаккарак сузылса, әллә ничек күңелсезләндерә, йөрәкне кысып, җанны тыгызландыра башлый. Бу юлы да шулай булды. Тынлык озакка тартылды, аны кисәргә кирәклекне һәркем аңласа да, беребез дә моңа сүзләр таба алмый идек. Гүя үлем үзе, шыпырт кына безутырган бүлмәгә кергән дә, күзгә күренми торган салкынча канатлары белән безнең баш түбәләребезгә кагыла иде. Бу тынлык миңа шундый тойгы бирде. Башкалар да шуны хис иткәндер, дип уйлыйм.
Ахырда арабыздан беребез тынлыкның дәвам итүенә түзә алмады, аны бозар өчен үзалдына: "Тынлык!" — дип куйды. Бу сүзне ишетүгә, барыбыз да рәхәтләнеп сулу алдык. Кинәт өстебезгә бастырылган авыр йөк алынган шикелле булды. Йокыдан уянган күк, һәммәбез кузгалышып куйдык. Аңа каршы бүлмәнең караңгы почмагында утыра торган икенче иптәшебезнең тавышы ишетелде.
Ул сөйләгәндә һәрвакыт бик матур сөйли иде. Бүген нишләптер моңар кадәрле сүзгә катышканы юк иде. Без аңар таба әйләндек. Иптәшебез әкрен генә тавыш белән башлады:
— Әйе, тынлык!.. Ләкин бу чын тынлык түгел... Чын тынлыкны сезнең берегезнең дә ишеткәне юктыр әле. Ә минем аны хис иткәнем бар, бөтен җаным, бөтен тәнем белән хис иткәнем бар. Сезнең бер-бер вакыт төнлә ай яктысында каберлеккә барганыгыз бармы? Әлбәттә, юктыр. Ә минем барганым бар... Аңар күптән инде. Җәйге җылы төннәрнең берсе иде. Бөтен дөньяны тынлык каплаган, түбән генә булып калкыган ай, юка пәрдә күтәрелгән шикелле, томан арасыннан яктырта. Караңгы агачлар арасында ак кабер ташлары, аларның алтын язулары айга каршы тонык кына ялтырыйлар. Кайбер вакыт агач яфраклары сизелми генә исеп киткән җилгә әкрен генә лепердәшәләр. Бу ишетелер-ишетелмәс лепердәү тавышлары тынлыкны бозмый, бәлки арттыра гына, аны ишеткәч, тынлыкның тирәнлеген ныграк сизәсең. Кабер өсләренә үскән үләннәр көмештән ясалган төсле булып күренәләр. Алар әллә ничек, күңелне нечкә пәрдәләп, җанга чиксез-чамасыз моңлылык бирәләр. Шул вакыттамы? Шул вакытта әллә кайдан, ерактан, җанга үтә торган моңлы көй белән әкрен генә калынрак аваз ишетелә. Аваз бер күтәрелә, бер акрыная. Сүз белән аңлата алмаслык рәвешчә бормалана һәм дулкынлана. Әгәр дә сез бу Коръән тавышының ничаклы моңлы булганын аңлый алсагыз иде! Бу тавыш белән бергә моңлык бөтен тамырларга тарала. Күңел тилпенә, җан ашкына, куркына да. Үзе әллә кайларга, белемсезлеккә (билгесезлеккә.— Төз.) ашкына. Бу аваз тынлыкның, моңлыкның үзе, аның җанлы тәҗәссеме (гәүдәләнеп күз алдына килүе.— Төз.) күк тоела... һич түзә алмаслык моңлы... Үкереп-үкереп елыйсы килә.
Иптәшебез сүзеннән тукталды. Без һәммәбез тын алмыйча утыра идек. Аркалар чыйрап чемердиләр иде. Иптәшебез аз гына тукталып торганнан соң:
— Сез тагын шундый эш чынлап булган икән дип уйламагыз. Бу бары минем хыялым гына бит, килде дә шуны мин сезгә сөйләдем,— диде. Күкрәкләребез иркен сулыш алдылар...
Хыял дәрьясында
Ялкынлы дин тойгысы, бөтен тормыш рәхәтенең кыйммәтен җуяр дәрәҗәдә көчле ышану бер уч гарәпне кызу чүлдән шимальгә (төньякка.— Төз.) таба куган; мең еллардан бирле җыелып ятып, бетмәс-төкәнмәс үзара кырылышуларга сәбәп булган куәт олуг пәйгамбәрнең бер ишарәсе белән, үзләренең кызу ватаннарындагы җәй көннәрендә кинәт ташып, шәһәр, авылларны себереп алып китә торган сулар шикелле, туктату мөмкин булмаган бер көч белән җиһан мәйданына атылганнар иде. Хак динне, чын Алланы инсанияткә таныту өчен бу гайрәтле халык бөтен дөньяга каршы сугыш ачкан; үз-үзләренә, ниятләренең дөреслегенә ышану аларга үзләреннән ун, егерме өлеш артык дошман гаскәренә каршы торырга кыюлык бирә, яхшы коралланган мөкаммәл (камил.— Төз.) тезүле йөзәр меңлек рум һәм фарсы гаскәренең үлгәнче сугыш сафыннан чыкмый торган рәтсез, җыентык гарәпләр төркеменең һөҗүменә каршы тора алмый тар-мар булып качулары алар белән очрашкан халыкларга могҗиза шикелле тоела, күңелләренә шомлы курку сала иде.
Бу яңадан яшәреп дөньяга чыккан карт халыкның сам (агулы.— Төз.) җил төсле ыргылуы каршында инде иске касрләр (сарайлар.— Төз.) мәмләкәте хәкыйрь (мыскылланган.— Төз!) хәлдә тез чүккән, шәүкәтле Бизанс касренең дәурдалары берсе артыннан берсе туздырылып, иң карт халыкларның ватаны Сүрия дә алар кулына күчкән иде.
Менә шунда бер-берсенә итагать, буйсыну-коллык белән түгел, бәлки туганлык, кардәшлек җепләре белән багъланган дүрт мең кешелек бер фирка (төркем.— Төз.) Мисырны килеп забыт иткәннәр (буйсындырганнар.— Төз.) бертуктаусы з яңадан яшәүне кабул кылган Нил вадисына (үзәненә.— Төз.) иске, какшаган, тузып таралырга җитешкән борынгы мәдәният урынына яңарган, көчле мәдәният корыр өчен яңа, яшь, таза көч, яңа әбелхәят (тормыш.— Төз.) алып килгәннәр иде; болар барысы дүрт мең кеше иде.
Әллә нинди генә яшерен куәт бу баһадирларны тирә-якларын чолгап алган чит халыклар диңгезендә сау-сәламәт саклый, бөтен халыклар аларның рухани көчләре алдында баш ияргә мәҗбүр булалар иде.
Менә шушы дүрт мең кеше эчендә мәдинәле Әбү Сәгыйд исемле гарәп тә бар иде. Ул Мәдинә шәһәренең байларыннан иде. Яшь булса да, әле ул пәйгамбәрне бик яхшы хәтерли, аның бөтен кешеләрне мөсәххәр кыла (сихерли.— Төз.) торган кыяфәте яшь егет вакытында күңеленә бик нык урнашып калган иде. Ул беренче Сүрия сугышларында яраланып кайткан. Бу аның икенче мәртәбә сугышка баруы иде. Яшьлек кызулыгы, аның өстенә тагы дин гайрәте, шул бөтен ялкынлы күңеле белән бирелгән, бөтен яшьлек дәрте белән сөйгән динне тарату, шуның өчен үлү фикере аңа тынычлык бирмәгәннәр; үзендә аз гына^көч барлыгын сизү белән ул Мәдинәдәге хөрмә агачлары һәм Йәмәннән китерелгән исле гөлләр, чәчәкләр белән тулган бакчаларын, газәл күк зифа, кара аһу күзле, утлы мәхәббәтләре белән хәлдән тайдыра торган җарияләрен, Сүрия сәфәреннән алып кайткан искиткеч кыйммәтле нәфис җиһазлар, бизәкле паласлар, асыл түшәкләр белән тулган йортларын, борыннарыннан кан чыгып тора торган аргамакларын ташлап, сугыш мәйданына атылган, укалар белән тотылган бәһале ирани ефәк киемнәрен тимер көбәгә алыштырган иде.
Гаскәр Искәндәрия шәһәрен истиля итеп (камап.— Төз.) тора иде. Бөтен инсаният галәменең мәркәзе булган кыйбта, юнан, рума, христиан мәдәниятләре капма-каршы катышкан бу шәһәрнең зурлыгы, аның мәхшәр шикелле кайнаган базарлары, гакыллар ирешмәслек матур, һәйбәтле (олы сымак.— Төз.) сарайлары, мәгъбүдләре (гыйбадәт кыла торган сарайлары.— Төз.), андагы чиксез байлык, тормышта ифрат дәрәҗәсенә ашкан исраф — Һәммәсе Гарәбстан ташлыклары арасыннан чыккан сахравиларга (сахра кешеләренә.— Төз) бер гаҗәеп галәм, бер оҗмах төсле тоела иде.
Әбү Сәгыйд тә бу олуг шәһәрнең урамнарында йөри, күңелендә җиңүчеләргә махсус бер мәгърурият (горурлык.— Төз.) хөкем сөрә. Бу бай өлкәләрнең моннан соң ислам мәмләкәте булып әвереләчәген хис итү аны чиксез шатландыра, эчтән Ходасына хәмед сәна (мактаулар.— Төз.) әйтергә мәҗбүр итә иде. Күптән түгел генә бөтен вөҗүден каплап алган сугыш җилкенүе әле басылып җитмәгән, гыйсъянга (көрәшкә.— Төз.) килгән җай аны һаман көрәшкә, Ходасы ризалыгы өчен баһадирлыклар эшләргә өнди иде.
Шул хисләр белән ялгызы гына бер урамнан узып барганда, аның күзе ирексез ап-ак мәрмәр баганалы, юнан өслүбендә (грек стилендә.— Төз.) салынган, зур мәһабәт бер йортка багланып калды. Киң ишекләр аркылы сарайның биниһая зиннәтле эче күренеп тора иде. Бу матурлык Әбү Сәгыйдне ирексез үзенә тартты. Ул һәрбер матурлыкны сөя иде. Ул Мәдинәнең Кәбир Шәриф ыругыннан булганга, яшьтән үк аңар нәзек тәрбия бирелгән; кинәт рухын истиля иткән (чолгап алган.— Төз.) дин тойгысы аның гүзәллеккә, нәзакәткә булган мәхәббәтен бетермәгән, ул һаман да музыканың, шигырьнең, матур нәкышләрнең, матур биналарның мәфтүне (сокланып караучысы.— Төз. ) булып калган иде.
Йорт эчендәге һәммә нәрсәнең җыештырылмаенча калдырылуы, ишекләрнең ачыклыгы, өйдә берәүнең дә булмавы хуҗа һәм хезмәтчеләрнең сугыш вакытында бик ашыгычлык белән качуларын күрсәтә иде. Йорт эчендәге байлыкка караганда, сарайның Искәндәрия байларының берсенеке булуын аңларга мөмкин иде.
Әбү Сәгыйд йорт эченең төзеклегенә, җиһазларның матурлыгына сокланып, бүлмәдән бүлмәгә йөри торгач, кинәт бер һәйкәл каршына баскан килеш катып калды. Ап-ак мәрмәрдән эшләнеп, бер дивар уентыгына урнаштырылган бу һәйкәл борынгы юнан осталарының берсе тарафыннан ясалган, һәм иттифакый (очраклы — Төз.) гына, христианлык дәверендә бөтен юнан Аллаларының башына килгән һәлакәттән котылып, иске юнан сәнгатенең мөхибе (яратучысы — Төз.) булган бер нәселдә буыннан буынга күчеп, шушы йорт эчендә сакланып калган иде.
Әбү Сәгыйд шушы сын каршында туктаган иде ки, гүя яңа дөньяга чыгып баш күтәргән исламият белән кадимге (иске.— Төз.) юнан галәменең актык кисәге капма-каршы торалар иде. һәйкәл искиткеч матур бер ялангач хатынның сыны иде. Ул аз гына оялган кыяфәттә бер кулы белән күкрәген каплап, түбән табарак карап, нәкъ җанлы төсле басып тора иде. Гарәп аның йөзенә карады да аерыла алмады. Кыз аңар керфек астыннан гына караган төсле, менә хәзер, хәзер иреннәре кыймылдар төсле тоела иде. Әбү Сәгыйд гомерендә һичбер йөздә бу кадәр гүзәллек, бу кадәр тәнасеб (симметрия.— Төз. ) күргәне юк иде. Ул үзендә бик кызык бер хис сизде. Әллә нигә аның шушы матурлык, шушы кәмаләт (камиллек.— Төз.) алдында тез чүгәсе, сурәтнең аякларына башын куясы килә иде...
Кисәк күк күкрәгән шикелле бер фикер аны бөтенләй тетрәтеп җибәрде. "Ни булды моңар? Бу нинди эш? Бу сурәт бер сыным (икона.— Төз.) түгелме? Кая ислам, кая Алла, кая дин гайрәте? Бу әллә аларны оныттымы? Пәйгамбәр соң әгъла кәлямулла өчен (кадерле Алла сүзе өчен.— Төз.) очраган бер җирдә сынымнарны егарга, ватып көл итәргә боермыйдыр идемени? Ә бу, шашкан, ул әмерләрне исеннән чыгару гына түгел, каршында торган шул мәҗүс (потка табынучы.— Төз.) алиһәсенә сокланды, хәтта аның алдына тезләнү дәрәҗәсенә килде!.." Шул вакыт күз алдында пәйгамбәрнең һичкем туры карый алмый торган ялкынлы күзләре ачу белән ялтырап киткән күк тоелды. "Сыным, ахры, мине сихерләде" дип уйлады. Көфер (Алланы хурлау.— Төз.), зилал (хурлык.— Төз.) куркусы алдына килеп басты.
Әбү Сәгыйд калтырана-калтырана, сабы фирүзәләр белән бизәлгән кәкре Дәмәшк кылычын кыныннан чыгарып, сынга кизәнде. Шул вакыт бу йортның христиан йорты булуы ялт итеп исенә килеп төште. Бүлмәләрнең берсендә узышлый ул аркылыга кадакланган Гайсә сурәтен күргән иде. Димәк, каршында торган кыз һәйкәленең бу урында сыным хидмәтен (хезмәтен.— Төз.) иҗраэ итү (үтәү.— Төз.) ихтималы юк иде. Бу фикер аның уйларын башка юлга салды. Кылыч күтәргән кулы түбән төште.
Әбү Сәгыйд сурәтнең йөзенә яңадан текәлеп карарга тотынды. Караган саен аның күңеле каршындагы кәмаләт җисемгә тартылуы арта бара; ләкин ул йөрәген каплап алган хиснең дини тойгыга бөтенләй башка икәнлеген сизә иде. Яшьлегендә күреп, хәтерендә калган гарәп сынымнарын күз алдына китерде; алар белән каршында торган кызны чагыштырды. Котчыккыч ямьсез Гарәбстан потларын күрү аның рухында бары әллә нинди чиркану катыш шомлы курку гына тудырса, бу кар күк ак, пакь вөҗүдкә караш бөтенләй киресенчә җанын рәхәт, рухани пакь ләззәт һәм сафлык белән тутыра иде. Никтер караса да, ул аның нәфасәтен, гүзәллеген генә күрә; иман, Алла, дин — Һәркайсы үз урыннарында; вөҗданы да тыныч, керсез иде, "Ислам да дөньяга рухани пакьлек, бөтенлек һәм матурлык чәчәр өчен җибәрелгән дин бит!" дип уйлады.
Ул, кылычын кире кынына тыгып, һәйкәлне идәннән аерган өч баскычны атлады да салкын ташны ялкынландырырдай кызу бер үбеш белән аның маңгаеннан үпте. Аның бу үбүе сөекле җарияләрен үпкәндәге үбүгә дә, Кәгъбәдә Хәҗәре әсвәдне үбүгә дә башка булып, аны тик бары кыз кардәшеңне үбү белән генә азрак тиңләштерү мөмкин иде.
Догаи Сәйфи
Кадерле Гаяз әфәнде Исхакый
җәнапларына багышлыйм
Алларында торган каһвәләрен (кофе.— Төз.) эчеп бетереп, инде сигара төтеннәренә чорналган хәлдә террасада чыбыктан үргән креслоларда утырып, кәеф сөрәләр иде. Араларында сүз ялганмый, аның өчен сөйләнерлек сүзләр инде һәммәсе әллә кайчан сөйләнеп беткән иде. Берсенең, олырагының, земство сайлаулары турысында сөйләүләре икенчесен, яшьрәген, инде яңадан бер мәртәбә ишетә алмаслык итеп туйдырган, яшенең бертуктаусыз фәлсәфә, сәнаигы нәфисә вә ма әшбәһе залик (һәм моңа охшаган.— Төз.) хакында дәм оруын да тегесе җитәрлек ишеткән иде. Аның өстенә тагы көннең эсселеге! Кояш, чынлап та, челлә бәйрәмен уздыра, шунлыктан җирнең кибүендә, яфракларның-үләннәрнең коруында, җан ияләренең әлсерәвендә эше юк иде.
Сәгать дүрт. Иң эссе вакыт. Өсләренә кигән бер генә кат күлмәкнең изүләре ачык булуга карамый, террасада утырган ике кеше эсселектән газап чигәләр иде. Олырагы кызарып ялтыраган, сакалсыз, симез йөзенә чыккан тир бөртекләрен яулык белән сөртә-сөртә:
— Җәһәннәм! — диде. Яшьрәге җавап кайтармады. Симез бәдәнлесе, битенә яулыгы белән җил китереп берничә мәртәбә пыф-пыф! итеп өргәннән соң, яңадан сүз башлады:
— Габделбарый, кара әле, җәһәннәмнең кызулыгын юкка ике мең градуска җиткерергә тырышып утын әрәм итәләр: бүгенге көннән бик аз гына җылы булса да халыкны намаз укытыр өчен җитәр иде, ә?..
— Менә илле ике мең градус булса да, син укымыйсың ич,— дип, яше иренеп кенә җавап бирде дә авызын зур итеп ачып иснәп:
— Габделкәрим абзый, көфер сүз сөйләшергә бүген бер дә настроением юк...— дип өстәде.
Габделкәрим абзый Каратау мәмләкәтенең яртысы кадәр үк булмаса да, чиреге кадәр бик иркен булырлык җирнең хуҗасы, өязнең генә түгел, губерниянең иң зур җир хуҗаларыннан иде. Габделбарый — матур күзле, кара мыеклы егет — Петроградта политтехникумда укучы студент. Ул Габделкәримнең агасының угылы; ул да атасы үлгәч, шактый гына җиргә ия булачак иде.
Студент җәй көннәрен бер утардан бер утарга күчеп йөреп уздыра; атасы утарында яту туйдыра башлагач, бер-ике атна Габделкәрим абзасы утарына килеп тора, аннан тагы бер-бер кардәшенә кунакка китә иде. Имановлар, гәрчә мирза булмасалар да, әллә ничә буыннан бирле бөтен нәселләре белән диярлек җирбиләүчеләр иде. Шул нәселдән нәселгә җир биләп килү аларның табигатенә җир аристократиясенә махсус бертөрле эрелек, задәкянлек (аксөяклек.— Төз.) керткән, шәһәрдә, татар җәмәгате эчендә алар үзләрен, баеннан, ярлысыннан булсын өстен тоталар, һәм халык та аларга шулай карый иде. Шулай итеп, алар сәүдәгәр белән мирза арасында үзенә бертөрле кечкенә генә сыйныф тәшкил итәләр иде.
Габделкәрим абзый мәгънәсез генә бер караш белән терраса алдында җәелеп үскән гөлле-чәчәкле йөзьяшәрлек юкәләр, карамалар, өрәңгеләр, чыршылар, карагайлар белән күләгәләнгән бакчаны, аның түреннән узып ага торган кечерәк кенә агым суны күзеннән үткәргәннән соң, суның аргы ягында, еракта күгәреп күренгән урманга кадәр сузылган болында тукталып калды. Печән күптән чабылып беткән, инде богылларга да куелган; печән эше бетеп, арыш урагына әле иртәрәк булган бер вакыт иде. Габделкәрим абзыйның бу ике арада артык эше булмый, бу аның өчен иң эчпошыргыч бер вакыт иде. Сәгатьләр бик акрын үтә, аның өстенә тагын эсселек җәфалый иде. Су коену да аның авыр, майлы гәүдәсен бик аз вакытка суыта, купальнядан террасага кайтып җиткәнче, ул яңадан тирләп өлгерә иде. Габделбарый кулындагы сигарасын көл савытына куйды да:
— Сигараң башны әйләндерә,— диде. Габделкәрим абзый болыннарга, кырларга каравында дәвам итә иде, эндәшмәде. Габделбарый, абзасына мыскыл иткән сымаграк карап:
— Син инде тәгаен быелгы печәнеңнән күпме файда итәсеңне исәпли торгансыңдыр; яисә бераз яңгыр явып китсә, сабан ашлык уҗым яхшы булуы турысында фикер йөртә торгансыңдыр,— диде.
— Соң, тагын ни турысында уйларга кушасың?
— Кушмыйм, тик әйтәм генә. Табигатькә сокланып шигырь язарга уйламый торгансыңдыр, дип кенә әйтәм...
Моңар каршы Габделкәрим абзый:
— Шигырьне син аны үзең яз...— дигән сыман итеп мыгырдаганнан соң:
— Соң син үзең, акыллы баш, ни уйлыйсың? — диде.
— Минме? Мин, көн аз гына сүрелде исә, Фингалны алып, Түбән күлгә үрдәккә китү турысында уйлыйм...
Үзенең атын ишеткәч, өстәл астында яткан салынкы авыз лы аклы-сарылы эт яртылаш киселгән койрыгын идәнгә шапшап бәрергә тотынды.
Габделбарый сүзен дәвам иттерде:
— Тозсыз кеше син, Габделкәрим абзый! Охотага да йөрмисең ичмаса. Миңа берьялгызыма күңелсез...
Габделкәрим абзыйның йөзенә киң бер елмаю җәелде:
— Ай, Габделбарый, миңамы соң инде андый эш артыннан йөрергә?
— Нигә? Берничә ел элек кенә йөридер идең ич әле.
— Вакытында йөрелгән дә инде... Хәзер шул охота артыннан йөрергә корсак җибәрми, корсак зурайган.
Габделкәрим абзый көлеп, үзенең шактый гына булып түгәрәкләнеп килә торган корсагын сыпырып куйды.
Габделбарый, балаларчарак итеп:
— Әле дә ярый мин килгәлим: мин дә булмасам, Фингал бичара нихәл итәр иде икән? Мылтыгың да күгәреп беткән булыр иде инде,— диде.
Исеме ишетелгәч, Фингалның койрыгы яңадан шакылдый башлады.
Габделбарый кинәт рухланып китте:
— Кара әле, Габделкәрим абзый! Ник бу заманда безнең халык болай вакланган, ник болай пәстләнгән (түбәнләнгән.— Төз.)? Без, япь-яшь кешеләр, дөньяда тора белмибез. Мин үземне генә әйтмим, сезне дә, әтине дә, башкаларны да шунда кертеп әйтәм. Дәүләт тә бар, вакыт та бар. Ә без бар вакытны дәүләтебез аркасында кызык итеп үткәрә белмибез; тормышта үзебезгә үзебез хозурлык таба алмыйбыз да аннан соң пессимизмга мөбтәля (дучар.— Төз.) булып, борыныбызны салындырып утырабыз. Кирәгеннән артык ашалган бер кабым майлы аш безне дөньядан биздерү дәрәҗәсенә китерә. Чыннан да, без — булмаган, елак халык. Безгә дөньяда тормаска, яр буена соумәга (хөҗрә.—Төз. ) казып, шунда заһид (монах.— Төз.) булып ятарга гына кирәк иде...
Габделкәрим:
— Һай, күп сөйлисең, энем, күп сөйлисең! Синең күп сөйләшүгә минем эчем поша. Ни хәл иренмисең? — дип мыгырдады.
Габделбарый дәвам итте:
— Әйтче безнең бабайларны! Менә ичмасам тора белгәннәр дөньяда. Чын-чын алпавытлар шикелле торганнар: эшли дә белгәннәр, хозурын да кыла белгәннәр, ашаганнар да... Кунак та сыйлаганнар, эчкәннәр дә, таза да булганнар. Алыйк, мәсәлән, дәү әтине, алыйк Габделхәмит абзыйны. Беләсеңме, Габделхәмит абзый бервакытны нишләгән? Алар Җамали хәзрәт белән бик дус булганнар. Ул Габделхәмит абзыйның имениесенә бик еш килә икән. Шулай көннәрдән бер көнне Габделхәмит абзый хәзрәтне нидер бер хәйлә белән богыл түбәсенә менгезеп утырткан да, ди, баскычны алган, ди. "Хәзрәт, сикереп төш, югыйсә богылга ут тәртәм",— дип әйтә, ди. Хәзрәт ышанмыйча: "Йә, мулла Габделхәмит, шаярма әле, куй баскычны",— ди икән. Габделхәмит абзый һаман:, "Сикер дә сикер, хәзрәт, сикермәсәң янасың! Богылны яндырам!" — дип әйтә, ди. Хәзрәт шул богыл өстендә тик аягын бөкләп утыра икән. Шуннан соң Габделхәмит абзый хезмәтчеләрен чакырган да богылга ут төртергә кушкан. Богыл яна башлаган. Хәзрәт мескен нишләргә белми икән. "Ичмаса, мулла Габделхәмит, гавам (халык.— Төз.) күз алдында хур итмәсәнә!" — дип әйтә, ди. Юк! Габделхәмит абзый тик көлеп карап тора. "Хәзрәт, җылы үтәме әзрәк?" — дип әйтә, ди. Хәзрәт бичара нихәл итсен! Уйлап-уйлап торган да вәкарьле, бохарый мулла богыл түбәсеннән сикергән дә төшкән шул. Чак кына аягы сынмаган. Соңыннан да Габделхәмит абзыйга бер сүз юк: "һай, сафсата, яндырып үтерә яздың ич!" — дигән дә шуның белән эш тәмам. Шулчаклы икмәк-тозын ашаган кешегә ничек итеп ачулансын соң?..
Габделкәрим абзый Габделбарыйның хикәясен кызыксынып тыңлый иде.
— Кем сөйләде сиңа? Минем дә әллә кайчан моны ишеткәнем бар иде,— диде.
Күптәнге онытыла язган кызыклы вакытлар исенә төшкән төсле булып, Габделкәрим абзыйның йөзе нурланды, елмайды, үзенең гадәттә аштан соң була торган авырлыгына карамыйча, сүзгә катышты:
— Минем үземнең дә шундый ук бер эш хәтердә калган. Мин кечкенә чакны бервакыт әтиләр шулай котырып, теге безнең мәхәлләнең үлгән Сафа мөәзинне аз гына суга батырып үтермәгәннәр иде. Синең ишеткәнең бармы аны?.. Беркөнне шулай әти шушы утарга муллалар, мөәззиннәр чакырган иде. Әти тегеләргә белгертми генә аш янында кваска аз-аз коньяк катыштырып салгалаган да мөәззиннең башына киткән. Кайсыберсе сизми эчкәндер инде, кайбере тагы белә торып та эчкәндер, кем белә аларны! Кунакларның күңелен күтәрер өчен шулай салгалап бирә торган гадәт булган ул безнекеләрдә. Менә шулай итеп, карт муллаларның да, яшьләренең дә башлары җиңеләйгән. Уйный, көлә, шаяра башлаганнар. Аштан соң йөрергә чыгып киткәннәр. Су буена барганнар. Әнә теге турыда. Күрәсеңме, яр шактый гына биек бит! Шунда әти тотсын да әйтә куйсын: "Әйдә, мөәзинне суга ыргытабыз!" Араларында электән Сафа мөәзингә кәефләре китебрәк йөри торганнары да бар икән. "Әйдә дә әйдә, Сафаны суга ташлыйбыз!" "Йөзә беләсеңме?" "Юк!" "Әйдә, алайса, бигрәк яхшы!" Тотканнар да мөәзинне суга атканнар. Мөәззин бичара шул чакта аз гына тончыгып үлми калды. Ярый әле артык тирән җиргә эләкмәгән; тиз тартып алганнар, алай да үзен үлек шикелле итеп алып кайтып, әллә ни гомер исенә китерә алмый маташканнары хәтеремдә калган.
Габделбарый, утырган урыныннан торып:
— Менә күрәсең, ничек дөньяның тетмәсен теттереп торганнар ул заманда! Безгә калса, хәзер кеше төсле эчә дә белмибез ичмаса! — диде дә абзасының җилкәсенә шап итеп сугып:
— Ну, әйдә, Габделкәрим абзый, барабызмы бүген охотага! — диде. Габделкәрим инде яңадан апатиягә чумарга өлгергән иде.
— Чү, Габделбарый, әкрен! Син бар, өйдә ятма. Иптәш кирәк булса, әнә Мусаны алып бар. Ул охотник, аның үзенең мылтыгы да бар...— диде.
— Кайсы Муса? Теге печәнчеләрне карап эшләткән кешеме? Беләм, чибәр кеше шикелле күренә ул...
— Чибәр, эшлекле генә кеше болай үзе, кара хезмәтче булып кереп, шулай булгач яратырсың. Ул хәзер ни эшкә дә ярый торган егет. Менә тик хиффәтрәк (акылга җиңелрәк.— Төз.) әз генә.
— Ничек алай?..
— Шулай менә! Мәсәлән, быел тәмам саташып, гыйшык тотып йөри әле. Эштә ихласы юк. Юньләп ашамый, эчми, йокламый да.
Габделбарый кызыксынып тыңлый иде.
— Кит аннан! Кемгә гашыйк булган?..— дип кычкырды.
— Кемгә! Менә үзебезнең Фатихага тагы!
Габделкәрим абзый, кинәт исенә төшкән төсле, кыңгырау шалтыратты. Чакыруга килгән асрау кызга:
— Фатиха, бар, миңа баздан содовый алып чыгып бир әле! — диде.
Фатиха чибәр генә кыз иде. Габделбарый, яңа гына күргән төсле итеп, игътибар белән аны күздән үткәрде. Габделкәрим абзый асрау кызларның чибәррәк булганнарын, чибәррәк киенеп йөргәннәрен яратарак бирә; аның өй хезмәтендәге кызлары күбесенчә төскә-биткә матур булалар; матур булмасалар да, һәрвакыт күз күрерлек үк сөйкемле, ягымлы булалар иде. Габделкәрим абзыйның хатыны күптән вафат, баласы да юк; аңар ялгызы гына гомер итүе читен иде шул. Аның һәрвакыткүз алдында күңел ачарлык бер кеше булдырырга теләве, әлбәттә, табигый иде...
Фатиха китүгә, Барый сабырсызлык белән абзасына ябышты:
— Йә, йә, сөйлә әле, ничек?
— Ничек булсын?! Тоткан да гашыйк булган шул. Син аны болай гына, гадәти гыйшык дип уйлама. Бу чын бер поэма төсле. Улцчын-чын шәрык шагыйрьләренчә гашыйк бит. Аның сөюенең Йосыфлар, Таһирлар, Бүз егетләрнекеннән бер дә аермасы юк: саргайды, кипте; ашаудан калган, ди; төннәрне йоклый алмый чыга, ди. Билләһи, менә! Иптәшләре арасында тәмам көлкегә калып беткән инде. Моңлана да йөри бит. Аңар ахырысында, "син барыбер йокламыйсың" дип, каравылчы урынына төнлә торырга кушканнар. Төн буена җырлый да чыга; бәлки, ишеткәнсеңдер дә...
— Соң, кыз? Кыз ни әйтә икән?
— Бөтен бәласе дә шунда шул! Кызыбыз вафасыз (игътибарсыз.— Төз.), кызыбыз! Муса мескен шулай да итеп, болай да итеп бага — бусы илтифат итми икән. Фатиха үзе миңа зарланып сөйләде: "Йөдәтеп бетерде инде,— ди,—ялгызымны гына очратыр хәле юк, артымнан калмый,— ди,— ялына, ялвара, хәтта елый да,— ди,— мин синсез тора алмыйм, миңа бар,— дип әйтә, ди,— мин сине ал да гөл итеп кадерләп кенә тотармын, авыр эш эшләтмәм, ни теләсәң, шуңар ирек куярмын",— дип әйтә, ди. Кызый тәмам гаҗиз булган шул. "Мин ни хәл итим инде, абзый?" — ди, бүләкләр биреп йөдәтә икән моңар. "Алмасам да кызганам,— ди, Фатиха әйтә,— бик күңеле кала, нәүмиз була,— ди,— алсам да юкка өметләндерү була",— ди. Мин әйтәм: "Ник соң бармыйсың шуңар, Фатиха? — дим.— Андый җүнле кешене эзләп тә таба алмассың, мин аны шушында приказчик итәрмен",— дим. "Юк,— ди,— үлгәндә дә мин Муса абзыйга бармам,— ди,— пәрием сөйми шул кешене",— ди. Нишләтерсең инде аларны?! Уйлап баксаң, бит инде Муса да бала түгел, утызга җитеп килә торган ир кеше. Иптәшләре дә аңар әйтәләр икән: "Төкер син, Муса, шул кызга! Ташла шуны, юкка үз-үзеңне бетермә!" — диләр икән. "Юк! — дип әйтә, ди.— Минем үз ихтыярымнан түгел инде ул, башым әйләнгәннән. Язмыш шулай булгандыр инде",— дип әйтәдер, ди. Менә сиңа нинди хәлләр.
Фатиха содовыйны китереп өстәлгә куйды. Габделбарый, терраса рәшәткәсенә сөялгән килеш, чыдый алмый көлә иде. Фатиха чыгып киткәч, абзасына:
— Ну, алай булса, Муса белән киттек без бүген Түбән күлгә! Ул Мусаң синең кызык кеше булырга охшый,— диде. Аннан соң баскычтан төшә-төшә үз-үзенә әйткән күк итеп:
— Безнең татарда шигърият юк, татар романтик табигатьле түгел дигән булалар тагы,— дип өстәде.
Габделкәрим абзый ашаганын басар өчен содовыен эчәргә тотынды.
Габделбарый, кич белән аудан кайтуга аягындагы итекләре белән дөбер-шатыр итеп өйгә менеп китеп, өй эчендә абзасын тапмагач, шулай ук дөбердәп чыгып, бакчага төште, агачлар арасында асылган җәтмә-бишектә ятып торган абзасын күрүгә:
— Габделкәрим абзый, бер кызык эшлибез бүген,— диде.
— Кая, ничә үрдәк аттыгыз?
— Үрдәге үрдәк! Менә Муса абзый белән бик кызык әйберләр турысында сөйләштек әле...
Габделбарый сөйләнә-сөйләнә абзасы катына бишеккә утырды.
— Сайраттым тегене! Акрын-акрын сер төеннәрен чишеп салды. "Менә мин,— ди,— шулай инде,— ди,— гыйшык хәле читен икән,— ди.— Шул кыз бөтенләй башым-күзем әйләндерде инде,— ди,— гаҗиз булдым",— ди. Мин әйтәм: "Соң, Муса абзый, бер дә чарасына күреп бакканың юкмыни? — дим.— Сөйдерә торган имнәр бардыр бит",— дим. "Әй! — ди.— Бер дә итмәгән им-том калмады инде; ителә торганы һәммәсе ителде,— ди.— Әллә кемнәрдән әллә нәрсәләр алып, ашый торган ашларына салып та ашаттым инде; кия торган күлмәгенең итәгенә әллә ниткән догалар язган бөтиләр дә тегеп бактым — булмады, файдасы тимәде",— ди. Шул вакыт минем башка кылт итеп бер план килеп төште. "Тукта әле, бер кызык эшләргә кирәк",— дим. Тегеннән сорыйм: "Догаи Сәйфи укып бакканың юкмы, Муса абзый?" — дим. Малайның күзе тоз булды. "Ничек ул?" — ди. Мин бер дә исем китмәгән төсле генә: "Шуның күзгә күренеп файдасы була дип әйтәләр",— дим. Менә теге ялынырга тотынды: "Зинһар өчен, белсәң, өйрәтсәнә, Габделбарый,— ди,— үлгәнче онытмас идем, гомерем буе сиңа дога кылыр идем",— ди. Беркатлы кеше икән дә соң, валлаһи! Шуннан мин тотындым сөйләргә: "Төнлә нәкъ сәгать уникедә җиде юлның чатына чыгалар икән дә әйләнәгә Аятелкөрси укып сызык сызып утыралар икән,— дим.— Шуннан соң бертуктамый Догаи Сәйфине укырга кирәк икән; шуннан, кат-кат укый торгач, җеннәр киләләр икән; җеннәргә ни теләгәнең бар — шуны әйтәсең, булдыралар икән",— дим. Уйлап-уйлап торды да: "Ярар иде дә... Пәри-җен белән бәйләнүе куркынычрак шул..." — ди. Аннан ары соң әйтә:"Җиде юлның чатын каян табасың аны..." — ди. Күрәм, егет уйга төште. Мин әйтәм: "Җиде юлның чаты дигәч тә, аны болай гына, сүз җаекилгәнгә күрә генә әйтәләр инде аны,— дим,— җиде юлның чаты ук булуы хаҗәт түгелдер, өч-дүрт юл кушылган җир дә ярый торгандыр",— дим. Йөзе яктырып китте малайның. "Чынлап та ярый микән? — ди.— Яраса, мин бүген үк барам",— ди. "Кая барасың?" — дим. "Әнә теге урманны чыккач, безнең юлны Шынгар юлы аркылы чыга бит, шунда ерак та түгел урманнан тагы бер юл чыгып кушыла. Аллага тапшырам да, бүген үк төнлә шунда барам",— ди. Мин белмәмешкә салынып: "Кай җирне әйтә торгансыңдыр. Бер дә хәтеремдә калмаган",— дигән булам. "Мин үзем беләм инде аны",— ди. Мин әйтәм: "Кара аны! Ни эшләгәнеңне белеп эшлә! Артыңны җыеп йөр. Барасыңны беркемгә дә белгертмә. Аннан соң, берүк куркыпнитеп, вакыт җиткәнче сызган сызыгыңның теге ягына чыга күрмә. Үзең харап булырсың. Догаи Сәйфи уку кечкенә эш түгел ул",— дим. Җүләр нәрсә, тәмам ышанды бит. Мин сөйләгәннәрне эченә генә салып тора. Мин әйтәм:. "Укый беләсеңме соң син?" — дим, "Беләм",— ди. "Догаи Сәйфиең бармы?" — дим. "Үземнең догалыгым да бар, шул булса",— ди. "Шул инде, шул!" — дим. Менә шулай итеп шул, җүләр, бүген төнлә җеннәрдән мәдәд (ярдәм — Төз.) сорарга бармакчы булды. Әгәр дә барса инде — эш пешә! Беләсеңме нәрсә?..
Габделбарый, абзасының колагынарак иелеп, тагын да шыпыртрак сөйләшергә тотынды...
Шул көнне кичке сәгать уникедә Муса беркемгә дә белгертми утардан чыгып китте.
Җәйге төн җылы, җәйге төн чыксыз иде. Урман арасына керде. Урман эче караңгырак, төн анда тагы да серлерәк иде.
Менә ул урманны чыкты. Әлеге җиде юлның чаты шунда иде. Юл читенәрәк сызык сызып утырды.
Әллә нинди билгесез курку Мусаның йөрәген тотып чакты. Әллә нәрсәсенә бу төн куркыныч, серле төсле иде. Төн бөркү, шылт иткән тавыш юк; тирә-якны каплаган арыш диңгезендә кычкырган бытбылдыклар гына тынлыкны бозалар иде. Күкнең бер ягында сүнеп бетмәгән шәфәкъ кызыллыгы беленеп тора, икенче ягында күтәрелеп килә торган кара болыт өстендә тавышсыз-тынсыз аҗаган күзен җылт-җылт йома иде.
Муса нидәндер шикләнеп, тирә-ягын яңадан бер кат Аятелкөрси укып сызып әйләндергәннән соң, үзе белән алып килгән шәм төпчеген яндырып, кесәсеннән Иман шарты күк сары тышлы бер китап чыгарды. Аллага тапшырып укыргамы, әллә ташлап кайтып китәргәме дигән икеле уй аны тагын аптырата башлады. Ул шүрли иде. Ләкин Фатиханың төсе, сөйләшүе, кыланышлары күз алдына килеп уздылар да аның икеләнүенә чик куйдылар. Китапны ачып шул куркынычлы, кешеләрне гакылдан яздыра торган Догаи Сәйфине укырга тотынды.
Мусаның куллары калтырый, төсе агарган иде. Искәрмәстән аҗаган яшьнәве аны сискәнергә мәҗбүр итә иде. Шулай итеп, доганы бер кат укып чыкты; бернәрсә дә булмады. Икенче кат укырга тотынды. Гарәпчәне бераз читенлек белән, тотлыгатотлыга бик акрын укый иде. Икенче мәртәбә, доганың ахырына җитәрәк, җеннең килүе-килмәве турысында шөбһәгә төшә башлаган иде инде. Бәлки, кычкырып укырга кирәктер дип, өченче катын мыгыр-мыгыр итеп тавышланып укырга тотынды.
Муса доганың яртысына җиткән иде инде, кинәт ерактарак арыш арасында бер ак күләгә күзенә чалынды, күләгә акрын гына хәрәкәтләнә иде. "Киләләр" дип уйлады да Мусаның бөтен эче гөж итеп китте. Куркудан тамагы тыгылган булса да, азаплана-азаплана укуында дәвам итәргә теләде.
Менә яңадан бер күләгә күренде. Икенче якта өченче ак нәрсә селкенеп торган төсле була иде. Эче, йөрәге жуу итә, муен тамырыннан, аркасыннан башлап бөтен тәне чиерый иде, бөтен тирә-яктагы куркыныч арасында алдында янып торган шәм төпчеге бердәнбер иптәш күк тоела иде.
Менә арыш арасында аксыл яктылык күренде. Күп тә узмады, кинәт яман әче сызгырган төсле тавыш һаваны ярды. Муса калтыранып, коелып төште; кулындагы китабы төшеп китте; әллә ни кылынып, шәме дә сүнде. Бөтен тирә-як котчыккыч авазлар белән тулды. Әллә ниткән, адәм тавышына да, хайван тавышына да охшамаган тавышлар ишетелә башлады. Бик ямьсез итеп мәче кычкырган төсле дә була, бала елаган төсле дә була, дуңгыз мыркылдаган күк тә тоела иде. Мыркылдый-мыркылдый акыра торган бер тавыш аерата яман иде.
Муса, битен куллары белән каплап, җиргә кадәр бөгелеп утырган да бар белгәнен укый иде. Аның бөтен уе хәзер үзе турысында гына иде, Фатиха да, аны яратуы да, җеннәрдән бербер нәрсә сорау да исендә юк; исендә бары үз-үзен коткару гына иде. Ул, бичара, бүген башы исән калыр дип өмет итми иде шул!
Тавышлар бераз тынган күк булгач, башын күтәреп бакса, нәкъ каршында түп-түгәрәк ут күк бер күз ялтырый иде. Ул ара да булмады, арт яктан нәкъ моның башы өстендә ажгырып зур ут узып китте. Муса тагын җиргә сеңгән күк булды, тагын аркасыннан бозлы су белән коендырган төсле булды. Авызыннан бер тавыш чыкмый иде. Кузгалырга да, кычкырырга да мәҗале (көче.— Төз.) юк; тик калтыраган иреннәре белән генә бертуктаусыз: "Илаһи, үзең коткар! Илаһи, үзең коткар!" —ди иде. Утлар, бертуктаусыз баш түбәсеннән узып, әллә кая, җиргә төшеп юк булалар иде.
Салкын тиргә баткан килеш, җиргә капланып ята иде. Тавыш-тын күптән беткән булса да, ул кузгалырга курка, таң әтәчләре кычкырганны көтә иде. Әтәчләр кычкырып, төн шактый яктыргач, ул, һаман әле куркуыннан исен башына җыя алмыйча авыз эченнән бар белгәнен укый-укый, урыныннан кузгалып, кайтырга юнәлде, тез буыннары һаман да әле аз гына калтырый, үзе тора торгач "нәгъләт төшсен!" дип мыгырдана иде. Беләсезме? Бу "нәгъләтләр" һәммәсе Фатихага иде...
Мусадан күп иртә тагын ике кеше утарга таба кайтып киләләр, кулларында ак күлмәкләр, ак җәймәләр, берсенең кулында велосипед быргысы, берсенекендә капчыкка салып бәйләнгән мәче иде.
Гаҗәп шунысы: шул төннән соң Мусаның гыйшкы юып алган күк булды. Утарда булган бөтен халык моңар аптыраштылар, ләкин ничаклы башларын ватсалар да, нидән дип тә әйтә алмадылар. Бары Габделкәрим абзый белән Габделбарый гына моңар артык гаҗәпләнмәделәр; бу аларга сөйләшеп көлешергә яңа мәүзугъ (тема.— Төз.) кына булды.
Бөтен утарда хәзер Мусадан рәхәт кеше юк иде. Туйганчы ашый, туйганчы йоклый, ике кеше урынына эшли, шат һәм гамьсез иде. Тик төннәрдә генә нидәндер курка, кич белән бербер җиргә барасы булса, үз урынына башка бер-бер кешене җибәрә иде. Иптәшләреннән берсе моңа төрттеребрәк Фатиха турында сүз башласа, ул, кулын селтәп:
— Мәче ашасын үзен! — дип кенә җавап бирә иде.
(Булган эш)
Диңгез күк киң даланың мәңгелек тынычлыгы бозылды. Уралның аргы ягыннан килгән ут машиналары казакъ даласын буйдан-буйга ярып уза башладылар. Иркенлек угыллары — казакълар — аткан ук күк, йөгерек ат күк тимер юлдан тәгәрәп килгән аждаһаларга исләре китеп, авызларын ачып карап калдылар; аларның атлары бу күз күрмәгән диюдән җаннары чыгар дәрәҗәдә өркеделәр, вәкарьле дөяләре, куркып, башларын югары күтәреп, тешләрен ыржайтып акырдылар; юл аркылы чыга торган җылкы көтүләре, аның килгәнен күреп, кирегә сөрлегеп, котырган төсле чаптылар, көтүләрдәге куйлар, сихерләнгән төсле торган урыннарыннан кузгала алмый, дер-дер калтырап, бер-берсенә сыендылар...
Шулай итеп, даланың дөнья яратылганнан бирле мәһабәт тынычлыгы бозылды. Бертуктаусыз вагон тулып моңар чаклы казакъ даласы күрмәгән яңа кешеләр, әллә нинди кырган сакаллы, салынкы мыеклы халык, хатыны-кызы, баласы-чагасы, малы-җиһазы белән төялеп, кояш чыгышы ягына агыла башладылар. Бу әле тарихта күз күрмәгән яңа эш иде; ничәмә-ничә мең еллардан бирле күрелеп килгән эшнең киресе эшләнә иде. Әзәлидән (бик күптәннән.— Төз.) бирле Европа белән Азиянең капкасы төбендә сакчы булып торган карт, биек Урал бабайга гомерендә күрмәгән эшләргә шаһит булырга туры килә иде, Европадан кире Азиягә төркем-төркем халык кайта иде. Ничә мең еллар инде аның итәкләрен әдәп белән генә әйләнеп, бер халык артыннан икенче халык кояш баешына агыла иде. Арбалар шыгырдыйлар, сансыз-хисапсыз мал көтүләренең тавышлары киң даланы яңгырата иде. Өсләренә хайван тиреләреннән киемнәр кигән, баштанаяк коралланган, әле зәңгәр күзле, җитен сакаллы, әле кыек кара күзле, каратутлы кешеләр меңәр чакрымлык юлларга түзәрлек таза итеп эшләнгән арбаларга төялгән хатыннары, балалары янында армый-талмый акрын гына атлыйлар яисә, атларга атланып, йөрәк яргыч авазлар салып, вәхшичә сызгырып хайван көтүләрен куалыйлар иде. Алар кая барганнарын үзләре дә белмиләр, аларны тәкъдир үзе җитәкләп алып бара. Аларның артта да йортлары, җирләре калмаган, алда да барып керер куышлары юк. Алар барган көйгә баралар да баралар. Аларның нык, таза кыяфәтләрендә, гамьсез аяк басышларында бертөрле фидаи (үзен аямау.— Төз.) түгел, тәкъдиргә буйсыну, инсаннарның ихтыярыннан югары торган бер котның (көчнең.— Төз.) хөкеме сизелә...
Хәзер бөтенләй башкача. Хисапсыз гасырлар буенча шулчаклы халыкларны йотып торган Европаның киң корсагы туйган, ахры, ул хәзер үзенең угылларын кире бабалары ватанына, карт һәм чиксез Азия эченә куалый. Аерма тик шунда: алар хәзер элекке төсле үгезләр җиккән арбаларда түгел, дәһшәтле ут арбаларында кайталар; кылычлар, сөңгеләр, уклар белән коралланып түгел, сабаннар, ураклар, чалгылар, балталар белән коралланып баралар. Болар йөзендә Себернең кул тимәгән урманнарына, казакъ иленең сабан кермәгән җирләренә, чалгы күрмәгән печәнлекләренә олуг куркыныч, бөек бәла килә. Аларда курку юк: элекке шикелле әдәп белән генә биек Уралның итәген кырыйлап кына узмыйлар хәзер алар; турыдан-туры күкрәген ярып, урманын кисеп, ташлы тауларын үтеп, шаулап аккансулары аркылы күперләр салып, үзләренә юл ачканнар да оятсыз сурәттә аны тәхкыйрь (мыскыл.— Төз.) итәләр, күкрәген таптыйлар...
Биек, карт Урал! Ташлы тауларыңның бөтен авырлыгы белән, урманлы түбәләреңнең бөтен гыйззамәте (бөеклеге.— Төз.) белән шуларның башларына җимерелмәссеңдәме, үзләрен чебен үтергән төсле сытып, шул хәясызлардан (оятсыз.— Төз.) үчеңне алмассыңмы?!
Юныс карт Урал төбендәрәк бер калада сатучы иде. Үзе себер татарларыннан, алыш-биреше казакъ белән иде. Шул сәүдәсе аркасында ул яхшы гына баеган, рәхәттә картаядыр иде. Бөтен яраткан әйбере ат иде. Яхшы, йөгерек атларны ул дала каракларыннан мал бәрабәренә алыштырып ала торган иде. Арада иң кадерлесе бер ак айгыры иде. Бу айгырны иркен далада чабып узган икенче ат юк; аның шикелле чыдам булган атны да казакъ илендә табуы читен, чөнки аңар атланып көн буе чабарга мөмкин дип сөйлиләр иде.
Юныс агайның яңа чыккан машинага утырып йөргәне юк иде әле. Халык аның уңайлыгын ничаклы мактаса да, ул аңар шөбһә күзе белән карый, шөбһә белән дә түгел, әллә ничек истиһза (хурлау.— Төз.) катыш ышанмау белән карый иде. Чуен юлның бу каладан узып йөри башлавына әле күптән түгел, Юныс картның әле аңар йомышы да төшкәне юк иде.
Көннәрдән бер көнне аңар тиз генә арада күрше калага барып кайтырга кирәк булды. Анда да аның сату эше бар иде. Ашыгыч булганга, ул машина белән барырга уйлады. Машина килер вакытта ул ак айгырын йомшак, иркен кыргыз ияре белән иярләтеп, янына атлы хезмәтче алып, станциягә юнәлде. Ашыкмый гына баралар иде. Нигә ашыгырга? Себер бае Юнысны машина көтмәсмени?
Ләкин болар, станциягә килеп җитүгә, машинаны кузгалып китеп барган хәлдә күрделәр. Юныс агайның моңар ачуы килде. Хезмәтчесенә таба әйләнде дә:
— Мин аны куалап җитәм, артымнан калма! — диде. Үзе атына кылыч орды. Поездлар, юл яңа булганга, акрынрак йөриләр, аның каравы Юныс агайның аты җил күк оча иде. Шулай итеп, ярыш башланды. Дөньяда беренче мәртәбә булган ярыш! Киң казакъ даласында ат белән тимер юл машинасының ярышы.
Башта Юныс агай машинадан калышмады. Аты курыкмаса, ул аны узар да иде. Шулай итеп, җиде-сигез чакрымлап чаптылар. Поезд кызулата төште. Ак ат арттарак калды. Станция күренә башлады. Юныс агай атын куды. Әнә машина туктады. Юныс агай да якынлаша. Менә җитә. Барып җиттем дигәндә генә, поезд тагын кузгалып китте. Юныс карт кызды инде.
— Әллә син мине артыңнан җитмәс дип беләсеңме? — дип, атын тагын алга сөрде. Артына әйләнеп караса, хезмәтче әллә нихәтле җир артта иде. Яңадан куышу башланды. Ак айгырда да чабыш атының рухы кузгалган иде инде. Ул хәзер үзеннәнүзе, куганны көтми чаба иде. Ул, өстендәге хуҗасыннан да артыграк, бу җен айгырын узарга тели; Юныс агай туктатырга теләсә дә, хәзер аны туктату мөмкин булмас иде.
Менә алар тагы арткарак калдылар. Ләкин ак айгыр бирелергә теләми, килгән унбиш чакрым ара аңарга гүя бернәрсә дә түгел шикелле. Әнә поезд тагы туктады. Тагы артыннан басып җитәләр. Тагы, шулай ук аз гына җир калгач, кузгалып китә. Юныс картның инде чынлап ачуы чыкты.
— Ах, син, шайтан арбасы! Койрыгыңа басмаслар дип беләсеңме әллә?
Себер халкының табигате дә Себернең далалары шикелле үк киң. Юныс агайга үзенең атаклы ак юргасында шул килмешәк әллә ниткән бер машинаның артыннан җитә алмау бик зур хурлык шикелле тоелды. Аты да шул ук фикердә булса кирәк, аруны ни дип тә белмәгән төсле чаба иде.
Менә ул машинаны тагы куалап җитте, чөнки теге әкренләгән иде. Бу ярыш поездда барган халыкка да инде күптән мәгълүм булган; артка таба каерылып карап баручылар белән бөтен вагон тәрәзәләре тулган, һәрбер кешенең йөзендә гаҗәпләнү язылган иде. Бу бер гадәттән тыш эш иде. Әйтерсең Европа белән Азия ярышалар да, Европаның аруны белмәс машинасы артыннан Азия үзенең мәңгелек атына атланып куа иде.
Ат та, машина да утыз биш чакрымны басып узганнар иде инде. Алай да поезд артыннан чапкан ак ат һәм аның өстендә бергә ябышып үскән төсле утырган Юныс карт арткы вагонның артына җыелган кешеләргә аермачык күренә, атына гайрәт биреп әледән-әле "Ай-ях!" дип кычкыруы да аермачык ишетелә иде.
Поезд тагы бер җиргә туктады. Тагы аз гына килеп җитешә алмадылар. Юныс карт хәзер эченнән үз-үзенә: "Шуның артыннан җитмәсәм, атым Юныс булмасын!" — ди иде. Әлбәттә, ул җитәчәк! Кем соң ул? Юныс бит ул!
Ак юрга кара тиргә баткан иде инде. Ләкин һаман алга баруында дәвам итә иде. Барган саен Юныс агай атына соклана, барган саен исе китә: "Хай-хай-хай! Биргән соң Ходай үзенә аякны да, йөрәкне дә",— дип уйлый иде.
Поезд инде шактый алда иде. Ак юрга да актык көче беләнчаба. Ләкин Юныс карт кайгырмый. Ул алдагы Тугайлык дигән станциядә машинаның озаграк торасын белә. Тугайлык станциясе исә Юныс агай торган каладан нәкъ алтмыш чакрым җирдә иде. Чынлап та, әнә ул туктады. Далада һәммә нәрсә ерактан күренә. Әнә ул һаман туктап тора. "Булса, шунда була инде" дигән фикер белән Юныс агай атына актык мәртәбә камчы орды. Ат та актык көчен җыеп алга атлады. Менә җитәләр... Менә җитәләр дә...
Поезд һаман әле туктап тора иде. Юныс, җиңгән батыр төсле, атыннан төште. Станциядә таныш бер казакъ күзенә чалынды.
— Иманбай, атымны алсаңчы! — диде.
Ләкин ак айгырның өстенә карарга кызганыч иде. Ул тәмам хәлдән тайган, еш-еш сулый, бөтен гәүдәсе калтырый иде. Менә аның аяклары бөгелде. Ул баскан урынында җиргә егылды. Ак юрга янган иде...
Шул вакытта поезд китәргә кычкыртты. Юныс вагонга менде. Күзеннән ике бөртек яшь тәгәрәде. Иманбай, һаман да әле һичбер нәрсә аңламыйча, җан биреп яткан ат янында баскан килеш, Юныс агайның артыннан карап калды.
Юныс картның ак айгыры белән алтмыш чакрым бертуктамый чабып, тимер юлны куып җитүе бөтен казакъ даласында дан тотты. Бары тик данлыклы ак юрга үзе генә дөньяда юк иде...
Бу эш Татарстанның кечкенә генә бер каласында булды. Бу каланың исемен әллә нидә бер татар гәзитләренең "Үз мөхбирләребездән" (хәбәрчеләребездән.— Төз.) кыйсемендә (бүлегендә.— Төз.) генә очратырга мөмкин. Татар галәмендә ач әрвах шикелле таурана (кылана.— Төз.) торган ярым ач, ярым ялангач күчмә труппалар, ягъни татарча театр уйнап тамак туйдыру юлына кергән бәхетсез адәм җыентыклары да бу калага гастрольләргә туктамыйлар, узып кына китәләр.
Алай да бу чын мөселман калаларыннан исәпләнә. Чөнки аның халкының дүрттән бере мөселман, өч мәсҗидләре, ике ысул җәдид мәктәпләре, бер-ике ифрат тәрәккыйпәрвәр (алдынгы карашлы.— Төз.) мөгаллимнәре, хәтта бер-ике тәрәккыйпәрвәр байлары, муллалары, мөәзиннәре дә бар. Нишләмәк кирәк, соңгы вакытта гаҗаиб (искиткеч.— Төз.) бер тизлек белән татар дөньясын тәрәккыйпәрвәрлек дулкыны каплап алды шул инде. Шул "тәрәккый чире" кермәгән һичбер шәһәр, һичбер авыл калмады. Ул кибетче малайларга, читекче, кәвешчеләргә ак яка киертте, искедән киеп килгән казакиларын искечегә саттырып, һәйбәт бумажный материядән "пинжәк" тектертте, читекләрен салдырып, аяклары өйрәнеп беткән чолгауларын сүттереп, аякны кысып авырттыра торган штиблетлар киертте, башларын "хафиз сахибкә муафыйк" тишекле хәфиф (җиңел.— Төз.) кәләпүшләр белән бизәде, авызларына папирус каптырып, кулларына иске, борынгы кубыз белән гармун урынына чыелдык мандолин тоттырды; ул кәләпүшче кызларны, тегүче кызларны, әллә нинди каравылчы, сторож, тагын әллә кем кызларын әллә кайлардан өстерәп чыгарып, тупас гәүдәләренә марҗача тәрәккыйпәрвәр күлмәкләрен киертеп, аякларын Идел баржасы хәтле ботинкаларга, туфлиләргә көчләп, тыгызлап калыплап, аларга "туташ" исемен бирдертте. Зәңгәрле-кызыллы галстуклы кибетче, читекче малайларны шул "туташлар" артыннан ухаживать иттерде, алар авызыннан, шул ук тәрәккыйпәрвәрлек исеменнән, "туташларын" занимать итәр өчен, бик күп тозсыз, төче сүзләр, кәба мөзахләр (ямьсез мәзәкләр.— Төз), тупас көлкеләр сөйләтте...
Ила ахириһи, ила ахириһи, ила ахириһи ...
Тәрәккый афәтенең татар галәмендә күрсәткән фәггалиятен (эшчәнлеген.— Төз.) санап чыгу мөмкинме соң? Ниләр генә эшләмәде ул! Тәрәккыйпәрвәр мулланың башына чалма урынына эшләпә киертүче; мөгаллимен, хәтта мөәзинен кеше күрмәгәндә кәләпүшен салдырып яланбаш йөртүче, халыкның югары катлавыннан алып иң түбәненә хәтле булган бөтен татарга беравыздан җитмеш мең мәртәбә сөйләнеп тәкрар ланган тәрәккыйпәрвәр сүзләрне сөйләтүче, мулладан, мирзадан, байдан, толчокчыдан, мөгаллимнән, шәкерттән, кибетчедән, итчедән, күмәччедән, читекчедән, бүрекчедән, тегүчедән ысул җәдиднең яхшылыгын, кадимнең начарлыгын, милләтнең тәрәккыйсе, мәдәниятнең кирәклеге, татарның артка калуы, Европаның алга китүе хакында дәм (сулыш.— Төз.) өрдерүче шул "тәрәккыйпәрвәрлек" түгелме!
"Иске тормышыбызны, шуның белән бергә иске бөтенлегебезне, бөтен хосусиятебезне җимереп, аның урынына "тәрәккый маймулы" утыртып, безне шуңар сәҗдә кылырга мәҗбүр иткән бу тәрәккыйпәрвәрлек бәласеннән, Илаһи, үзең сакла!" — дип, Аллага ташригъ кылырга (канун чыгарырга.— Төз.) гына кала шул инде хәзер ...
Шулай беркөнне әлеге каланың бер төркем "тәрәккыйпәрвәр яшьләре" театр уйнамакчы булдылар. Бу төркем бер мөгаллимнән, өч кибетчедән гыйбарәт иде. Эшкә бик кызу тотындылар. Башта мөгаллим әфәндедә берничә тапкыр җыелышып чәй эчеп, мандолин уйнап, "Сөялгәнсең чатта баганага"ны "Зиләйлүк" көенә җырлап, ничә сәгатьләр буенча татарның милләт булуы, милләтнең тәрәккый итәргә тиешлеге, тәрәккый иткән милләтләрдә театрның булуы, театрның кирәклеге һәм файдалары, бездә театрның тәрәккый итмәве, аны тәрәккый иттерергә тырышуның кирәклеге хакында сөйләштеләр. Ахырда үзләре бу калада беренче мәртәбә спектакль куярга карар бирделәр.
Уйлаган эш барлыкка чыга башлады. Пьесалар сайларга тотындылар. Бик күп пьесалар, кайсысы зур булганга, кайсы читен булганга, кайсы уйнаучылар күп кирәк булганга мәгъкуль табылмадылар. Ахырда "Беренче театр"га тукталып калдылар һәм шуны уйнарга карар бирделәр. Шуның янына тагы бер кечкенә пьеса кушылды. Мөгаллим әфәнденең фатирында репетицияләр дә ясала башлады. Эшләр бик шома гына барган күк, шунлыктан артистларның күңелләре бик күтәренке иде. һәммә рольләргә кешеләр дә табылды. Тагы берничә кибетче белән бер бай малае болар арасына килеп катышты, хәзер алар үзләрен артист итеп фараз итә башладылар. Үзләрен "фәлән шәһәр яшьләренең һәвәскәрләр труппасы" дип атап та өлгерделәр. Үзләренә сәхнә фамилияләре дә тагып алдылар. Шулай итеп, мөгаллим әфәнде артист Җәгъфәровка әверелде, Нигъмәтуллин, Шәмсетдинов дигән ике кибетчедән Сәетбаттал белән Алмасов хасил булды. Эшне башлап йөрүчеләре Хисами исемле галантерейный кибеттә торучы приказчик үзенә "режиссер Вәлиуллин-Тәфкилләүский" дигән ләкабны (псевдоним.— Төз.) алды. Артисткаларның табылмавы гына башта эшне бераз уңайсызлады. Хатын-кыздан уйнарлык һичбер кеше таба алмадылар. Шәһәрдәге бердәнбер мөгаллимә дә, халыкка сизелеп уңайсыз халәткә төшүдән куркып, уйнарга риза булмады. Ахырда, хатын-кыз рольләрен дә ирләргә биреп, эшне рәтләделәр.
Шәһәрдә булган бердәнбер клуб бинасында уйнамакчы булып, рөхсәт тә алдылар. Белеш-таныш аркылы "тәрәккыйпәрвәр яшь һәвәскәрләр" тарафыннан театр уйналачагы шәһәр халкына да мәгълүм ителде. Мөгаллим әфәнде кулы белән программалар да язылып, билетлар да хәзерләнде. Шәһәрнең тәрәккыйпәрвәр кыйсьме (өлеше.— Төз.) беренче мәртәбә уйналачак театрны дүрт күз белән көтәргә тотындылар.
Көтелгән көн килеп җитте. Клуб залы шыгрым тулмаса да, кырык-иллеләп караучы җыелган иде. Безнең артистлар клубның сәхнәсендә падишаһлык сөрмәктә иделәр. Алар, һич шөб һәсез, "полный сбор" залны яңгыраткан дәһшәтле кул чабулар көтәләр, һәрберсе үзенең ничек вәкарь белән генә чыгып халыкка баш иячәген күз алдына китерә иде. Бигрәк тә "режиссер" Хисами үзенең җете кызыл галстугы белән араларында күркә күк күперенеп йөри иде.
Башлануга тәгаен ителгән вакыттан ике сәгать кичексәләр дә, халыкның һаман кырык-илледән артмаганын күргәч, алар уенны башларга карар бирделәр.
Башта "Беренче театр" уйналачак иде. Өченче звонок бирелгәч, Вәли ролен уйнаучы Вәлиуллин-Тәфкилләүский сәхнәгә кереп басты. Әллә нишләп куллары, тез буыннары калтырарга телиләр иде. Ул, ничек итеп булса да каушавын җиңеп, пәрдәне ачарга әмер бирде.
Пәрдә ачылды. Кинәт сәхнә белән зал тоташып китте дә, Хисами үзен киң бер кыр уртасында ялгыз калган шикелле хис итте. Бу тойгы аңар яңа иде, кинәт аның батырлыгы югалды. Каушап, куллары тагы калтырарга тотынды, тез буыннары яңадан бушады, аның күзләре пәрдә ачылуга ихтыярсыз халык утырган залга төште. Ул инде күзен шуннан аерып ала алмады. Залда утырган һәммә кеше диярлек Хисаминың белгән кешеләре иде. Әнә Шәрәфи абзый утыра, әнә Сәйфетдин абый, әнә Бәдри кода хатыны, угылы белән, әнә икенче мөгаллим Галимҗан әфәнде, әнә тагы үзе белән бер кибеттә хезмәт итә торган иптәшләре Габдерахман, Фәйзулла. Җитмәсә тагы Галәви абзый да шулар арасында, һәммәсе, күзләрен чекерәйтеп, моңар, Хисамига караганнар. Алар, әлбәттә, моны таныйлар иде. Хисамига хисапсыз күзләрнең үзенә кадалып торуы ифрат уңайсыз тоелды. Буяуга буялган битләре белән шулхәтле белештаныш алдында кәмит булып тору аңар бик оят төсле була иде. Кинәт аның күзе беренче рәткә төште. Ни күзе белән күрсен! Анда үзенең бае, кибет хуҗасы Галим абзый утыра. Моны күргәч, безнең Хисами бөтенләй коелып иңде. Җир тишегенә керер хәлгә килде. Ул моңар кадәр баеның театр карарга килүе ихтималын башына да кертеп чыгармаган иде, ничек итеп соң Галим абзый үзе, олы башын кече итеп, үзенең кибетчеләре уйнаган театрга килсен! Хисами үз күзенә үзе ышанмады. Ләкин Галим абзый бар иде. Аның күңелгә урнашып беткән казакие, зур гына корсагы өстеннән асылындырган сәгать чылбыры, "каф" хәрефе төсле түгәрәк сакалы шунда Хисаминың күз алдында иде.
Пәрдә ачылганга инде байтак булган иде. Будкадан суфлер бертуктаусыз пьесаның беренче сүзләрен пышылдый, аның тавышы катыланганнан-катылана бара иде. Аның ун тапкыр: "Гафифә, Гафифә!" — дип тәкрар иткәнен бөтен залдагы халык ишетсә дә, ул тавыш Хисаминың бер колагыннан кереп, икенчесеннән чыга, шулай ук сәхнә артыннан башка артистларның моңар пышылдап әллә нәрсә әйтүләре дә колагына керми иде. Чөнки ул хәзер "артист Вәлиуллин-Тәфкилләүский" булуын онытып, гади кибетче Хисами гына булып калган. Әнә анда аның бае Галим абзый утыра. Ничек итеп оялмыйча үз баең алдында авыз күтәреп театр уйнамак кирәк? Карап карасаң, ул әле, Хисаминың уйнаганын белеп, юри моны халык алдында хур итәр өчен килгәндер... Ничек итеп сүз башларга кирәк? Битеңнән танып бетермәсәләр дә, тавышыңнан таныйлар бит.
Шулвакыт мөгаллим әфәнденең: "Хисами әфәнде, ни булды сезгә? Ник башламыйсыз?" — дигән аермачык тавышы аны уяткан төсле булды. Ул актык ихтыярын җыеп, башламакчы булды. Суфлер будкасыннан бертуктаусыз: "Гафифә, Гафифә!" — дигән тавыш ишетелеп тора иде. Хисами да бөтен көчен җыеп: "Гафифә, Гафифә!" — диде. Ләкин тавыш үз яныннан китмәде. Үз тавышы үзенә ят тоелды. Бу әллә нинди көчләнеп чыккан, гырылдавыклы, зәгыйфь тавыш иде. Шуны әйтте дә ул тагын да артыграк каушап калтыранырга тотынды. Күзе ихтыярсыз яңадан халык өстенә күчте. Халык аңлар-аңламас елмая иде. Тагын Галим абзыйның "каф" сакалы күзенә чалынды. Галим абзый шыңшып беткән тавышы белән "Хисами! Нишләп кеше көлкесе булып йөрисең син монда? Бар, хәзер кайтып кит!" дип кычкырыр төсле тоелды.
Хисаминың теле бөтенләй әйләнде. Ул баскан җирендә тик сурәт күк катып тора, сәхнә артыннан иптәшләренең: "Хисами, чык! Чык инде булмаса. Хисами, нәгъләт!" — дигән тавышларын да ишетми иде. Менә берзаман залда шаркылдашып көлгән тавыш яңгырады. Чөнки Хәмзә карт булып киенгән мөгаллим әфәнде сәхнәгә кереп, аптыраган Хисамины кулыннан өстерәп алып чыгып бара иде. Пәрдәне ябарга исләренә килмәгән иде, аны тегеләр чыгып киткәч кенә төшерделәр.
Иптәшләренең: "Ни булды сиңа?" — дип сорауларына каршы аптырап, шабыр тиргә батып урындыкка утырган Хисами кулын селкеп: "Китегез! Бай утыра анда!" — дип кенә җавап бирде. Нихәтле яңадан чыгарга кыстап карасалар да: "Кит аннан! Юк! Булмый миннән!" — дип лыгырданудан башка сүз ишетмәделәр. Булмагач, сәхнә алдына чыгып, "Бер артистның кисәк кенә авырып китүе сәбәпле уенның дәвам итә алмавын" халыкка игълан кылырга мәҗбүр булдылар. Шулай итеп, артист һәм режиссер Вәлиуллин-Тәфкилләүскийнең артистлык карьерасы тәмам булды.
Яз әкиятләре
Яз көне иде. Кояш кыздырмаенча гына җылыта иде. Кечкенә генә канәфер агачының бөреләре ярылып, юка гына, йомшак кына яфракчыклар кояшка таба башларын суза башладылар. Шул чакта канәфер агачының янында гына юеш, парлы бакча туфрагыннан эт эчәгесе куркынып кына тишелеп чыкты. Тишелеп чыкты да гаҗәпләнеп тирә-ягына карана башлады. Башын югарыга күтәргән иде, кояшны күрде. Шул чакта ул әллә нинди бер билгесез көчнең үзен кояшка таба омтылдырганын сизде.
Эт эчәгесе, яфракларын җәеп, кояшка үрелергә тотынды. Ул, кояшка бик тиз җитәрмен дип, тиздән аны кочармын-үбәрмен, дип уйлый иде. Ул җилкенгәннән-җилкенә, үрелгәннән-үрелә иде.
Менә ул кинәт үзендә бертөрле авырлык сизә башлады. Аның сыны калтырый иде. Ул түбән таба карады. Үз уенча, инде ул җирдән әллә никадәрле ерак киткән булырга тиеш иде. Ләкин алай булып чыкмады. Ул әле җирдән бер генә карыш күтәрелгән иде. Ул башын бөкте дә уйга калды.
Күз алды караңгыланып китте. Аның нигә булса да таянасы, тотынасы килә иде. Эт эчәгесе үзенең җиргә ауганын сизми дә калды. Ул үзен бик зәгыйфь, бик көчсез хис итә иде. Ул көчкә генә башын күтәрде дә чиксез кайгы белән батып бара торган кояшка карады. Аның яңа гына чыгып килә торган, кан күк кызыл, күбәләк канаты шикелле юка яфраклары дерелдәп киткән күк булдылар. Ул озак вакыт карап торды да ишетелеришетелмәс аваз белән:
— Ник мине калдырасың? Ник мине күтәрмисең? Ник мине алмыйсың? — диде.
Кояш батты. Караңгылык төшә башлады. Чык төшеп, әлсерәгән үләннәрне, сусаган яфракларны чылатты. Алар кыйбладан искән кичке җылы җил белән акрын гына калгып йоклый башладылар.
Эт эчәгесе хәл алды да тагын башын күтәрде. Йолдызлар ачык күктән күренер-күренмәс җылтыр-җылтыр итеп түбән таба карыйлар, парлы, җылы җил эт эчәгесенең нәфис яфракларын сыйпый иде. Менә берзаман әллә кайдан искиткеч авазлар ишетелә башлады. Каршы бакчада сандугач сайрарга тотынган иде. Ул әллә нинди билгесез тойгылар, булуы мөмкин булмаган хыяллар турында җырлый иде.
Эт эчәгесе як-ягына каранды да янында гына рәхәт йокыгаталган кечкенә генә канәфер агачын күрде. Салкын чык аңар көч бирде. Төннең караңгылыгы аны җөрьәтләндерде. Ул, салына алган чаклы салынып җиргә ятты да, кара елан шикелле борылып-сарылып яшь канәфер агачына таба үрмәли башлады. Менә ул аның төбендә инде. Ул башын күтәрде дә тавышына дәртле аһәң биреп, шыпырт кына:
— Сөям! — диде. Башка сүз әйтмәде.
Канәфер агачы сизелмәслек кенә калтыранып китте. Ул төш күрә иде. Төшендә кояшка сарыла иде, аны үбә иде , аңар мәхәббәт сүзләре сөйли иде.
— Сөям!..
Бу тавыш аны әллә нишләтеп җибәрде. Бөтен төшенә электр йөгергән төсле булды. Ул уянды.
— Сөям!..
Канәфер агачы гаҗәпләнеп аска таба карады. Бу сихерле тавыш түбәннән килә иде. Эт эчәгесе белән зифа канәфер агачы күзгә-күз очраштылар. Канәфер агачы дерелдәде дә:
— Кем син? Син әллә чынлап та минем сөйгәнемме? Син миңа төшемдә дә килгән идең түгелме? Ник дәшмисең? Ник җавап бирмисең? — диде.
Аның ялкынлы сүзләренә эт эчәгесе бер сүз белән җавап бирде:
— Сөям!
Канәфер агачы тагы дерелдәде.
— Сөямсең?.. Алдашмыйсыңмы?.. Мин ышанмыйм сиңа.
— Син ышанмыйсың? Кара күккә, ул ни өчен шундый ялтыравыклы йолдызлар белән бизәлгән? Безнең сөешүебезне котлар өчен генә. Бу йомшак җил ни өчен исә? Бары безнең икебезне иркәләр өчен генә. Тыңла! Бу сандугач ник бу хәтле йөрәккә үткәреп сайрый? Чөнки аның сайравы безнең мәхәббәтебез өчен генә, безнең мәхәббәтебез өчен генә.
Канәфер агачы эт эчәгесенең сүзләренә ышанды. Парлы төнге һава һәм мәхәббәт аны бөтенләй исерткәннәр иде. Ул эт эчәгесенең сүзләрендә, фетрә (бөртек.— Төз.) кадәр генә булсын, алдау булыр дип уйлый алмый иде. Ул гыйшкының катылыгыннан калтыранган һәм чак ишетелерлек тавыш белән:
— Соң, ни өчен алай булгач мине кочагыңа алырга ашыкмыйсың? Ни өчен ашыкмыйсың?..— диде.
Эт эчәгесе канәфер агачының бер ботагын кочаклап кысты. Канәфер агачының тагы бөтен төше ут белән тулды. Ул тагы дерелдәде. Аның яңа гына ачылып килә торган яфракларыннан чык тамчылары тәгәрәп төштеләр... Иртә белән чыккан кояш аларны бер-берсенә сарылышкан хәлдә күрде.
Көннәр үтте. Эт эчәгесе канәфер агачының ботакларына чолганганнан-чолгана бара иде. Көннәр үткән саен канәфер агачының яфраклары куера бара, аның яфраклары куерган саен, эт эчәгесенең кочышлары кызулана бара иде. Ул канәфер агачының чыбыкларына җан ачысы белән тотынган күк тотына вә өскә чыгарга тырмаша иде.
Менә беркөнне канәфер агачының яфраклары аркылы кояш нурлары үтми башлады. Эт эчәгесе актык көче белән талпынды, канәфер яфракларын үтеп, кояш яктылыгына чыкты. Чыккач, ул чиксез мәхәббәт белән кояшка карап торды. Озак карап торды да:
— Сөям!.. Кояш, сине генә сөям! Никадәр мәшәкать чиксәм — Һәммәсен синең өчен генә чиктем,— диде.
Эт эчәгесенең яфраклары як-якка тарала башладылар. Алар инде канәфер агачының бөтен яфракларын күләгәдә калдырганнар иде. Канәфер агачы актык чиккә кадәр түзде. Ахырдан чыдый алмады:
— Мин үләм!.. Миңа кояш калмады!.. Мине аз гына сөйсәң, бер генә ботагымны кояш астына чыгар,— диде.
Эт эчәгесе аңар сөкүт (эндәшмәү.— Төз.) белән җавап бирде. Бары аның яңа ачылган чәчәкләре, әллә кайдан килгән бу ят тавышка гаҗәпләнеп, башларын селкеделәр.
Канәфер агачы актык сулышын җыйды да:
— Үләм!.. Бер генә тамчы кояш нуры!..— дип кычкырды.
Аның кычкыруыннан сискәнеп, бакчадагы агач яфраклары шыпырдаштылар. Сандугач, куркып, күкрәк төбеннән "фьют" дигән аваз чыгарды да сайравыннан туктады.Ул инде артык сайрый алмады, чөнки куркуыннан саташкан, сакауланган иде. Әмма эт эчәгесенең яфраклары бары шаркылдашып көлештеләр генә.
Канәфер агачының эчендә актык мәхәббәт очкыны сүнде. Аның яфраклары шиңеп, нәфис яшел ботаклары салынып төштеләр. Ул үлде...
Җәйге нәсер
Ах, җәй! Чыксыз җылы төнле, чикерткәле, бытбылдыклы, тартарлы җәй! Мин сине ничаклы яратам, ничаклы яратам! Юк, юк... Алай гына түгел, мин гашыйк сиңа, чын-чынлап гашыйк!
Күз алдыгызга китерегез ки, йөз төрле яшел төсләрдән моракыйб (күзәтүче, уйланып утыручы.— Төз.) урманнар, кырлар, болыннар, сәхрәләр уртасында мотлак бер тынлык, тынычлыкэчендә гаҗәеп бакчада утырган бер сарай! Әйе, сарай бу! Ак мәрмәрдән эшләнгән сарай! Аның түгәрәкләнеп тезелеп киткән, борынгы юнан рухының үзе шикелле пакь вә зифа баганалары арасыннан һава һәм көн яктысы үтәли үтәләнә: яшел агачлар эчендә бу җиңел, җанга сөенеч бирә торган бина гүяки үзе нурлана, үзеннән-үзе нур балкыта.
Бу бинаны мин сарай дип атадым. Әйе, әйе, сарай бу! Дөрес, аның эчендә падишаһ та тормый. Бер-бер бөек дәрәҗәле зат та икамәт (тереклек.— Төз.) итми һәм итмәгән дә. Аңар карамый, мин бу һаваи бинаны сарай дип атаудан кайтмыйм. Чөнки аны коручы — мин үзем, минем гали рухым, бөек хыялым, канатлы иркем, корыч ихтыярым! Соң мин падишаһ түгелмени? Шул гали рухыма, бөек хыялыма, канатлы иркемә, корыч ихтыярыма хаким түгелмени мин? Минем рухым гакылның теге ягында булган дәрьяларда гизә; хыялым, канатлары бер офыктан икенче офыкка җитә торган хыялым, матурлык-гүзәллек белән тукланып, икенче матурлыклар халикъ кыла (барлыкка китерә.— Төз.), яңадан-яңа гүзәллекләр кәшеф итә (ача.— Төз.).
Кояш баеганда була торган күк болытлар төсендә тамырлар йөгергән ак мәрмәр баскыч минем һавага күтәрелергә торган сараемны бакча белән тоташтыра.
Аһ, бу бакча! Бу гади адәм кулы белән ясалган бакча түгел. Бу бер симфония! Чәчәкләрдән, төсләрдән, хуш исләрдән тора торган музыка. Анда ал, кызыл пионнар әллә кайлардан китерелгән, әллә нинди күз күрмәгән нәфис төсләрне үзләренә җыйган, чәчәкләре кушучка сыймаслык розалар белән матурлыкта, тулылыкта ярышалар. Ясмин һәм ак тәмәке хисне, рухны кытыклый торган исләрен бер-берсеннән уздырып аңкытырга тырышалар. Илаһи! Кичке җилсез, тын төннәрдә никадәр сирриять (серлелек.— Төз.), никадәр гыйшык тулган...
Әнә шул чәчәк дулкыннары арасында акрын гына, башын аскарак салып йөргән зат турысында мин ни әйтим? Әллә ул минем рухымдамы тәнемнән аерылып, хуш исләр дәрьясында йөзә?
Әнә кичке батып бара торган кояшның ал нурларында ул алланган мәрмәр баганалар арасында, шул баганалардан да зифарак буе белән басып тора. Аһ, ник мин аның ал ефәк киемнәр эчендә беленеп торган бер алиһә тәне күк тәнен күрәм дә, ник мин аңар кулым белән кагылырга җөрьәт итә алмыйм? Аһ, һич булмаса аның тәнен минем күзләрдән каплаган киемнәр җиргә төшсен иде дә ул, мәңгелек бер таш һәйкәлгә әверелеп, шул урында гомерлеккә калсын иде...
АҺ, ник бу хыял гына соң, болар барысы коры хыял гына! Тормыш, син ник бу кадәр әшәке дә, ник синдә мин теләгән матурлык юк? Тормыш, ник син буш?
Көзге хикәя.
Доктор Хөсәен Әкрамов пар атта бара; күз алдында очсызкырыйсыз бушап калган кырлар җәелеп ята, көзге ачы җил дулкын-дулкын соры болытларны күк буенча куалый иде. Аратирә агачлыклар очрый, яфраклары саргая башлаган агачлар, башларын селкеп, җилгә сыгылалар, гүяки салкын җилдән иман сорыйлар иде. Саргайган, урылган басулар, яңгырдан каралган такыр басулар, ямь-яшел уҗым басулары берсе артлы берсе докторның күз алдыннан үтәләр. Ләкин бу бертөсле эчпошыргыч картиналар аның күңеленә тәэсир итмиләр, чөнки ул инде күптән яшьлек заманын уздырган, дөньяга тойгы аркылы карауны оныткан шул. Хәтта киресенчә, бу күңелсез манзара, шушылай суыктан бөрешеп, буш кырлар буенча атта бару аңар хозур тоела; печән салган тарантаста бара-бара ул калгып йокымсырап та ала иде. Доктор Хөсәеннең университет бетергәненә инде унбиш елдан артык узган, гомуми Европа сугышының фәлякәтләре (афәтләре.— Төз.), икенче Русия ихтилялы (фетнәсе.— Төз.), аның коточкыч нәтиҗәләре аның башында тарихи бер хатирә шикелле генә булып калганнар иде. Ул үзенең гомерендә яшьлек вакытының пессимизмы да, бөек хыялларны, ул хыялларның җимерелүен дә башыннан уздырган, кызу йөрәк белән иҗтимагый эшләргә дә катнашкан, әллә ничә мәртәбә дөньядан, тормыштан туеп, әллә ничә кабат үзендә булып үткән бөек рух күтәренкелекләрен дә гомеренең арт ягында калдырган иде. Хәзер ул дөньяда гакылга таянып кына, садә (гади.— Төз.) генә торырга өйрәнгән, дулкынлы, давыллы кайнар хисләр артык аның рухын биләмиләр; ул үзенең тормыш тәҗрибәсе белән дөньядагы әхвалнең (торышның.— Төз.) инсаннар теләве буенча гына үзгәрмичә, үзенең акрын агышы белән бик акыртын гына үзгәрә барганын белгәнгә, һәрвакыт ашкынуга, кызу канлылык белән төрле әмәлләргә иман итеп, шуларны булдыру юлында фидакарьлекләр күрсәтергә хәзер булган яшьләргә һәм яшь табигатьле адәмнәргә бертөрле картлыкка махсус тынычлык белән, өстән генә, тәнкыйть күзлеге аркылы гына карарга үзен күнектергән иде. Шул тормыш аны тәмам канәгатьләндермәсә дә, артык авыр да тоелмый иде. Аның тормышы да заманнар агышы шикелле тын һәм акрынагышы белән ага иде ки, аның кырык биш яше, чал керә башлаган сакалы шул тормышы белән гармония ясыйлар иде.
Аның хәзер бара торган җирләре башкорт иленең кырлары иде. Ул доктор булганнан бирле Русиянең төрле тарафларында чайкалган, һичбер җирдә озак вакытка карар табып төпләнә алмаган, үзенә тыныч бер оя ясый алмаган, тормыш аны ирекле-ирексез күбрәк күчмәлек хәлендә яшәргә мәҗбүр итә иде. Ул инде шул тормышка өйрәнеп тә беткән, хәтта шул бер яктан бер якка күчеп йөреп, тора торган урынны яңадан-яңага үзгәртә тору аның рухына сеңгән, табигатенә урынлашкан булганга, ул шул бәдәви күчмә тормышның тәменә бирелеп киткән; сәяхәт, яңа тәэссорат аның җанына тынычлык бирә, арыганлыгына дару була иде.
Хәзер ул Башкортстанның бер өяз мәхәллә идарәсе тарафыннан чакырылган, шунда барышы иде. Мәхәллә идарәсенең рәисе Рөстәмбәк Исламгалиев бу вакытта үзенең утары "Акбүз ат"та булганга, тимер юл белән өяз каласына килеп төшкәннән соң, элек аның белән күрешеп сөйләшү лязем (тиеш.— Төз) табылганга, ат яллап туп-туры шунда киткән иде. "Акбүз ат" тимер юлдан 30 — 40 чакрым эчтәрәк булганга, ул көн яктысында инде барып җитә алмады.
Сентябрьнең башы, төннәр караңгы иде. Кич булу белән җил туктап, күк аязды. Караңгы күктә хисапсыз йолдызлар кара хәтфә өстенә сибелгән җәүһәрләр шикелле яналар, көзге кебек артык куәтле ялтырыйлар, газамәтле (бөек.— Төз), мәһабәт, тантаналы бер манзара тәшкил итәләр иде. Бу манзара доктор Хөсәеннең карт күңелен дә сихерләде, саф, салкын һава аның йокысын качырды, шушы мәһабәт тынлык, меңнәрчә йолдызларның салкын яктылыгы тәэсире астында аның җанына соңгы заманнарда аңар бик сирәк килә торган шигъри халәте рухия инде.
Ямщик, зур гәүдәле типтәр, аңар таба әйләнеп:
— Әнә морза "Акбүз ат"ка җитәбез,— диде. Алда утлар ялтырап күренә иде. Доктор, ут кабызып, сәгатен карады. Сәгать тугыз иде. Ямщик атларны куды. Кыңгыраулар җитезрәк шалтырый башладылар. Бераздан атлар ике ягына зур каен агачлары тезелгән туры юлга керделәр. Төннең караңгылыгында каеннар агарып күренәләр иде. Берьюлы берничә эт өргән аваз ишетелде. Бер катлы зур гына агач өй алдына килеп туктадылар. Берничә эт аларны бик гайрәтләнеп өреп каршыладылар. Өйнең ишеге ачылды. Өйдән йөгереп чыккан бөдрә йонлы ак эт тә, ачы тавыш белән ләң-ләң итеп, баскыч башыннан өрә башлады. Аның артыннан чыккан юан тавышлы ир кеше эт ләргә ачуланып кычкырды. Алар теләр-теләмәс кенә тавышларын баса төштеләр. Докторның арбадан төшеп бераз аптырабрак торганын күргәч, ул:
— Рәхим итегез! Алар тешләмиләр — курыкмагыз! — диде. Кунак үзенең исемен-фамилиясен атап күреште. Хуҗа, көләч йөз белән аның кулын кысып:
— А, беләм, беләм! Очень приятно! Рәхим итегез! Исламгалиев,— диде.
Өйгә керделәр. Өйнең җылылыгы, пөхтә һәм җыйнаклыгы белән бәрабәр (бертигез.— Төз.) җиһазының садә, ләкин кибари (горур, аристократик.— Төз.) булуы, аның өстенә, тагы өстәл өстендә самавыр утыруы, түшәмдәге лампаның яктылыгы докторның күңеленә ифрат ягымлы тоелды; ул үзен көн буе кызу чүлдә барып та, салкынча, күләгәле хөрмә урманына килеп кергән гарәп шикелле хис итте. Исламгалиев, докторга йомшак диванга утырырга тәкъдим итә-итә, бик күптәнге танышына әйткән төсле итеп:
— Бик аз гына яманлап йөрисез икән, Хөсәен әфәнде: без әле менә яңа чәй эчеп бетерергә генә торадыр идек. Андый вакытта безнең Галия шулай дип әйтә. Минем хатын бит сезнең якныкы. Сез дә, ишетүем дөрес булса, Казан кешесе бугай? — диде.
— Әйе... Юк... Мин укуын Казанда укыдым. Ләкин минем хәзер ватаным юк. Мин кайда туры килсә, шунда торам. Русиядә минем булмаган төшем бик аздыр... Сез, Рөстәмбәк әфәнде, зинһар инде мине гафу итегез: сезне болай төнлә килеп борчыдык. Болай соңга каласымны белсәм, иртәгә килгән булыр идем. Минем йомышым, үзегезгә мәгълүм, бик кечкенә генә...
— Юк, юк, Алла сакласын! Сез ни сөйлисез! Килгән кунакка һәрвакыт без шат. Көндезме, төнләме — барыбер, килүчегә безнең ишек ачык. Гаеб (көтелмәгән.— Төз.) кунак Ходай кунагы, диләр бит. Сез извиняться итүләрегезне куеп торыгыз; юл килеп туңгансыздыр, мин самавырны яңарттырыйм әле, сезнең ямщикны да туйдырсыннар...— дип сөйләнә-сөйләнә Рөстәмбәк әфәнде ишектән чыгып китте. Икенче бүлмәдән аның: "Галия, кара әле!" — дигән тавышы ишетелде.
Бу кунакчыллык диңгезендә Хөсәен әфәнде тәмам эреде. Акрын-акрын үзен үз өендә күк хис итә башлады. Рөстәмбәк Исламгалиев шул заманда Русиядә байтак очрый торган җирсез җир хуҗаларыннан иде. Ягъни аның егерме-утыз дисәтинә генә җире бар. Җиргә байлык ягыннан ул тирә-юньдәге авыл халкыннан күп аерылмый иде. Ләкин ул үзенең иптәшләре — "җирсез алпавытлар" шикелле фәкыйрьлеккә, зәбунлыкка (зәгыйфьлеккә, начарлыкка.— Төз.) төшмәгән; искедән гөрләп торган утарында да тормыш сүнмәгән, башка бик күп утарлар шикелле, ул фәнагә (юкка чыгуга.— Төз.) йөз тотмаган иде. Чөнки, бәхетенә каршы, Исламгалиевләр байлыгы электән үк җирдә генә булып килмәгәнгә, җирләрнең алынуы аның матди тормышына аз тәэсир иткән иде.
Исламгалиев мирза иде һәм бик иске, мәшһүр мирзалар нәселеннән иде. Ул бөтен гомерен җәмәгать хезмәтенә сарыф иткән, демократлык идеяләренең тормышка татбикъ (яраклы.— Төз.) кылынуына гомере буе хезмәт итеп уздырган "демократ мирза" иде. Ләкин аның чын мирза икәнлеген йөзенә бер мәртәбә карагач та белергә мөмкин: сакал-мыегын кырган йөзендә ниндидер хәбаслык-аристократлык беленеп тора, йөзенең нәфис һәм нечкә сызыклары үзләреннән-үзләре "Менә мин аксөяк. Минем каным гади кешеләр канына башка!" дип әйтеп торалар иде. Морзаларның йөзләрендә әллә нинди хосусый мирзалык галәмәтенең булуы, аларның йөзләре белән башка халык арасында, хосусан Казан татарлары арасында, бам-башка бер тип булып аерылып торулары электән үк аның дикъкатен җәлеп итә иде. Рөстәмбәк мирза да шул типта булганга, Хөсәен әфәнденең фикере берничә минутка шушы мәсьәләгә тукталды. Аның фикеренчә, борынгы болгарларны һәм башка төрек ыругларын Азиядән татарлар килеп истиля кылгач (басып алгач.— Төз.), алар җиңүчеләр сыйфаты белән хакимнәр сыйныфын тәшкил иткәннәр; аристократлар: ханнар, бәкләр, мирзалар сыйныфы шул монгол-татарлардан булган; алар җиңелгән мәхкүм (хөкем ителгән, яулап алынган.— Төз.) халыкларны үзләреннән түбән хисаплаганга, алар белән никах аркылы да бик аз катышканнар; шунлыктан, аларның төсләрендә монгол кыяфәте артыграк сакланган; нәселдән нәселгә байлыктарәхәттә яшәү аларның табигатьләрен нәзекләштергән шикелле, йөзләренә дә беркадәр нечкәлек биргән; хәвас сыйныфын тәшкил иткәнгә, мәдәният башка сыйныфларга караганда электән үк алар арасында артыграк таралган булган; шулай итеп, "зыялылык" аларның канына сеңеп, нәселдән нәселгә күчә-күчә зыялылык сыйфаты төсләренә үк кергән; шул рәвешчә, хәзерге "мирза" тибы килеп чыккан иде.
Доктор Хөсәен бу фикерләрне башыннан кичерергә өлгермәде, асрау кыз кереп, самавырны яңартырга алып чыкты; икенчесе чәй янын рәтләргә тотынды. Ул ара да булмады, хатынын, кызын ияртеп мирза үзе дә кире әйләнеп керде. Ул аларны доктор белән таныштырды. Хатыны утыз биш яшьләр чамасында, кыска гына буйлы, тулы гына хатын иде. Төсенә кара ганда карт күренми, ләкин косметика истигъмаль иткәне (кулланганы.— Төз.) сизелеп тора иде. Хөсәен әфәнде, бу хатынны күрүгә, әллә нәрсә исенә төшкән шикелле булды. Бу йөзне, бу саргылт чәчне, бу зәңгәр дә түгел, соры да түгел күзне кайчандыр бик күптән күргән төсле тоелды. Аның тавышы докторның күңелендә артык шөбһә калдырмады: аның күз хатирәсе бик артык куәтле булмаса да, колак хатирәсе яхшы булганга, бер ишеткән тавышны ул һич онытмый иде. Шуларга әллә кайдан сикереп чыгып "Галия" дигән исем дә катышты. Ә, әйе... Ул бу исемне күптән түгел генә мирза авызыннан ишеткән иде. Аннан соң, аның "минем хатын бит сезнең якныкы" дигән җөмләсе йөдәтеп, башында әйләнергә тотынды. Доктор әфәнде "Әйе, әйе, шөбһә юк, бу шул. Бу Галия — шул Галия" дип уйлады.
Бу докторның яшьлек хатирәләренең иң ахмакларыннан берсе иде. Күптәнге онытылып беткән елларның авырлыгы, тәэссоратының күплеге һәм чуарлыгы астында күмелеп калган бер хатирә, студентлык заманының хатирәсе иде. Казан тирәсендәге дачаларның берсендә дөньяда булган романнарның иң ахмагы, булып узган тормышта уйнала торган гыйшкый комедияләрнең гакылга сыймаслыгы уйналган иде. Галия исемле төссез генә, ямьсез генә, гади генә бер татар кызы моны, студент Хөсәенне, тәдриҗи сурәттә (акрынлап, үсеп барган.— Төз.) үзенең гыйшкы белән йөдәткән, мәхәббәте тәмам матлаб булган (омтылышка әйләнгән.— Төз.), ләкин Галиянең мәхәббәте кызуланган саен, моның аңар каршы салкынлыгы арта барганга, ахирел әмер (ахыр чиктә.— Төз.) мөнәсәбәт студент Хөсәеннең бу шыр тиле кыздан иң хурлыклы рәвештә качуы белән тәмам булган иде. Бу "роман"ның тырнак тирләткеч тәфсыйләтен (ваклыкларын.— Төз.), хосусан (аеруча.— Төз.) үзенең бер кызның мәхәббәтеннән котылыр өчен хур, хәкыйрь (хурланылган, кадерсез.— Төз.) сурәттә дачадан качып китүен башыннан кичергәндә, дөньяда күпне күргән, картая башлаган доктор Хөсәен унсигез яшьлек яшь егет шикелле кызарды. Галиянең моны танымаганлыгы күренеп тора; доктор өчен исә бу бик зур шатлык иде. Ул, акрын-акрын бу кызыклы халәткә ияләшеп, "Галия ханым" белән сүзгә дә кереште. Чынлап әйткәндә, студент Хөсәен белән хәзерге таушалган чал сакаллы доктор арасында никадәр аерма булса, элекке җүләр, җилбәзәк татар кызы Галия белән вәкарьле, үзен бик кибаранә (морзаларча.— Төз.) тота белә торган, җитеп килгән балалар анасы булган мирза хатыны "Галия ханым" арасында аерма аннан да зуррак иде.
Доктор Хөсәен чәй янында утырган хәлдә сухарига маныпкыздырган тәмле чеби жаркоен ашый-ашый, тәкъдирнең кешеләр белән бәгъзән (кайчак.— Төз.) ничек шаяруы, дөньяның кайбер адәмнәрне ни рәвештә танымаслык хәлгә китереп үзгәртүе хакында уйлый, хәтта вакыт-вакыт каршында утырган симез, вәкарьле хатынның "теге" Галия булуына ышанмый да башлый, ләкин хакыйкать күз алдында, ышанмаска мөмкин түгел иде.
Мирза һәм Галия Хөсәенне бертуктаусыз кыстыйлар иде. Алар өстәл янында дүртәү иделәр: мирза, Галия, кызлары һәм Хөсәен.
Галия кызына:
— Гәүһәр, тоз савытын алып бир әле,— диде. Хөсәен Гәүһәргә дикъкать беләнрәк карады. Ундүрт-унбиш яшьлек каратутлы Гәүһәр гаҗәеп сөйкемле кыз иде. Бераз монгол кыяфәтлерәк булса да, озынча йөзенең нәзек сызыклары, тиресенең нәфислеге, хосусан күз карашы аңар әллә нинди аерым матурлык вә мөлаемлык бирәләр иде. Доктор аны гүзәл япон кызына охшатты. Чынлап та, бу яшүсмер кыз бер-бер даһи япон рәссамының картинасыннан сикереп төшкән төсле тоела иде.
Берсе ун, берсе сигез яшьләр чамасында ике ир бала кереп, ата-аналарын үбеп чыгып киттеләр.
Галия аларга:
— Ятасызмы, балалар? Ятыгыз, ят, бик вакыт,— диде.
Хөсәен әфәнде сүзсез генә утырган Гәүһәргә карый, "нинди сөйкемле кыз бу Гәүһәр" дип уйлый иде.
Чәй эчелеп бетте. Галия дә кунак белән күрешеп чыгып китте. Рөстәмбәк әфәнде докторны үзенең язу бүлмәсенә алып кереп, икесе дә йомшак креслоларга утырдылар. Мирза кунагына сигара тәкъдим итеп, үзенең аны махсус Германиядән китерткәнлеген сөйләде. Төтен эченә күмелгән хәлдә ул доктордан:
— Сез соң әле, Хөсәен әфәнде, семьягызны кайда калдырдыгыз? — дип сорады.
Доктор:
— Минем семьям юк, Рөстәмбәк әфәнде, мин япа-ялгыз кеше,— дип җавап бирде.
— Ә, алай икән... Мин сезне җәмәгатьле кешедер дип белгән идем,— диде мирза.
Алар сүзне җитди якка борып, эш турысында сөйләргә тотындылар. Сәгать беренче китте. Алар һаман әле сөйләшәләр иде.
Икенче көнне иртә белән доктор китәргә әзерләнде. Өй алдына атлар килгәннәр, хуҗалар да бөтен гаиләләре белән моны озатырга террасага чыкканнар иде. Көн җилсез, кояшлы, көзге көндәгечә ифрат якты, күктә нәкъ яз көнендәге төсле өер-өер ак болытлар йөзәләр иде. Салкын, хуш исле шәраб шикелле көзге һава докторның борынын кытыклап, күкрәкләрен рәхәтләндереп җибәрде.
Доктор мирза белән бик самими рәвештә күрештеләр. Йорт хуҗасы аннан үзендә ешрак кунак булуын үтенде.
— Бер дә тартынмыйча, үз йортыгызга килгән кебек итеп килегез! — диде. Доктор тәшәккер итте.
"Ә, әлбәттә, ул киләчәк! Килмиме соң! Яңа ватанында шундый кунакчыл бер йорт һәм шундый сөйкемле танышлары булуы аның өчен зур ганимәт (уңыш, бәхет.— Төз.), әлбәттә".
Менә атлар кузгалды. Кыңгырау шалтырады. Этләр өрергә тотындылар.
Арттан Рөстәмбәк мирзаның:
— Трезор, Лохмач, назад! Я вас!..— дигән тавышы ишетелеп калды.
Юлның ике ягындагы карт каеннар кояш яктысында үзләренең аклыклары белән күзләрне чагылдыралар, җир өстен каплаган алтын төсле яфраклар ат аягы астында кыштырдыйлар иде. Доктор Хөсәен атта бара-бара "япон гүзәле" Гәүһәр турысында уйлады; эченнән үз-үзенә: "Әгәр дә бу кыз бер биш кенә яшь зур булса, һәм мин дә аз дигәндә ун яшь яшьрәк булсам, шиксез мин аңар гашыйк булган булыр идем",— ди иде.
Бер шагырьнең өйләнүе
Синең гыйшкыңның гасырлар буенча
мине эзләве чынлап та хакмы?
Рабиндранат Тагор
Дөньяда бары бер генә төрле матурлык
бар — ул да булса хыял, бәһасез хыял.
Эдмунд Рустан
"Ул" шагыйрь иде. Исеме хаҗәт түгел, анысы сезнең өчен барыбер бит. Әгәр сез минем "Ул шагыйрь иде" дигән сүземә ышансагыз — минем мәкъсуд хасыйль (теләгем кабул була.— Төз.). Әгәр ышанмыйсыз икән — анысы үз эшегез. Мин сезне ышандырыр өчен ул кешенең бөтен язган нәрсәләрен монда күчерә алмыйм инде. Аннан соң мин бу хикәямне андый башбаштан ук минем сүзләремнең хаклыгында шөбһә тота торган кешеләр өчен язмыйм да.
Шулай итеп, ул шагыйрь иде. Дөрес, аның кулына каләм тота башлаганнан бирле кәгазь өстенә язган әйберләре арасында яхшылары да булгандыр, начарлары да булгандыр. Минаны бер дә дуамалланып якларга керешергә уйламыйм, чөнки дөньяда <<инсан камил" юк һәм булганы да юк. Моннан соң бер-бер вакыт булырмы, булмасмы — ул турыда мин бернәрсә дә әйтә алмыйм. Тик минем фикеремчә, ул шагыйрь иде. Чөнки язган әйберләре кайбер вакыт бик үк шәп булмаса да, ярыйсы иде, зарарсыз иде. Минемчә, шагыйрь булу өчен язган әсәрләреңнең даһилык дәрәҗәсендә булуы кирәк тә түгел. Алай булган вакытта бик күп яшь егетләрне шагыйрьлек исеменнән мәхрүм итәргә туры килер иде. Шулай түгелме? Бәгъзе кешеләрнең әйтүенчә, аның шигырьләрендә "хис" бар иде. "Вәзен" дә бик еш аксамый, бары тик нәкъ кирәк дәрәҗәдә генә аксый иде. Мәүзугълар да бик кызыксыз түгел. Өслүб тә зарарсыз иде. Шул кадәресе табылгач, минемчә, бик җитә инде.
Гафу итегез, минем шулай күбрәк сөйләп, сүз озайта торган гадәтем бар. Нишләмәк кирәк, әлеге дә баягыча кеше гаепсез булмый шул инде...
Мин сезгә бу хикәямдә бик кыска гына итеп, чуарламыйборгаламый гына "шагыйрь" дип атаган кешемнең гыйшкы һәм өйләнүенең тарихын сөйләмәкче булам.
Элек (ягъни яңа яза башлаган чакларында) безнең шагыйрь һичкемгә гашыйк түгел иде. Бәгъзе бер философларның һәм педагогларның тәгъбире белән әйтсәң, аның рухы әле бу вакытта "ак такта" шикелле иде. Аның җанының мәхәббәткә тәгаллекле (бәйләнешле.— Төз.) ягы буш, дөресрәге, анда "гыйшык" куәи мәхфәзә (яшерен көч.— Төз.) хәлендә яшеренеп ята иде. Шуның өчен аның мәхәббәткә омтылуы, гыйшык эзләве табигый. Аның бу вакыттагы яшьлек ялкыны белән сугарылган шигырьләре шул хис белән тулган иде. Хәтеремдә ялгыш калмаган булса, аның шул вакытта язылган шигырьләреннән берсенең мәфһүме (эчтәлеге.— Төз.) шушы иде:
"Гыйшык дөньяда бар дисезме? Кая соң ул? Китерегез аны миңа, бирегез сез аны миңа. Хатыннар, кызлар! Булса, бирегез сез аны миңа. Бу дөньяда аны миннән дә артыграк теләгән кеше бармы соң? Ләкин мин аны күрмим. Мин аны эзлим — таба алмыйм. Юк, мин аны күрәм, ләкин төштә күргән төсле генә итеп күрәм. Кая минем булмаган гыйшкымның алиһәсе? Кая минем йөрәгемнең назлы падишаһы? Мин аның күк якутка охшаган күзләрен, кара кашларын, дулкынлы чәчләрен күрәм, сайрар кош авазы күк яңгыравыклы көмеш тавышын ишетәм... Ләкин, аһ, кайда? Бары тик чиксез хыял дөньясының зәңгәр томаннары арасында гына шул. Кайвакытта мин аның кызыл мәрҗән күк иреннәрен сизелер-сизелмәслек кенә үбәм... Ләкин ничек? Аһ, бары тик төшләр галәмендә генә үбәм шул. Уянгач, мин аның төсен дә хәтта оныта язам. Шул вакыт мин якты дөньяга ләгънәт әйтәм. Әгәр үлем бер йокы булып та, төшемдә мин аны гына күреп торасымны белсәм, мин бер минут тормас, үләр идем. Кая соң син — минем пакь-саф гыйшкымның алиһәсе? Кая син — минем кальбемнең зарлы патшасы? Син бар да түгел, юк та түгел. Мин сине күрәм дә, күрмим дә; беләм дә, белмим дә. Үбәм дә, үпмим дә. Дөньяда мәхәббәт бар, диясезме? Кая соң ул, булса? Китерегез аны миңа! Бирегез аны миңа!..
Менә нинди иде аның шигырьләре. Яшьлек сәбәпле аларда мөкәммәл (камил.— Төз) форма булмаса да, ялкын, хис юк дип әйтеп булмый иде. Шулай итеп, безнең шагыйрьнең гыйшкы берничә еллар буенча "кувәи мәхфәзә" (зиһенендә генә.— Төз.) хәлендә калды. Бу еллар эчендә ул байтак кына матур шигырьләр дә язарга өлгерде, ләкин ул көткән "чын мәхәббәт" һаман ила (чаклы.— Төз.) килми, "идеал галәмендә" сәяхәт кылуында дәвам итә иде. Ләкин ул һаман да аның килүендә өмет өзми, көннәрдән бер көнне гыйшык, күбәләк шикелле очып килеп, үзенең башына кунар дип өмет итә иде.
Гыйшыклык, җанлы-тере бер кызга мәхәббәт шагыйрьлекнең беренче шартыннан дип уйлаганга, аңар ила һаман үзенең чын шагыйрьлек дәвере башланмаган, ул әле тик гыйшык килү белән генә башланачак, шуннан соң гына ул үзенең бөтен истигъдадын (сәләтен.— Төз.) галәмгә күрсәтә алачак, шуннан соң гына үзенең иң матур әйберләрен язачак шикелле тоела иде.
Шулай итеп, ул һаман ошбу фани дөнья йөзендә үзенең булачак мәгъшукасын эзли, һаман ила таба алмый иде. Берәр мәртәбә ул тапкан күк тә булды, гашыйк булган күк тә булды. Ләкин "гашыйк булдым бугай инде" дип уйлап бетергәнче, ул үзенең гашыйк түгеллеген сизә, кинәт гыйшкы һәба (тузан.— Төз.) манзара булып, күкләргә оча: алиһәсе, алиһәм дип әйтергә өлгергәнче, иң гади бер җир кызына әверелә, тәхеттән төшә иде.
Шул рәвешчә, безнең шагыйрь байтак заманнар гомерен газап чигеп уздырды. Ахрысында көннәрдән бер көнне гыйшык алиһәсе шагыйрьне кызганды. Ул үзе теләгәнчә, чын-чынлап гашыйк булды.
Сезгә шуны әйтеп узарга кирәк. Безнең шагыйрьнең гыйшкы "заказ буенча" иде.
Заказ буенча гашыйк булуны беләсезме сез? Ул үзенең мәгъшукасын хыял галәменә алдан заказ итеп куйган иде. Нәкъ менә сез тегүчегә бер-бер кием тегәргә кушкан шикелле. Киемнең ничек булып чыгасын сез алдан белеп торасыз. Сез аның үзегез теләгәнчә булуын көтәсез. Әгәр ул кием сез теләгән төсле булып чыкмаса, кабул итмисез, шулай түгелме?
Шагыйрьнең хыялы буенча аның мәгъшукасы дулкынлы кара чәчле, кара кашлы, үтәсеннән кояш яктысы үтләшкән күк якут ташы төсле күк күзле булырга тиеш иде.
Аның, әлбәттә, болардан башка да тел белән әйтеп тасвир итеп булмый торган хосусиятләре бар иде инде. Ләкин алары инде шагыйрьнең үз рухына гына сизеләдер иде. Менә нинди булырга тиеш иде безнең шагыйрьнең сөйгәне. Кем белә, әгәр дә мәхәббәт алиһәсе аны кызганмаган булса, ихтимал, шагыйрь андый кызны гомерендә дә очратмаган булыр иде, ләкин ул аны очратты, әлбәттә, күрүенә гашыйк булды. Бу юлы инде ул гыйшкының чын булуын үзе дә сизә иде.
Шулай итеп, ахрысында шагыйрь гашыйк булу шәрәфенә иреште. Шуннан соң аның рухында табигый гыйшыкка махсус халәт хөкем сөрә башлады. Бу халәтнең ничек булганын, ничек бичара гашыйкның төн йокысы йокламауларын, ничек аһваһ итүләрен, эченнән бертуктаусыз мәгъшукасын уйлап, аның исемен (фикеренчә, дөньядагы гүзәл исемнәрнең дә иң гүзәле булган исемен) әллә шунда көненә мең мәртәбә тәкрарлап йөрүләрен, хисапсыз рәхәт белән кара катыш газап чигүләрен инде мин сезгә тәфсилләп язып тормыйм. Чөнки, бердән, бу хакта инде әдәбият галәмендә җитәрлек дәрәҗәдә күп язылган, хәтта кадими юнан хакимнәре дә бу хакта озын-озын трактатлар язып калдырганнар, икенчеләй, әгәр гомерегездә бербер вакыт гашыйк булган булсагыз, сез бу халәтне шагыйрьнең үзе шикелле үк яхшы белергә тиешсез. Әгәр инде гашыйк булганыгыз булмаса... вай, сезнең хәлегезгә! Ул вакытта кирәк шунда әллә ничә мең бит яз — сезгә аңлатып булмас аны. "Шагыйрьнең үзе шикелле үк" дигән идем. Ләкин бу үзегез шагыйрь кеше булганда гына шулай, ягъни рухан (рухи яктан.— Төз. ) шагыйрь булсагыз, сез гашыйк булган шагыйрьнең халәте рухиясен аның төсле үк итеп аңлый алырсыз. Әгәр дә инде гади инсан булсагыз, сез үзегезнең гыйшкый халәтегезне биш өлеш, ун өлеш артыграк фараз итегез дә, шуннан соң шагыйрьнең гыйшкы килеп чыгар. Бу дөрестерме, юктырмы, ләкин безнең шагыйрь шулай уйлый иде. Аныңча, үзенең гыйшкы гади адәмнәрнекеннән биш, ун өлеш артык булырга тиеш иде. Ихтимал, бу ялгыш фикердер, ихтимал, безнең шагыйрьнең гыйшкы башка кешеләрнекеннән катрә (тамчы.— Төз.) кадәр дә артык булмагандыр, бәлки, ким дә булгандыр... һәммәсе ихтимал. Чөнки һәрбер яңа гашыйк булган кеше бит гыйшыкны үзенең генә монополиясе итеп хисапларга ярата. Әйтерсең ул гына дөньяда гыйшык дигән нәрсәне кәшеф иткән (ачкан.— Төз.), әйтерсең аның гыйшкы дөньядан өстен бер илаһи, сәмави (күкнеке.— Төз) нәрсә! Нишлисең... дөнья яратылганнан бирле бу шулай булып килә инде...
Бәлки, сезнең шагыйрьнең мәгъшукасы кем булганлыгын беләсегез килә торгандыр. Ләкин мин сезгә аны әйтмим. Күзләре күк диңгезенең дулкыннары төсле ифрат матур бер кыз иде. Мин сезгә шуннан артык һичбер сүз әйтә алмыйм. Сезгә аның кем икәнен белүнең һич кирәге юк бит. Белергә телисез икән, бу сезнең тарафтан аз дигәндә любопытство (бу сүзнең татарчасы юк. Ләкин аңар карап безнең халыкта любопытство дигән сыйфатның булмавы һич лазем түгел.— Автор искәрмәсе) гына була. Моны шагыйрь үзе белә дә, белсәм, тагы мин беләм. Сезнең өчен бу гомергә сер булып калачак. Әгәр дә мин монда аның кем булуы турысында сүз озайта башласам, минем хикәя дип башлаганым бер гайбәткә әверелеп китәргә тиеш була бит. Шулай түгелме? Гайбәтне инде без, Аллага тапшырып, урам хатыннарына калдырып торыйк.
Гашыйк булганнан бирле, шагыйрь үзендә бик гаҗәп бер халәт сизде. Ул язудан туктады, кинәт аның каләменнән дәртле, матур шигырьләр коелмый башладылар. Гашыйк булганчы аның бу хакта фикере бөтенләй башкача иде. Аныңча, мәхәббәт кенә шагыйрьгә азык бирергә тиеш булганга, гашыйк булгач, берсеннән-берсе гүзәл шигырьләр аның каләменнән үзләреннән-үзләре сибелеп торырга тиеш иде. Ләкин шагыйрьнең аз гына тәәссефенә (үкенеченә.— Төз.) каршы бу алай булып чыкмады, киресенчә, гыйшкы аның шагыйрьлеген ашады.
Шагыйрь моңа, әлбәттә, гаҗәпләнде. Ләкин бик артык тәәссеф итмәде. Чөнки аңар инде бу хакта артык уйлап кайгырып торырга мөмкин түгел, чөнки аның рухын гыйшык үзе тәмам тутырган иде. Хәзер аңар сөйгәненең янында булып, аның күзенә карап утыру артыграк иде, ихтимал, бу шагыйрьнең идеалистлыгыннан килгәндер. Ихтимал, үзенең идеалын җир өстендә тапкач, күкләргә омтылу кирәксез бер эш булып калгандыр. Шигырьләрендә мәгъшукасын мактасын иде, дисезме? Мәгъшукасы күз алдында булып торганда, ул кем өчен аны мактап шигырь язсын соң инде?
"Күз алдында булып торганда" дигәннән, шул исемә төште әле, безнең шагыйрь үзенең гашыйк рухын актара торгач, анда тагын шундый бер хосусият тапты: ул үзенең күк күзле алиһәсен күрми торган вакытта күргәндәгедән артыграк ярата иде. Аның хыялындагы мәгъшукасы җанлы-тәнле мәгъшукасыннанартыграк мәхәббәтле иде. Ихтимал, бу да шагыйрьнең идеалист булганлыгыннандыр. Ләкин, затән (нигездә.— Төз.), һәрбер шагыйрь, һәрбер гашыйк идеалист булырга тиеш түгелме соң? Ләкин ничек кенә булмасын, бу, минемчә, бер дә ярый торган эш түгел инде...
Ни булса да булды, шагыйрь үзенең гыйшкында дәвам итте. Ахырысында аны коры гашыйклык канәгатьләндерми башлады. Көннәрдән бер көнне ул үзенең мәгъшукасына өйләнергә уйлады, шулай итеп, зәгыйфь канатлары шагыйрьне артык һавада тота алмадылар. Гәрчә әле фикрән генә булса да, шагыйрь хыял күгеннән фани дөньяга атылды. Мин бу фикере өчен шагыйремне гаепләргә уйламыйм, һәркем үз теләгәнен эшләргә, үз бәхетен үзе эзләргә хаклы. Табигать тарафыннан кешенең рухына гаилә тормышының нигезләре бик нык салынган, күрәсең. Ләкин шагыйрьнең бу фикергә килүе аның өчен нәкъ Адәм пәйгамбәрнең мәмнүгъ (тыелган.— Төз.) җимешне ашавы шикелле булды. Шуннан соң аның өстенә берсе артыннан берсе матди дөньяның ләгънәтләре ява башлады. Көннән көн ул үзенең мәгъшукасында дөньяви сыйфатлар кәшеф итә башлады. Дөньяви сыйфатлар, дөньяви кимчелекләр кәшеф ителгән саен аның рухы элеккеге идеалыннан ераклаша бара иде.
Шулай итеп, шагыйрьнең гыйшкы көннән-көн зәвалгә (бетүгә.— Төз.) йөз тотты. Көннәрдән бер көнне ул аның тәмам бетәргә якынлашканын сизде дә, кирәкмәскә муенны басып торган камытны салган төсле, салып ыргытты. Шуннан соң аның рухы тагы җиңеләеп шигърият күкләренә фырлады, хиссият оҗмахларына таба очты. Шуннан соң шигырьләр яңадан бербер артлы аның каләменнән коела башладылар. Дөрес, бу шигырьләр хәзер бөтенләй башка рухта иделәр, аларда кайгы, пессимизм аһәңнәре күбрәк яңгырый иде. Ләкин шигырьләр матур иде, шигырьләр рухлы иде...
Белеп торам, хәзер сез миңа шагыйрьнең өйләнүе хакында сөаль бирерсез. Юк, өйләнмәде, өйләнмәде шул, элеккеге шагыйрь килеш калды. Ихтимал, өйләнгән булса, ул хәзер дөньядагы бәхетсез кешеләрдән берсе булыр иде; ихтимал ки, "бәхетле" бер бала-чага атасы булган булыр иде. Ләкин шул ул бары тик әүвәлгечә шагыйрь генә булып калуны артык күрде. Сез, бәлки, миңа "хикәяңнең исеме "Шагыйрьнең өйләнүе" иде, безгә син шагыйрьнең өйләнүе хакында сөйләргә вәгъдә иткән идең, ник ялганладың?" дип игътираз (каршы төшү.— Төз.) итәрсез. Ничек дип әйтим инде... Дөресен әйткәндә, бу бер мәҗаз (метафора.— Төз. ) гына иде. Тәәссефкә каршы, мин бу сүзне могтәризә (кереш җөмләне эченә алган җәя.— Төз?) эченә куярга онытканмын. Аннан соң, мин сезнең дикъкатегезне җәлеп итеп, хикәянең ахырына җиткәнче шагыйрьнең ничек итеп өйләнәчәген белергә кызыктырып килергә уйладым. Бу минем тарафтан кечкенә генә бер хәйлә иде. Бәлки, аның өйләнми калуы, гадәттә, ахырлары туй белән бетә торган роман һәм хикәяләр ярата торган кешеләрнең бераз кәефләрен җибәрер. Ләкин... Ләкин шагыйрем өйләнергә теләмәгәч, мин аны нишләтим инде? Ул өйләнмәде, хакыйкать шул!
Мин тик хикәямә "хәсәнә хатимә" (гүзәл эпилог.— Төз.) бирер өчен мәшһүр әче телле философ Ницшеның шушы мәсьәләгә тәгаллекле (бәйләнешле.— Төз.) бер сүзен генә күчерәм: "Бик күп кыска-кыска җүләрлекләрегезне сез үзегезнең гыйшкыгыз дип атыйсыз. Шул кыска гына вакыт дәвам итә торган җүләрлекләрегезнең ахыры никах дип әйткән нәрсә белән тәмам була ки, монысы озын вакытка сузыла торган бер ахмаклыктыр",— ди ул...
Күз яшьләре саргайган яңаклары буйлап актылар
Без тора торган җирләргә караганда төшлек ягында, Кара диңгезнең зәңгәр дулкыннары уртасында "Кырым" дигән бер ярымутрау бар.
Ходайның рәхмәте яуган бер ил ул! Күгелҗем томан аркылы күренә торган, түбәләре болытларга җиткән тауларның кабыргалары җәен-кышын ямь-яшел килеш үсә торган агачлар белән капланган. Шул ямь-яшел таулар арасында таштан ташка сикергәли-сикергәли ак күбекләр эчендә шаулап чаглаяннар (шарлама.— Төз.) агалар. Күн шикелле калын яфраклы агачлар хуш исләре белән башларны әйләндерә торган эре-эре чәчәкләр атып утыралар. Яз көннәрендә диңгез өстеннән йомшак, җылы җил искән вакытта чәчәк ата торган җимеш агачларыннан тау итәкләре ап-ак булып күренәләр. Ачык зәңгәр күктән кояш үзенең нурларын бер дә кызганмыйча җир өстенә коя. һәммә нәрсә ачык, һәммә әйбер ялтырый, күзләрне авырттырырлык булып ялтырый. Бу дөнья җәннәтендә бездәге шикелле салкын кыш юк. Анда бездәге шикелле дөньяны басып, бөтен нәрсәне ак кәфенгә чорный торган кар бураннарын, бездәге төсле шартлаган суыкларны белмиләр. Кайбер вакыт котырган җилләр төн ягыннан карлы болытларны сөреп китереп, бу рәхәт илдән көнләшкән төсле карлар яудыргаласа да, буялгыш кына яуган карларны мәрхәмәтле кояш бик тиз эретеп бетерә.
Шул яшел таулар арасында, карап күз туймаслык матур урыннарда уенчык төсле генә кечкенә, матур авыллар утыралар. Бу авылларның берсеннән-берсе югары, баскыч-баскыч булып утырган кечкенә-кечкенә генә ак таш йортлары, шәм шикелле нәзек озын мәсҗед манаралары да шулай ук төз вә биек, кара яшел төсле сәрви агачлары арасында искиткеч матур булып күренәләр.
Бу авылларда татарлар, кырым татарлары торалар. Аларның сөйләшүләре безнекеңәр караганда бик аз гына башкача булса да, моннан барган кеше аларның телен бер дә тоткарсыз аңлый ала. Алар — безнең туганнарыбыз, чын-чын татарлар, кырым татарлары, үзләрен чолгап алган табигать төсле үк матур кешеләр. Каратутлы, кара чәчле, янып торган кара күзле, мәһабәт кыяфәтле булалар; матур чуар киемнәр кияргә яраталар. Бездәге кебек азап чигеп, җир сукалап иген чәчү белән маташмыйлар; бакчаларында үскән төрле-төрле җимешләрдән килгән байлык аларның бөтен кирәкләрен үти.
Бәхетле илнең бәхетле кешеләре, дисеңме?
Өстән караганда шулай булырга тиеш булса да, бөтенләй үк дөрес түгел. Кырым татарлары да, бөтен дөньяга җәелгән башка мөселман халыклары төсле үк, наданлык, аңсызлык, дөньядан хәбәрсезлек һәм ярлылык эчендә яшиләр иде. Алар үзләренең таулары арасында, гүя тәрәзәләре пәрдәләп, бүлмәсеннән чыкмый ялкауланып, изрәп ята торган кеше төсле торалар иде.
Менә бервакытны Кырым иленең уртасында, таулар арасында кысылып ята торган Бакчасарай шәһәрендә Исмәгыйль исемле бер бала туды. Үсте, зурайды. Ул заманасының бик аз балаларына гына насыйп була торган рәвешчә тәрбия кылынды, ягъни ул укыды, белде, фикере киңәйде, әйләнә-тирәсенә башкаларга караганда киңрәк карый башлады.
Шул вакытта ул үзен чолгап алган татар-төрек дөньясының нинди күңелсез хәлдә булганын күрде. Үз халкының наданлыгын, ярлылыгын, мескенлеген башка халыкларның белемнәре, байлык һәм рәхәттә торулары белән чагыштырып карады да аның җаны сыкранды, күңеле җылады.
Исмәгыйльнең туган шәһәре Бакчасарайда "Күз яше чишмәсе" дигән бер чишмә бар. Бу чишмәнең суы ничә йөз еллардан, хан заманнарыннан бирле бер таш тишегеннән күз яше шикелле тамчы-тамчы тама. Бертуктамый елый, бертуктамый яшен агыза. Әйтерсең ул бөтен татар халкының күзе дә, шул халыкның йөз еллардан бирле күреп килгән бәхетсезлекләре, чиккән хәсрәтләре өчен елый.
Исмәгыйль бәк үзен-үзе белә башлаганнан бирле шул чишмәне күрә, күрә дә уйга бата иде: таш елый — ник соң без үзебез еламыйбыз? Ни өчен үзебезнең кайгылы хәлебез өчен кайгыра белмибез?
Ул безне дә башка мәдәниятле халыклар шикелле алга җибәрәсе, башкалар төсле аңлы, белемле, бай халык итәсе килә иде. Шуның өчен тырышуны үзенә бурыч итеп исәпли иде.
Менә ул беркемнән дә булмаган ышану белән, армас-талмас гайрәт белән үзенең теләгәнен барлыкка чыгарырга тырыша башлады. Зурлар өчен ул газета чыгарды. Ул үзенең "Тәрҗеман"ында бөтен татар туганнарын үгетләргә, аларны агартырга, ничә йөз елгы йокыларыннан уятырга тотынды. Ләкин ничә йөз еллардан бирле наданлык эчендә яткан халыкны кеше рәтенә кертү, аңар газета аркылы гына гыйлем бирү бик читен иде. Аның "Тәрҗеман"ын дөньяның төрки телендә сөйләшә торган халыклар булган һәрбер почмагында укысалар да, бик аз укыйлар иде.
Агачны чыбык чагында бөгәргә кирәк, дигән татар мәкале буенча, Исмәгыйль бәк "халыкны яшь вакытта, бала чакта яхшылап тәрбия итәргә, шул вакытта аңар белем орлыгы чәчәргә кирәк, шунда гына татар башкалар кебек алга китәчәк" дигән фикергә килде. Бернәрсә белдерми торган иске мәктәпләр урынына ул тиз вакыт эчендә укырга-язарга өйрәтеп, аз вакытта күп әйбер белдерә торган яңа мәктәпләр төзеде. Аның "Тәрҗеман"ы шул мәктәпләрнең халык арасына таралуына хезмәт итте. Хәзер дә бөтен Русия татарлары арасына таралган "ысул җәдидә" мәктәпләре аның үрнәге буенча ачылдылар. Безнең хәзерге мәктәпләр — аның балалары. Шуның өчен ул — безнең бабабыз. Хөрмәтле олуг "Исмәгыйль бабаебыз"!
Бөтен гомере буенча "Исмәгыйль бабай" безнең өчен эшләде, безнең өчен кайгырды, безнең өчен елады. Ләкин елаганын белгертмәде, эченнән генә сыкранды. Киресенчә, ул безнең күңелебезне күтәрергә тырышты, һичбер вакытта өметсезләнмәскә, бары тик эшләргә, укырга, белергә, армый-талмый тырышырга гына өйрәтте.
Тик үлем түшәгенә яткач кына, ул күзеннән яшь чыгарып елады. Бусында инде чын күз яшьләре белән елады. Шулчаклы сөйгән халкыннан, шулкадәр яраткан балалары — татарларыннан мәңгегә аерылып китүенә, аларга артык хезмәт итә алмаячагына, артык файда китерә алмаячагына кайгырып елады. Актык сәгатьләрендә тагы ханнар чишмәсенең тамчылары шикелле күз яшьләре аның саргайган яңаклары өстеннән актылар.
Инде хәзер безгә, балалар, шул гына калды: Исмәгыйль бабаебызның пакь рухына дога кылыйк та безне вакытсыз ташлап киткәнлеге өчен бергә-бергә елашыйк, һәм аны исебездә тотыйк, онытмыйк. Аның туган җирендә агачлар ничек мәңге яшәреп утыралар, "Исмәгыйль бабай" да безнең күңелебездә шулай мәңге яшәсен!..
Пароходтан төшүгә, безне бер көтү ямщиклар чолгап алдылар.
— Кая алып барыйк? Кая барасыз?
— Болгарга! — дидек.
Ямщиклар арасында төрле этнография типлары күренергә мөмкин иде. Әнә сирәк сакаллы урыс — чын-чын славян. Әнә тәбәнәк буйлы, кечкенә күзле, сирәк сакаллы, почмаклы йөзле татар, аның моннан җиде йөз ел элек Азиядән килеп, узып барышлый Иске Болгар шәһәрен басып узып киткән бабалары да нәкъ шуның төсле булганнардыр инде. Җыелган ямщикларның күпчелеген бөтенләй башка типтагы кешеләр тәшкил итәләр, алар озын буйлы, мәһабәт кыяфәтле, түгәрәк сакаллы татарлар — чын-чын болгар балалары. Аларны күргәч, миңа теге борынгы замандагы чабаталы урыс һәм фин җаулары тарафыннан йөдәтелә торган итекле болгарлар да нәкъ шулар төсле үз-үзләрен эре тотарга ярата торган, зур гәүдәле, мәһабәт кешеләр булганнардыр шикелле тоелды.
Атларга утырып, Идел буендагы киң яшел болыннар эченә кереп киттек. Болгар хәзер дә турыдан исәпләгәндә Иделдән җиде чакрым ераклыгында гына булса да, ул турыда пароход пристане булмаганга, байтак кына әйләнеч ясап, Идел буйлап барырга туры килә.
Бер сәгатьләп барганнан соң, Спас шәһәрен уздык. Кечкенә-кечкенә берәр генә катлы мещан йортлары белән тулган бу шәһәрнең таш та җәелмәгән урамнарында озын баганаларга соңгы системадагы керосин фонарьлар асылган булуы, өстенә чикмән, аягына чабата кигән авыл мужигының башына ялт иткән кара цилиндр киертеп куйган төсле, көлке тоела иде.
Спастан соң өч сәгатьләп юл кала иде әле. Ике ягына йөзәр яшьлек карт каеннар тезелгән киң юл уртасыннан киттек. Бу каеннарның кем тарафыннан, кайвакытта утыртылганлыкларын белүче булмады. Әби патша Болгарга килгән чакта утыртылганнардыр, дип уйладым.
Әнә ахырда, сабырсызлык белән көтелгән Болгар манарасы еракта, томан арасында чыбык очы шикелле генә булып күренде. Бераз гына күренде дә агачлар, таулар артына кереп югалды. Кич була... Караңгылык төшкәнче барып җитә алабызмы, юкмы?
Менә килеп җитәбез. Берничә минуттан Иске Болгар нигезенә беренче тапкыр басачакмын...
Иске риваятьләр, легендалар, Гаяз әфәнденең инкыйразлары тәэсире белән минем күңелемә кереп урынлашкан иске Болгар шәһәренең, Болгар халкының романтизмга буялган хыялый сурәтләре яңадан күз алдыма килгән күк булдылар. Көндез күкне каплаган болытлар таралдылар. Күк йөзендә ярты ай күренде. Җәгъфәр исемә төште.
Кояш баеган турыларга килеп җиттек. Болгар урынында хәзер Великие Булгары исемле зур гына урыс авылы утыра. Авылның зуррак кыйсеме (өлеше.— Төз.) элек тә Болгар шәһәре булган урында — биек яр өстендә; калган кыйсеме яр астында...
Без инде яр астына килеп җитеп, авыл эченә кергән идек. Атбашчым чыбыркы белән җиргә күрсәтте:
— Кызык түгелме, бәлки, нәкъ хәзер без бара торган шушы комлы-тузанлы юл урынында берничә йөз ел элек гарәпләрнең Хәзәр диңгезеннән суда килгән көймәләре Идел дулкыннары өстендә акрын-акрын гына селкенеп торганнардыр... Киң Идел өсте исәпсез-хисапсыз җилкәннәр, әләмнәр белән чуарланган булгандыр.
Сөзәк таудан яр өстенә мендек. Хәзер без Иске Болгар шәһәренең нигезе өстендә.
Болгар авылында ике мөҗавир (каберлекләр сакчысы.— Төз.) тора икән. Берсе рәсми, икенчесе гайре рәсми. Беренчесенең йортында урын булмаганлыктан, без соңгысының йортына туктадык. Рәсми мөҗавир монда унбиш елдан бирле торып, археология җәмгыяте тарафыннан өч сум (!) вазифа ала икән. Ул — ак кәләпүшле, ап-ак сакаллы, ишаннар кыяфәтле бер карт. Үзе бик бетерешкән; күзләре яхшы күрмиләр. Алай да әле үзенең ачкычларын кулында бик нык тота... Бер яңа хикәят, яңа легенда ишетү өмете белән мин аннан Болгар хәрабәләре хакында байтак сораштырдым. Ләкин хәрабәләр турысында бик күп ишетелгән, билгеле сүзләрдән башка әйбер ишетәалмадым. Мөҗавирым, күп сөйләшергә яратмау өстенә, шактый ук надан да булып чыкты.
Икенче гайре рәсми мөҗавирга килсәк, ул — Болгарга җәй көне, "сезон" вакытында гына килеп тора торган хәйләкәр, чын Казан татары. Ул Болгарга зиярәт кылырга килүчеләрне кабул итү, аларга мөҗавирлык дәлиллек итү белән кәсеп итә икән. Өстенә кигән сары бикасап казакие аның инде бабалары Болгарлар тора торган галәмгә китәргә вакыт җиткән, карт мөҗавир урынына претендент булганлыгын халь (хәл, торыш, кыяфәт.— Төз.) теле белән әйтеп тора.
Хәзер дә ике мөҗавир арасында, дөресрәге, рәсми Мөҗавирның яшь кенә хатыны белән гайре рәсми мөҗавир арасында бик каты конкуренция һәм дошманлык хөкем сөрә икән.
Караңгылык төшәр вакыт җиткән иде. Шунлыктан хәрабәләрне тизрәк карарга ашыктык. Иң элек урам буйлап "Хәбесханә" (зиндан.— Төз.) исеме белән мәшһүр булган бинаны карарга киттек. Безнең барышыбыз чын-чын бер процессиярәсми кәчид (демонстрация.— Төз.) хәлен алды: иң алдан без, безнең арттан кулларына таяклар, ачкычлар тоткан, өсләренә чапаннар, башларына чалмалар кигән ике мөҗавир, алар артында бер көтү зиярәт кылырга килгән хатыннар, карчыклар белән карт Мөҗавирнең хатыны, аннан соң хатыннары белән өч пар, таякка таянган сукыр суфилар. Бу суфилар, һәр елны җәй көне Болгарга килеп, килүче мөселманнардан садака җыеп яталар икән. Алар нәкъ Казан урамнарында теләнеп йөри торган суфилар төсле үк; өсләрендә җилән, башларына кайсыберсе әллә ниткән чүпрәкләрдән чалма чорнап куйганнар, чүпрәк таба алмаганнары, чалма төсле булсын дип, бүрекләрен генә ак яулыкка төреп кигәннәр. Иң арттан бер төркем авыл балалары киләләр. Алар шулкадәр күп, әйтерсең бөтен авылдагы урыс малайлары белән марҗа кызлары җыелганнар.
Шулай итеп, без авылның бөтен урамын тутырып, сабан туеннан кайткан халык төсле, хәрабәләр карарга киттек.
Менә шул вакыттан башлап, минем бөтен шигъри хыялларым йомшак таштан салынган Болгар биналары төсле берсе артыннан берсе җимерелергә тотындылар. Имеш, Болгар хәрабәләрен карарга барабыз! Бичара романтизм, бичара шигърият, кая сез! Чын хакыйкать, урыс әйтмешли, күзләрне ачтыра торган хакыйкать минем алдыма килеп басты.
Менә беренче хәрабәгә килеп җиттек, һәммә хәрабәләр археология җәмгыяте тарафыннан төзәтелеп, ишекләр ясалып, тирәләре агач рәшәткәләр белән әйләндерелгән, һәркайсы йозакланып, ачкычлары әлеге елына утыз алты сум вазифа ала торган мөҗавир кулында тора икән. Бу Мөҗавирның археология җәмгыяте тарафыннан шундый әһәмиятле хезмәт тапшырылып та, көлке дәрәҗәсендә аз вазифа алуын мин һичбер төрле аңлый алмадым. Гайре рәсми мөҗавир гына аның турысында:
— Чынлыкта хәрабәләр авылның попы карамагында. Мөҗавир аның кул астында хезмәтче шикелле генә...— дип куйды.
Хәбесханә дип аталган бинага кердек. Эчендә бернәрсә дә юк, караңгы. Идәнендә җир астына казылган бер баз бар; тирәнлеге сажин ярым бар, диделәр. Археология җәмгыяте тарафыннан түбәсе очлайтып ябылган, тәрәзәләренә кирпеч тутырылып, стена белән бертигез ителеп салынган. Тәрәзәләренең зурлыгына караганда, хәбесханә булмаска охшый.
Болгар биналары һәркайсы стеналары бик калын ителеп, Идел буенда чыга торган гади йомшак известь (известняк) ташыннан салынганнар. Болгардан калган биналарның тиз ватылып һәлак булуларында сәбәп шушы таштан салынулары булган. Бердән, йомшак булганга һава һәм су тәэсиренә бик тиз бирелгәннәр. Бу тәэсир биналарның ташларын каплаган шомартылган ташларда бик ачык күренеп тора. Кайчандыр типтигез булган бу ташлар,, хәзер бөтенләй шадраланып, эчләре тишек-тишек булып ашалып беткән; тоткач, бармак арасында да уалып китәләр. Икенчедән, авыл урыслары бертуктаусыз ташларны ташып, үз кирәкләренә тотканнар: каралтылар салганнар, яндырып известь ясаганнар. Кеше күрмәгәндә алар әле дә ташларны урларга хәзер торалар икән.
Гарәп осталары шул начар ташларга да матурлык бирә алганнар. Гомуми һәлакәт вә җимерелүдән котылып калган кайбер әсәрләр (архитектурные детали) моңар шәһадәт (таныклык.— Төз.) бирәләр. Гомумән, бөтен хәрабәләрдә гарәп стиле хөкем сөргәнлеге күренә.
Хәбесханәдән чыккач, шунда якында гына булган мәсҗед урынын карадык. Ишеге ни өчендер ачылмаганга, киртә аркылы төштек. Мәсҗед төбенә чаклы диярлек җимерелеп, бары урыны гына калган. Ул дүрт почмаклы (мөрәббәгъ) шәкелдә; дүрт почмагында бик калын-калын баганалар булган. Бу баганалар гарәп ысулынча сигез почмаклы итеп ясалып, тышлары тигезләнгән ташлар белән капланганлыгы күренеп тора. Мәсҗид хәзерге чиркәүнең күршесендә генә. Мәсҗед урыныннан "Кызлар мәдрәсәсе" дип аталган бинага киттек. Юлда карт мөҗавирның хатыны белән гайре рәсми мөҗавир үзләренең мөҗавирлык хокуклары турысында бик каты ут ягып кычкырышырга тотындылар.
"Кызлар мәдрәсәсе" яки "Кара сарай" дип атала торган бина хәрабәләр арасында бик яхшы сакланганнарыннан берсе. Ул дүрт почмаклы; өсте түп-түгәрәк гөмбәз белән капланган. Бу түгәрәк гөмбәз бинага чын гарәп рухы бирә. Ул нәкъ гарәп шәһәрләренең берсеннән алынып, ялгыш кына Идел буена китереп утыртылган кечкенә бер мәсҗед төсле. Тыштан караганда ул бик зур төсле түгел; ләкин эченнән шактый биек шикелле күренә. Электә өч катка бүленгәнлеге тәрәзә һәм кәрнизләреннән беленеп тора. Бинаның нәрсә өчен салынган булуын тәгаен әйтү читен. Бу бина эчендә шәһәр урынында табылган бик күп әйберләр җыелган. Бер якта иске су буе (водопровод) торбалары. Бу торбалар яндырылган балчыктан калын итеп эшләнеп, тишекле ташлар аркылы үткәрелгәннәр. Икенче якта бик күп кабер ташлары, күбесе ватык. Араларында дөрес күфи язуы белән язылганнары бар. Кайберләре әллә нинди бозык язу белән язылганнар. Матур гына итеп төрле бизәкләр, чәчәкләр төшерелгәннәре дә бар. Бер кәрнизгә табылган адәм башлары тезелгән. Бу почмакта бер ящик кеше сөякләре, ташлар арасында таштан юнып ясалган бизәкләр (архитектурные детали) дә байтак бар. һәрберендә гарәп өслүбе күренеп тора. Ишелгән мәсҗедтән китерелгән капительле сигез почмаклы бер багана яхшы гына сакланган. Бу әйберләрнең һәрберсен бик кадерләп, өсләренә җәймәләр ябып кына тоталар икән.
Шушы әйберләрне зәгыйфь шәм яктысында тырышып-тырмашып караган арада, бер кызык эш күземә бәрелде. Безнең арттан бина эченә кереп тулган баягы карчыклар пыштырпыштыр укып, куллары белән кабер ташларын сыпыралар да аннан соң битләрен сыпыралар. Килүче хатыннар арасында шул кабер ташлары, адәм башлары өстенә сөлгеләр, тастымаллар, намазлыклар, яулыклар ябып китүчеләр бик күп була икән. "Соң ул әйберләрне кая куялар?" —дип сораганга каршы әллә кем: "Мөҗавир җыеп алып кайтып сата",— дип җавап бирде. Татар-болгар балалары әле дә үзләренең моннан мең ел элеккеге диннәре фетишизмын (фетишизм — җансыз нәрсәләрне олуглау вә аларга гыйбадәт кылу) онытып бетермәгәннәр икән, дигән фикер башыма килде кинәт. Идәндә яткан, агачтан ясалган кечкенә генә кара "Аркылы" дикъкатебезне җәлеп итте. Мөҗавирнең хатыны аны бик тиз алып, сындырып, тышка чыгарып ташлады.
Урыс малайлары бу тәреләрне, юри ясап, тәрәзәдән эчкә ыргыталар икән.
"Кызлар мәдрәсәсеннән" чыккач, мәшһүр Болгар манарасын карарга киттек. Бу манараны мөҗавир "Җеназа манарасы" дип атады. Аның әйтүенчә, иске Болгарда җеназа булган чакларда шул манарага менеп халыкка игълам (белдерү.— Төз.) кылганнар. Бу манараның электә каберстан булган урында булуын һәм хәзердә дә бәгъзе татар авылларында җеназа барлыгын мәсҗед манарасына менеп кычкыру гадәте булганлыгын хәтергә алсак, бу фикерне дөрес дип уйларга мөмкин.
Манара бик җуан таш багана формасында салынган. Башына менә торган бормалы баскыч шул таш багана эчендә тар коридор шикелле генә итеп калдырылган. Баскычның бөтен стеналары, югарыда такта түбә асты бөтенләй төрле язулар белән капланып беткәннәр. Манарага менгән кешеләр кайсы карандаш белән, кайсы кара белән, кайсы пәке белән казып, кайсы күмер белән генә үзләренең исемнәрен язып калдырганнар. Шиһап хәзрәтнең язып калдырган тарихи язулары, манара төзәтелгән вакытта сыланып, балчык астында калганлыгын мөҗавир сөйләде.
Манараның өсте бик тар. Анда тәбәнәк кенә итеп кыеклап капланган такта түбә астында аркылы-торкылы салынган матчалар өстенә генә басып торасың. Сакланыбрак басмасаң, матча араларыннан түбәнгә егылып төшәргә мөмкин. Түбә тактасына кечкенә-кечкенә генә тәрәзәләр тишелеп, тимер ятьмәләр белән капланган. Без манараның башына җиде-сигезләп кеше менгән идек, эсселектән җаныбыз чыгарга җитештек. Тиз-тиз генә бер җиргә исемнәребезне язып, түбәнгә төшәргә ашыктык. Манараның тышкы стенасында бер таш күрдем. Өстенә күпертелеп гарәп стилендә бик матур, бик вак һәм бик чуалчык бизәкләр төшерелгән. Әллә никадәр вакыт сокланып карап тордым. Әгәр дә бөтен манараның тышы шундый бизәкле ташлар белән капланган булса, вакытында бик матур булгандыр, дип уйладым. Шул вакыт колак төбемдә мыгырдаган бер тавыш ишетелде. Карасам, баягы хатыннар, карчыклар манара төбендә җиргә тезләнеп, кулларын дога кылгандагы күк күтәреп утырганнар. Әлеге мөҗавир хатыны тиз-тиз нидер сөйләнә.
— Нишлиләр алар? — дип сорадым.
— Монда бер кыз әүлияның кабере бар. Шуның рухына укып, теләк телиләр,— диделәр.
Мөждвир хатынының сүзләренә колак салдым:
— Йә, Ходаем, шушы газизләр хөрмәтенә бар теләкләремне кабул ит. Шушында күмелгән изге хатын хакына барча Максудларыма ирештер... дип, "жрица"ның өйрәнеп беткән теле шундый теләкләрне бертуктаусыз такылдый иде.
Караңгылык төште. Авылга кайттык. Бүлмәдәге эсселек, кандалалар, озынборыннар безгә төнне тыныч йоклап уздырырга ирек бирмәделәр. Кояш чыккач та, торып, көн яктысында хәрабәләрне тагын бер тапкыр карап кайтканнан соң, атларыбызга утырып, авылдан бераз читтәрәк хан сарае дип аталган җирне карарга киттек.
Тирә-ягы канау белән әйләндерелгән мөрәббәгъ (квадрат, дүрт почмаклы.— Төз.) шәкелдә бер мәйдан. Өсте мужиклар тарафыннан сукаланган. Ике ягында ике капка урыны бар. Бу хәрабәләрдә мәрмәр ташлары табыла икән. Без дә кечкенә генә мәрмәр таш кисәге таптык. Шул тирәдә икенче тирән бер канау әллә кая кадәр сузылып китә. Шәһәр коймасы булган урын булырга кирәк.
Аннан да киттек. Яр астына төшкәч, ике кое күрдек. Эчләрендә су тулып тора. Яр өстендә Габдеррахман сәхабә кабере бар, диделәр. Мендек. Бөтен яр өсте тавык йоны, тавык сөяге белән тулган. Сораштыргач, моның ни икәнен белдек. Болгарга зыярәт кылырга килүчеләр әйткән нәзерләре буенча шул кабер өстенә кайсы сарык, кайсы әтәч алып килеп чалалар, шунда ук йолкып, шунда ук пешереп, итен җыелган суфиларга тараталар икән. Әтәч корбан итү! Бу миңа бик көлке тоелды. Уйлый торгач, борынгы мәҗүси төркиләрдә әтәчнең изге кош булганы хәтеремә төште. Бу гадәт белән шул мең елгы игътикад арасында бер мөнәсәбәт булырга кирәк, дип уйладым. Дин үзгәргән, ләкин культ (дини гадәт) үзгәрмәгән. Борынгы мәҗүси болгарлар әтәчне үзләренең мәҗүси мәгъбүдләренә корбан иткән булсалар, хәзер дә аларның варислары — мөселман татарлар шул ук әтәчне әллә нинди изгеләр, әүлиялар рухына атап, кычкыртып суялар, аерма шунда гына: борынгы мәгъбүдләр урынына исламият тәэсире астында әлеге әүлиялар менеп утырганнар.
Боларны карауны шуның белән тәмам иттек. Атлар безне килгән юлыбыздан кирегә, Иделгә таба чаптырып алып киттеләр.
Болгар хәрабәсе, сине бу шигъриятсезлек, бу проза арасында күргәнче, күрми тору артык иде. Синең хыялың, синең күләгәң үзеңнән матуррак, үзеңнән моңлырак иде. Юк шул дөньяда шигърият, юк романтизм! Юк моңлы матурлык, моңсыз, күңелсез бертөрле генә дөньяда! Әгәр сезгә шигърият, романтизм кирәк икән — сез аны үз эчегездән, үз күңелегездән эзләгез, башка җирдән таба алмассыз... Әнә атбашчы үзенең ат тоткан урынында акрын гына Коръән укый. Болгар баласы үзенең бабаларының рухына дога кыла, дисезме? Юк сүз, хыял! Ул да шул бары үзен баягы изгеләр, әүлиялар кабере янында дип ышанганга күрә генә укый, югыйсә укымас иде... Дөньяда шигърият юк! Юк!
Табигать тә минем күңелсез, кәефсез халәт руханиямне аңлаган төсле күңелсезләнде. Күкне болытлар каплады. Каршыга ачы салкын җил исә башлады. Суык... Суык...
Өйнең түбәсе ачылып, күтәрелеп киткән кебек булды. Җирдән — күккә, мәгърибтән — мәшрикъка нур тоташкан иде. Өйнең диварлары югалдылар. Нур эчендә, аның алдында ак мәрмәрдән салынган сарайлар, искиткеч матур бакчалар, диңгездә йөзгән көймәләр, тагын әллә нинди, әллә нинди гаҗәеп нәрсәләр таглар булдылар. Аның күзенә берьюлы бөтен дөнья күренгән шикелле була иде. Бу кадәр күп әйберләрне берьюлы күрүдән аның башы әйләнә башлады. Ул күзләрен күккә күтәрде. Әллә нинди томанлы, нурлы күләгәләр Әминәнең тирә-ягын чолгап алганнар иде.Менә бу күләгәләр кеше кыяфәтенә керә башладылар. Озын ак киемнәргә төрелгән хатыннар аның өстенә иелделәр. Әминә аларның кара күзләренә, кыйгач кашларына карады да күзен аерып ала алмады. Алар шундый матурлар иде. Алар үзләренә караган күзләрне шундый сихерлиләр иде. Әминә аларны Мәккәдә гүзәллекләре белән дан тоткан Габдемәннаф кызларына охшатты. Ләкин бу охшау бик ерак охшау иде, чөнки Әминә өстенә иелгән озын буйлы кызларның йөзләре Габдемәннаф кызларына караганда йөз мәртәбә матур иде.
Менә акрын гына көйләнелгән музыка тавышы ишетелә башлады. Теге нурлы кызлар нурдан булган канатлары белән Әминәне сыйпый башладылар.
— Өммәти, өммәти...— дигән нәзек кенә тавыш ишетелде. Әминә күзләрен тавыш килгән җиргә төшерде.Урын өстендә маңгаеннан нур балкып тора торган ялангач бала сәҗдә кылган кыяфәттә ята һәм бертуктаусыз: "Өммәти! Өммәти!" — дип фөрьяд әйтә (кычкыра.— Төз.) иде.
Туган бала ахырзаман пәйгамбәре иде...
Шул вакытта Әбүләһәб йоклый һәм төш күрә иде. Гүяки ул гаскәр башы икән. Бик күп халык аңар ияргән, алар арасында ул Кораеш олугларын да күрә икән. Бу гаскәр каршындагы икенче гаскәр белән сугыша икән. Дошман гаскәренең йөзләреннән нур балкып тора, аларның: "Йа Алла! Йа Алла!" — дип кычкырган тавышлары бу якның: "Йа Лат! Йа Газый!"— дигән авазларын каплый икән. Менә Әбүләһәб гаскәрендәгеләр элек берән-сәрән, аннан соң күпләп-күпләп дошман ягына кача башладылар. Качучылар арасында Кораеш олуглары да бар икән. Әбүләһәб ничаклы ялынса да, ничаклы кычкырса да, тегеләр алларына-артларына карамый чабалар иде.
Менә дошман гаскәре басып килә башлады. Бу яктагылар кире сөрлектеләр. Әбүләһәбне әллә кемнәр өстерәп, атыннан егып төшерделәр. Менә аның күкрәген таптый, изә башладылар. Аның тыны бетә, буыла башлады... Кинәт үзен төпсез коега егылып төшеп барган итеп хис итте. Инде бу үлемдер дип уйлады...
Күзен ачса, үзен бүлмәсендә күрде. Озын киемнәр кигән хатыннар, кулларына нурани бер яшь бала тотып, аңар таба сузалар иде.
Кинәт теге бала күз алдында үсә һәм зурая башлады, үсәүсә бөтен бүлмәне тутырды. Әбүләһәбне тыгызларга, кысарга тотынды. Аның сулуы кысылды, күкрәге җәнчелә башлады. Ул шул халәттән котылыр өчен чын көче белән тырышкан вакытта уянып китте. Инде яктырган иде. Бөтен дөнья нурга чумган иде. Күргәненең төш икәнен белеп шатланды. Шул вакыт сөекле җарияләреннән берсе йөгереп керде дә, аның алдына баш орып:
— Сөенеч, и хуҗам! Карендәшең Габдулланың углы булды,— диде.
Әбүләһәб тагы да шатланыбрак китте.
— Ә, алаймы? Сине ул баланың хөрмәтенә азат кылдым,— диде. Үзе: "Күргән төшемнең кәффарәте (куркынычын бетерү өчен.— Төз.) булыр",— дип исәпләде.
Әбүләһәб, урыныннан торып,баланы котлар өчен Әминәнең өенә китте. Кәгъбә яныннан узганда, урамда җыелган халыкны күреп:
— Бу ни хәл? Ни бар? — дип сорады.
Җыелган халыкның йөзләре шомлы һәм куркулы иде. Акрын гына: — Бу төндә нишләптер Кәгъбәдәге барча сынымнар (потлар.— Төз.) йөзтүбән егылганнар,— дип җавап бирделәр.
Әбүләһәб тә башкалар шикелле үк аптырауда калды...
Повесть
Идел
Күңел Хәйран... сәмаләргә
(күкләргә.— Тәз.) очам мин,
Тәнем вәйран... (ватык.— Тәз.)
рухыңны гына кочам мин...
Ике вакыйга мине кулыма каләм алырга мәҗбүр итте.
Кичләрдән бер кичне мин шәһәрнең зур концерт залларыннан берсендә музыка тыңлау белән мәшгуль идем. Сәхнәдән ишетелгән тавыш гаҗәеп иде. Ул мине бөтенләй әллә нишләткән, хыял дәрьяларына батырган иде. Чөнки мин тыңлаган нәрсә өч бөек истигъдадның (сәләтнең.— Төз.) бергә кушылуыннан хасил булган: Алексей Толстойның иң матур, иң нәзек шигырьләреннән берсе Чайковский музыкасына заманасының бер мәшһүр жырчы теноры тарафыннан җырлана иде. Нәфасәт (гүзәллек.—Төз.) белән тулган сүзләр, шундый ук гүзәл музыка, искиткеч матур, саф адәм тавышы аркылы үтеп, күңелдә гаҗәп нечкә хисләр уяталар, әллә кайчан үткән әйберләрне ирексез хәтерләтәләр, тәки күзне йомып, кайда икәнлегеңне онытып, бәхет диңгезенә чумасың. Мин дә ихтыярсыз күземне йомып тыңлый идем. Менә романсның ахыргы сүзләре яңгырадылар:
Люблю ли тебя, я не знаю —
Но кажется мне, что люблю.
Бөтен зал кул чапкан тавышка дер селкенде. Мин күземне ачтым. Кул чабу дигән начар гадәткә ләгънәт укыдым. Матур музыка әсәрләре уйналганнан соң яки тирән хисле бер-бер пьесада пәрдә төшкәч, публиканың кул чабарга, акырырга тотынуы һәрвакыт минем нервларымны боза, фикеремне чуалта, тыңлаган, күргән әйберемнән алган тәэсиремне югалта. Шуңар күрә үзләренең даһилары иҗат иткән әсәрләргә тиешенчә ихтирам күрсәтә белмәгән бу вәхши халыкка мин һәрвакыт ләгънәт әйтәм. Үзем һичбер артистка кул чапканым юк... Күземне ачып җибәрүгә, миңа әллә нишләп ифрат таныш төсле тоелган ике күз күренде. Бу миннән ерак түгел минем төсле баганага сөялеп тора торган яшь кенә, сөйкемле генә бер кызның күзләре иде. Кыз, әлбәттә, миңа таныш түгел иде, тик аның күзләре генә миңа беренче карашка әллә ничек таныш төсле тоелдылар... Әйе, шундый күзләрне минем күргәнем бар иде. Алар минем күңелемдә күптән йоклаган хатирәләрне уяттылар. Беренче вакыйга менә шушы.
Аннан соң икенче бер вакытта әйберләремне рәтләп маташканда, әллә нинди чүпләр, иске газет һәм журналлар арасыннан мин берничә тузанланып беткән акварельләр таптым. Рәсемнәр күбрәк Идел манзаралары, таулар, агачлар иде. Аларны күрү минем күңелемдә әллә ниләр уятты. Мине кинәт әллә ничә яшь яшәртте. Мин калтыраган кулларым белән аларны актарырга тотындым. Менә ясала башлап ташланган бер кыз башы. Аның күп җире сызгаланып кына калган. Буяу да күп урынына илтифатсыз гына, берәр генә кат сөртелгән. Ләкин күзләре яхшы ук чибәр эшләнгән. "Менә ул!" — дип уйладым мин, бу күзләрне күргәч. Шул ук күзләр, шул беркөн концертта иттифакый (очраклы.— Төз.) минем күземә чалынган күзләр...
Шушы ике факт мине түбәндәге хатирәләрне язарга мәҗбүр итте.
Тышта кап-караңгы, яңгырлы көзге төн. Ут яктысында тәрәзә пыяласын чылаткан яңгыр тамчылары күренә. Минем тәрәзә янындагы тимер морҗадан өзлексез бертөрле тавыш белән шыбырдап су акканы ишетелә. Лампаның яшел абажуры бүлмәне моңлы караңгылык эчендә калдырып, өстәлнең бер почмагына гына якты чәчә. Яратам мин шундый көзге төннәрне. Мондый яңгырлы төннәрдә җылы бүлмәдә лампаның кечкенә генә якты даирәсендә киң, җайлы тоткалы урындыкта утыруда мин үзем әллә никадәр шигърият табам. Әллә ничек моңлы да була шунда... Уйларга да, хыялга батарга да рәхәт була.
Менә әле дә мин кулыма каләмемне тоткан килеш утырам да уйлыйм. Фикер әллә кайларда, "заманы мазый"да (үткән заманда.— Төз.) сәяхәт кыла. Күп еллар элек гүзәл Идел ярларында үткәргән бер нурлы, якты җәемне хәтерлим мин. Күңел сандыгымның төбендә сакланып калган алтын бөртекләрен акрын-акрын, берсе артыннан берсен казып чыгарам. Күңел күзем алдында онытыла язган картиналар бер-бер артлы туалар, бер-бер артлы җанланалар. Күптән күргән кешеләрнең төсләре, кыяфәтләре гәүдәләнеп, алдымда хәрәкәтләнә башлыйлар. Мин аларның сүзләрен ишетәм, тавышлары, хәтта ул тавышларның күңелгә сеңеп калган кечкенә генә борылышлары да колак төбемдә яңгырап ишетеләләр.
И Ходаем, никадәр иске хатирәләр... никадәр хатирәләр...
Алар баштан тулып ташыйлар. Сөекле җаннар, сез кайда хәзер?.. Ә мин картайдым, картайдым. Менә минем чәчләремдәинде ак бөртекләр күренә... Кая ул чагындагы җүләр яшьлек? Кая киткән ул вакыттагы җиңеллек, ялкынлы, утлы күңел?
Юк, картайганмын мин, рухым картайган, күңелем картайган. Әгәр дә шушы гомеремдә үземне бәхетле итеп санаган вакытларымның хатирәләре кинәт тынычлык диңгезенең өстенә йөзеп килеп чыгып, йөрәкне аз гына җилкендереп, яшәртеп җибәрмәгән булса, мин гомеремдә моны язарга тотынмаган булыр идем.
Ни булса да, гафу итегез инде мине, карт бүрене...
Мин монда Идел буендагы сазлыклар арасында утырган зур бер каладан килдем. Иделнең бөдрә чәчле гүзәл яшел таулары өстенә бер чыбык әрҗә әйберләремнән, аннан соң рәсем ясар өчен кирәкле булган нәрсәләрдән башка хисапсыз арыганлык, гасабилык, шулар өстенә тагы бизгәк хастасы алып килдем.
Шәһәрдәге кышкы тормыштан, каланың йортларыннан, былчырагыннан, сасысыннан, кыш буе кырык тапкыр күргән кешеләреннән, эт урынына эшләүдән ифрат туелган, әллә кая читкә, болар һәммәсе булмаган ерак бер җиргә качып китәсе килә башлаган иде.
Шуңар күрә яз җитеп, кояш карый башлау белән, минем күңел кузгалды. Урамнарда карлар эреп бетеп, тәрәзәм каршындагы яңа яфрак ярырга хәзерләнә торган агачка куелган оя янына кунган сыерчыкның беренче сайравын ишеткәч тә, минем артык чыдар хәлем калмады: ашыгыч-пошыгыч сәфәргә хәзерләнә башладым.
Идел ягыннан ишетелә башлаган пароход тавышлары, зәңгәр күктә йөзгән өер-өер язгы ак болытлар мине чакыралар иде.
Шулай итеп, көннәрдән бер көнне мин төяндем дә пароходка төшеп киттем. Киң Идел мине үзенең ягымлы кочагына алгач, үземне бөтенләй исерек кеше шикелле хис иттем. Шәһәрдә торганда рухымны басып торган авырлык кинәт әллә кая очкан, югалган иде. Минем бу вакыттагы халәти рухиямне бары яңа авырудан терелеп, беренче мәртәбә дөньяга чыккан кешенеке белән генә чагыштырырга мөмкин. Беләсезме, андый вакытта кешегә бөтен дөнья яңа булып күренә. Гүяки ул яңа гына туган яисә үлеп яңадан терелгән. Элек игътибар да итмәгән юк кына нәрсәләр дә аңар әллә ничек сөйкемле булып күренәләр; иң гади агачны, койма буенда үскән яшел чирәмне, җирдә яткан ташны, кояш астында үзенең пәрәвезен корып ята торган үрмәкүчне күрү дә аны балалар шикелле сөендерә. Мин бу тойгыны ни дип атарга да белмим инде. Минемчә, аны "тереклек шатлыгы" дип атарга яисә кинәт әллә нинди илһам буенча тормышның мәгънәсен аңлау дияргә мөмкин.
Ни булса да, мин шат идем, мин бәхетле идем. Идел үзенең тулган, яңа гына яшәреп килә торган ярларында тын гына, мәһабәт кенә ага, мин бер дә уйсыз-нисез генә пароходның борынында утырам, бер ялтыраган киң Идел өстенә, бер зәңгәр һавага күземне салам. Язгы су исе килеп торган Идел җиле минем битемә бәрелә, җиңнәремнән кереп, беләкләремне кытыклый. Мин утырам да җүләр кеше шикелле үз-үземә уйлыйм: "Кара син аны, нинди матурлыклар бар икән дөньяда!" —дим.
Кая барам соң әле мин болай? Чынлап әйткәндә, кая барганымны мин үзем дә белмим. Пароходка утырып киткәндә, башымда табигать кочагына атылудан башка уем юк иде. Минем шушы ташлап киткән шәһәрдән башка "ватаным" да юк; җәй уздырырга төбәп барырлык урыным да юк. Шулай булса да, мин бер дә уйлап-нитеп тормый, шул "ватаныма" хыянәт иттем дә киттем. Мин бары киттем генә. Кая барасымны белмәсәм дә, фатирымны узып, артык әйберләремне бер иптәшемдә калдырып, һичбер кеше белән күрешми-нитми тоттым да киттем, вәссәлам! Чынлап та, кая барсам да, барыбер түгелмени миңа? Дүрт ягым кыйбла ич!
Без инде берничә сәгатьлек юл киткән идек. Кинәт Иделнең уң ягындагы биек яр өстендә алма бакчасы эчендә утырган кечкенә генә бер йортка күзем төште. Шунда ук бу өй миңа ошады. Мин шунда берьялгызым, кешеләрдән еракта, биек тау башында, Идел өстендә торасым килде. Пароход бер авылга якынлашып килә иде. Мин эчемнән: "Шушы йорт минем сараем булачак", — дип уйладым да, шунда төшеп калырга карар бирдем. Ләкин пароход туктармы? Мин утырган кечкенә пароход очраган бер авыл саен туктый, шуңар күрә монда да туктарга тиеш иде. Хәер, тәкъдир шунда җәй үткәрергә язган булгач, ихтимал, ул туктамый узып киткән булса да, мин бу авылны әллә каян эзләп килгән булыр идем. Бәхеткә каршы, пароход туктады. Мин, кәрҗинемне күтәреп, басма аркылы җиргә төштем. Пароход озак тормады, китте.
Юл күп китмәгән иде, җәйге пәлтәмнең каютада эленгән килеш онытылып калганлыгы мәгълүм булды. "Ах, каһәр суккан икән!" — дип уйладым. Ләкин нәрсәгә аның өчен кайгырырга? Пәлтә инде бик яңалардан түгел иде. Болай да инде аңар күптән "толчокчы" агай капчыгына керергә вакыт иде. Нәрсә киярмен соң? Ул яктан кайгы юк: минем чыбык әрҗәмдә өр-яңа көзге пәлтә ята бит әле. Туңа башласам, шуны кияргә мөмкин...
Берничә минуттан инде мин, пәлтә хакында тәмам онытып, авыл буенча сораша-сораша теге тау башындагы алма бакчасының хуҗасын эзләргә киткән идем. Ахырысында мин аны таптым. Ул бай гына бер авыл урысы икән. Мин сезгә шуны әйтергә оныткан икәнмен: таулыклар арасына түбәнрәк урынга утырган бу авыл Идел буенда очрый торган иң гади урыс авылларыннан берсе иде.
Мин йортның хуҗасы белән бик тиз килештем. Ул бик аз гына хак бәрабәренә тау башындагы өйне миңа бөтен җәй торыр өчен иҗарәгә (вакытлы файдалану өчен.— Төз.) бирде. Бу өй җәй көне алма саклаганда, көз көне алма җыйганда торыр өчен эшләнгән, җиңелчә генә оештырылган каравыл өе икән. Шулай итеп, мин, гомеремдә булмаган эш: берүзем бөтен бу йортка хуҗа булдым. Минем анда торуым мужик өчен бары тик файдалы гына. Чөнки минем бушлай каравылчылык хезмәтен үтәячәгемне бик яхшы сизә бит ул.
Иванның өендә ипиләп-шикәрләп, бик тәмләп, гәпләшеп чәй эчкәннән соң, мин, җилкәмә авыр әрҗәмне күтәреп, тау башындагы йортыма киттем. Яңа тормышка юнәлдем. Хәерле юлга!
II
Мин монда килеп тора башлаганыма атнадан артык булды инде. Әле һаман акылымны башыма җыеп җиткерә алганым юк. Мин һаман әле әллә нинди хозур бер исереклек — яз исереклеге эчендә гомер кичерәм, һаман да әле бөтен нәрсә миңа яңа төсле. Монда килү белән мин бөтенләй башка кеше булып киттем. Хәтта шәһәрдә мине йөдәткән, дарулар белән җиңеп булмаган бизгәгем дә әллә нишләп мине ташлап тора. Мин тәмам терелдем; җисемем дә, рухым да терелде. Хәзер мин гомеремдә тормаганча бертөрле тормыш белән торам. Туктагыз, ничек итеп гомер кичергәнемне соңрак сөйләрмен. Яңа тәэссорат, әйтәсе, сөйлисе килгән әйберләр шулкадәр күп — мин аларның кайсыннан башлап сөйләргә дә белмим. Нәкъ балалар шикелле һәммә сүземне берьюлы әйтеп бетерәсем килә...
Бәлки, сезнең башыгызга бер фикер килер: бу кеше берьялгызы монда нихәл чыдап торды икән, ничек эче пошмады икән, диярсез. Ләкин мин сезнең бу фикерегездән көләм генә. Мондамы күңелсез булырга? Мондамы эч пошарга? Оҗмахка кергән изге җаннарга, бәлки, бераз күңелсез була торгандыр. Ләкин миңа монда күңелсез түгел. Эч пошу түгел, хәтта аның хакын да уйларга да вакытым юк минем. Бу адәмнең ни эше булды икән соң? дип уйларсыз. Шулай түгелме? Ни белән мәшгуль булганымны мин сезгә үз вакытында сөйләрмен, ләкин хәзер шуны гына әйтеп китим: кешеләр арасында истигъмал ителә (кулланыла.— Төз.) торган мәгънәсе белән алганда, минем һичбер "эшем" юк. Аларча, мин — бөтен вакытны бушка уздыра торган кеше. (Кыш буена бертуктамый эшләп чыккан кеше өчен шулай бераз вакытын эшләми бушка уздыру да гафу ителергә тиеш, дип уйлыйм.) Хәтта мин рәсем ясау өчен кирәк булган әйберләремнең һәммәсен төяп алып килгән булсам да, шушы көнгә кадәр карандашка, буяуларга кул да тиереп караганым юк. Сез тагы бу художник икән дип, ялгыш уйга китә күрмәгез. Юк! Мин рәссам түгел, тик дилетант кына. Болай шаярып кына, үз-үзем өчен генә рәсем белән маташырга яратам.
Гомумән, монда мин берүзем солтан шикелле гомер кичерәм.
Йоклаганда мин астыма пәлтәмне салып, коры такта сәке өстендә ятам. Иртә белән иртүк торам. Каладагыңар караганда бик күп иртә торам. Яңа гына чыккан кояшның җылымса яктысы сараемның бердәнбер тәрәзәсеннән битемә төшә дә уянам. Мин үземнең йоклый торган сәкемне юри шулай куеп ятам: иртә белән мәгълүм вакытта һәркөнне кояш минем битемә төшә. Бу рәвешчә уяну бик күңелле: яктыдан күзне ачуы читен булса да, йокы бик тиз ачыла. Күземне ачуга, зәңгәр Идел белән зәңгәр күк елмаеп мине каршы алалар. Идел нәкъ минем каршымда гына, аның өсте әле юка гына томан катлавы белән капланган була. Ерактан уенчык төсле генә булып күренә торган пароходлар көпчәкләрен лаптырдатып аның өстендә йөзәләр, кара, вәкарьле баржалар акыртын гына алар артыннан өстерәләләр. Яратам мин аларны — шул ак пароходларны — алар ерактан шундый ак, шундый пакь булып күренәләр...
Иртә торышка тәрәзә янында мине көтеп тора торган тагын бер иптәшем бар минем. Бу — яшь кенә бер миләш агачы. Көннәр җылы, шунлыктан мин һәрвакыт тәрәзәмне ачык калдырып ятам, һәр көнне күземне ачуга, ул миңа башын селкеп: "Исәнме, исәнме!" — ди. Мин дә аңар каршы елмаеп: "Исәнме әле, иске дус?" — дим. Ул хәзер бик кирәкле эш белән мәшгуль: чәчәк ата ул. Аның бөтен җире саргылт ак чәчәк чуклары белән капланган. Ул аларны көчкә-көчкә генә күтәреп торган төсле. Мин миләш чәчәгенең төчерәк һәм бераз авыр исен яратам. Бу исне яз көне генә иснәргә мөмкин бит!
Йокымнан уянганда ук мин әллә нинди билгесез, сәбәпсез шатлык белән уянам. Шул шатлыгым миңа бөтен көн буена җитә. Иртәдән кичкә чаклы минем көнем һавада, кояш астында уза. Көн буе яланбаш, изүем ачык килеш берүзем кыр пәрие төсле йөрим. Бертуктаусыз куаклыклар, агачлыклар, таулыклар арасында гизәм. Мин ялгызым, ләкин ни өчендер миңа күңелсез түгел. Мине күргән кеше, бәлки, җүләр дип уйлар иде. Ләкин монда берәү дә юк шул. Рәхәтләнеп үзең теләгәнчә йөрергә мөмкин. Бөтен дөнья минеке. Мин анда нәкъ үз өемдә йөргән төсле йөрим. Әллә нинди чокырларның төбенә чабып төшәм, текә ярлардан елга төпләренә сикерәм. Аннан тагы тау өстенә үрмәшәм. Шулай чаба торгач, тәмам арып, мышкылдап бетәм. Шуннан соң җылы кояш астына, бер-бер тау кабыргасына егыласың да күзне йомып ял итәсең. Шундый рәхәт! Җир дымлы, салкынча, аннан юеш туфрак исе килеп тора. Яңа яшәреп чыгып килә торган үләннәр битне кытыклыйлар, әллә нинди вак-төяк кортлар кыштырдап, муенда йөриләр. Тирә-юньдә әллә кая яшеренеп сайраша торган кошларның тавышлары ишетелә. Югарыда, чиксез зәңгәр күк эчендә ак болытлар йөзәләр. Куаклар яңа гына яфрак яра башлаганнар. Аларның үтәсеннән көн яктысы күренә торган сыек яшел төсле яфраклары гүя зәңгәр һава диңгезендә коенган төсле...
Шул вакытта минем башыма әллә нинди фикерләр килә. Тик торганда кинәт минем бер-бер үсемлек буласым килә башлый. Үсемлекләр нинди пакь, нинди чиста алар, дим, алар гомер иткәндә дә дөньяны пычратмыйлар, үлгәч тә һаваны бозмыйлар; әмма хайваннар шакшы алар: эчләре тулы шакшы, үзләре артыннан дөнья йөзендә шакшылар калдыралар, үлгәч тә череп, дөньяны сасытып, табигатьнең гармониясен бозалар — менә шундый җүләр фикерләр килә минем башыма...
Шулай һичбер сәбәпсез йөри торгач, кайбер вакытта адашасың. Өйгә таба кайтыр өчен кай якка барырга да белмисең. (Соңгарак таба мин, күләгәләрнең төшүенә карап, юл табарга өйрәндем.) Шул вакытта инде торасың да, Аллага тапшырып, бер якка китәсең. Чынлап та, көндез адашу көлке генә бит ул.
Кайчагында шулай бара торгач, һич көтмәгәндә генә Идел өстенә килеп чыгасың. Илаһи, никадәр матур бу Идел! Караган саен мин аңар сокланып карыйм. Кара, аның зәңгәрсу-саргылт дулкыннары өстенә кояш нинди күз чагылдыргыч алтын юл ясаган. Иделнең хәзер ташыган вакыты. Ул, аргы яктагы болыннарны тутырып, әллә кайларга җәелгән; очы-кырые күренми. Җәйгә таба чыга торган комлы сайлыкларның эзе юк әле. Аргы яктагы төркем-төркем агачлыклар әле яшел атаулар төсле су уртасында утыралар. Дөньяда Идел төсле икенче матур су юктыр, дип уйлыйм мин үзем. Дөрес, минем Нил суын да, Миссисипины да, Днепрны да күргәнем юк. Бәлки, алар искиткеч матурлардыр. Ләкин мин үземнең шул искиткеч матур булмаган Иделемне яратам. Ул минем җаныма якын, шуның өчен дә мин аны яратам. Юк, яратам гына түгел, нигә яшерергә, мин гашыйк, бөтенләй гашыйк аңар!
III
Мин һәр көнне, йокыдан уянуыма, Иделгә төшеп коенуны гадәт иттем. Доктор миңа, бизгәкле булганга күрә, су коенмаска кушкан иде. Ләкин мин аның сүзен тыңламыйм. Суның салкын булуына карамый, һәр көнне иртә белән төшеп коенам. Суык су минем бөтен тәнемне куырып, яндырып алган төсле итә. Мин бер тапкыр колач ташлап йөзеп әйләнеп килүгә, туңу бетә яза. Судан чыгып, калтырана-калтырана өстемә киенгәндә, яр кырыендагы ташлар аякларымны авырттыралар. Тешләремнең шак-шок бәрелгәнен бетерү өчен мин тиз-тиз хәрәкәтләнеп, өемә таба менә башлыйм. Төшкәндә мин Иделгә нәкъ өем турысыннан, юлсыз текә ярдан, агачларга тотына-тотына, сикергәли-сикергәли төшәм дә бик тиз төшеп җитәм. Менгәндә аннан менүе читен, шуңа күрә миңа ерактанрак, уңайлы юлдан әйләнеп менәргә туры килә.
Көн саен шулай коенсам да, бизгәгем кайтканы юк. Бер калага кайтканда, педант докторыма шуны әйтеп, үзеннән бик каты көләргә уйлап торам әле.
Коенып менүгә, минем кечкенә спирт лампам өстендә чәйнекле суым дөбердәп кайнап утырган була. Мин аңар бер чеметем чәй салып җибәрәм дә бер минутның эчендә чәй хәзер була. Самавыр да, ни дә кирәк түгел. Авыл кибетеннән сигез тиенгә сатып алган кырлы-кырлы стаканыма чәйне агызгач, аның хуш исе белән бөтен өй тула. Беләсегез килсә, гомеремдә мондый тәмле чәй эчкәнем юк иде минем.
Чәемне эчеп бетерүгә, мин өемнән чыгып китәм. Шуннан соң инде минем табигать белән хыяллануым башлана.
Көннәр берсеннән-берсе матур. Яңгырлы, болытлы көн гүя дөньяда гомердә дә булмаган төсле. Кояш җәйгечә кыздыра. Дөнья аның кызынулары астында күзгә күренеп терелә башлады. Бөтен агачлар ашыга-ашыга яфракларын яралар. Имән куаклары вак-вак кына ал төсле яфраклар белән капландылар. Алар кояш нурларында якут күк кызарып утыралар. Мин, яңа гына ачылган каен яфракларын кулыма учлап, борынымны шул салкынча чәерле яфраклар арасына батырып, туйганчы иснәргә яратам. Нинди салкын, рәхәт ис килә шул яшь каен яфракларыннан! Каен — минем аерата яраткан агачым. Кайвакытмин, бер-бер яшь каен төбенә утырып, шашкан кеше күк аның ак атлас төсле кабыгын сыйпап утырам. Көлке түгелме?
Бөтен дөнья чәчәк белән тулды. Шомырт чәчәктә утыра, миләш чәчәктә, балан чәчәктә. Миләүшә белән кыр бәрәңгесе инде күптән чәчәк атып бетерделәр. Алар урынына башка чәчәкләр күренә башлады инде. Миләүшәне хәзер кайбер күләгә урыннарда, елга төпләрендә генә табарга мөмкин.
Мин йөргәндә һич юлсыз, сукмаксыз, кеше йөрмәгән җирләрдә йөрим. Шулай йөри торгач, мин бервакытны бер алан уртасында үскән кечерәк богыл хәтле түп-түгәрәк бер балан агачы очраттым. Ул шау чәчәктә, нәкъ бер хан бикәсе төсле киерелеп утыра иде. Мин бик озак аңар сокланып карап тордым. Менә нинди гаҗәепләр очратырга мөмкин монда!
Мин чәчәкләрне өзәргә яратмыйм. Иснисем килсә, мин аларны җиргә ятып кына исним. Үсеп утырган чәчәк миңа әллә никадәрле шатлык бирә. Бөтен урман арасы кош-корт белән тулды. Сары, кызыл, ак күбәләкләр хисапсыз күп булып чыктылар. Бәлки, сез миннән көләрсез, ләкин күбәләкләр бөтенләй минем күңелемне нечкәртәләр. Минемчә, карт кешеләр шаян, яшь кызларга шундый күз белән карый торганнардыр күк тия. Май коңгызлары да чыкты. Алар көндезләрен яфрак асларына кунып ял итәләр, кичкә таба, кояш баегач чыгып, котырган төсле жуылдап очарга тотыналар. Мин аларны тотып, кулымда йөртергә яратам. Мин май коңгызын үзебезнең шәһәрнең бер юан карт хәзрәтенә охшатам. Аның кыяфәте дә, йөреше дә нәкъ шул мулланыкы төсле вәкарьле. Ул бик көлке: акрын-акрын атлап, кул буенча йөри-йөри дә, кинәт әллә нәрсә исенә төшкән төсле, канатларын ачып очып китә: әйтерсең лә бик ашыгыч эше бар!
Кич булды исә, мин ятарга ашыгам. Алмагачлар хәзер чәчәктә утыралар. Бөтен бакча кар белән капланган төсле, ап-ак булды. Кичләрне бөтен һава алма чәчәге исе белән тула. Шул ис минем тәрәзәмнән дә аңкып керә. Чынлап та, җәннәт төсле минем тора торган җирем! Йокыга киткәнче мин сандугач сайравын тыңлап ятам. Монда килгәннән бирле Иделнең бу ягында сандугачларның күплегенә минем исем китте. Бөтен бакчалар, бөтен агачлыклар сандугач белән тулган төсле. Кояш баюга, алар һәммәсе берьюлы сайрарга тотыналар. Берсе һәр көнне минем тәрәзәмә якын гына сайрый, чынлап әйткәндә, минем шушы көнгә кадәрле чын-чынлап игътибар белән сандугач тавышын тыңлаганым юк икән. Мин аны зарарсыз таптым. Шагыйрьләр мактаганча ук искиткеч булмаса да, аның сайравында башка кошларныкында булмаган аерым бер хосусият бар. Минемчә, аның урыны безнең шимальдә (төньякта.— Төз.) түгел, бәлки каядыр булса җәнүб (көньяк.— Төз.) тарафында: Италиядә яки һиндстанда булырга тиеш иде. Чөнки аның тавышында әллә ничек безнең салкын, томанлы өлкәбезгә килешми торган сирриять (серлелек.— Төз.) һәм ялкын бар. Мин аның сайравын вакыт-вакыт дини диярлек бертөрле хис белән тыңлыйм. Аны тыңлаганда мин, тирән уйга калып, дөньяның төзелеше, кяинатнең (галәмнең.— Төз.) серләре, һәммә сәбәпләрнең төп сәбәбе хакында уйларга яратам. Чынлап та, юкка бөтен дөньяның шагыйрьләре, язучылары, сүз куешкан төсле, бу кош хакында кирәгеннән артык дәрәҗәдә күп язып, аның кадерен бетергәннәр, тәмам бер шаблонга әйләндереп калдырганнар. Сандугач урынында булсам, валлаһи, мин аларга мәңге ләгънәт укыр идем. Шуның тәэсире белән минем күңелемдә бу кошка каршы әллә нинди ышанмау катыш истиһзалы (мыскыллы.— Төз.) бер караш утырып калган. Мин хәзергә кадәр, сандугач тавышын ишеткәндә, шул караштан котыла алмый идем. Аны ишетүгә, минем фикеремә әлеге теге әдәбияттагы туйдырган, мәхәббәт хакында гына җырлый торган төче, шаблон сандугачы килә дә мин аны җиддият белән тыңлый алмый идем. Ләкин, шаблон булуына карамый, сандугач сайравын рәхәтләнеп тыңларга мөмкин икән. Аның өчен тик ялгыз булырга кирәк тә җиддият белән тыңларга кирәк. Мин моны хәзер генә кәшеф иттем (ачтым.— Төз.). Мин әйткәнчә, тыңлаган вакытта аның тавышына тирбәнеп, бик тиз йокыга да китәргә уңай икән...
IV
Көннәрдән бер көнне мин гадәттәгедән иртәрәк тордым. Минем монда килеп тора башлаганыма инде айдан артык булып килә иде. Дөресен әйткәндә, мине ялгызлык бераз туйдыра башлаган иде инде. Моның өчен үз-үземә эчемнән ачулана да идем азрак: чөнки бу җәйне мин, бөтен дөньядан качып, һич кеше булмаган җирдә үткәрергә карар биргән идем түгелме соң? Менә ике атна үтмәде, кайтып китү фикеренә кадәр барып җиттем. Шуңар күрә үз-үземә биргән сүземдә тора алмавыма минем ачуым килә иде.
Бүген дә мин менә шул фикер белән уяндым. Тордым да, гадәтем буенча, һичбер эшсез, тик йөрер өчен иренеп кенә урман араларына чыгып киттем. Тирә-якта бөтен нәрсә миңа таныш иде. Әйләнә-тирәдән ничә чакрымлык җирне инде мин әллә ничә кат әйләнеп йөреп чыккан идем. Мин күрмәгән, мин белмәгән яңа әйбер калмаган иде инде монда.
Бүген аерата күп булып чык төшкән иде. Минем итекләрем тезгә кадәр юешләнделәр. Агач яфракларында хисапсыз чык тамчылары асылынганнар. Яңа чыгып килә торган кояш нурларында алар бриллиант шикелле төрле-төрле төсләр белән ялтырыйлар иде. Юлсыз-нисез агач араларыннан барам да барам. Агач ботакларыннан тамган чык тамчылары чәчләремә, җилкәләремә төшәләр, муеныма кереп, чиркандыралар иде. Мин шулай киттем дә киттем.
Кинәт мин бер тавыш ишеттем дә барган җиремдә шып туктап тыңларга тотындым. Беләсезме, бу нинди тавыш иде? Бу — кош тавышы да, хайван тавышы да, кеше сөйләшкән тавыш та түгел, бу — җырлаган аваз иде. Әйе, миннән ерак та түгел берәү акыртын гына матур, нәзек тавыш белән җырлый; юк, җырлый түгел, көйли генә иде. Мин гаҗәпләнеп колак салдым. Аваз хатын-кыз тавышы иде. Белсәң иде, кем икән моның җырлаучысы?
Аваз отыры якынлаша, мин торган урынымнан кузгалмый тыңлый идем. Минем моннан өч йөз мең ел элек дөньяда яшәгән маймыл төсле йонлач бабаларым да, урманда йөргәндә бер-бер ятрак тавыш ишетсәләр, шулай тын алмый, колакларын сагайтып тыңлый торган булганнардыр инде. Мин бу чакта үземне вәхши бер кеше — табигать баласы итеп хис иттем. Тавышланмас өчен акыртын гына, чытырманлыкны кулым белән аера-аера, җирдә яткан коры чыбыкларга басмаска тырышып, тавыш ишетелгән якка киттем. Дөрес, берәү килә. Әнә аның аяк астында былтыргы корыган яфракларның кыштырдаганы ишетелә.
Менә чытырманлык бетте, мин үземне кечкенә генә бер ачыклык — алан алдында күрдем. Миңа каршы аланның теге башыннан бер кыз килә иде. Кинәт алдында мине күрүгә туктады. "Ай Ходаем!" — дип кычкырып җибәрде дә кочагына җыйган чәчәкләрне, үләннәрне җиргә төшерде.
Кинәт татарча әйтелгән бу сүзгә гаҗәпләнеп киттем. Мин, әлбәттә, каршымдагы туташ татар кызы булыр дип һич уема да китермәгән идем. Бу миңа бик кызык тоелды. Чынлап та, һич көтмәгәндә монда, урман арасында, бер татар кызы очрасынчы!
Мин аңар дикъкатьләбрәк карадым. Аның бераз чуалган саргылт көл төсле чәчләрендә чык тамчылары ялтырыйлар, өстенә кигән соры күлмәге дә биленә кадәр чыкка буялып юешләнгән иде. Ул кисәктән мине күрүгә, аптырап миңа карый, мин дә, аны куркытканыма бераз каушап, тик басып тора идем. Шулай бераз торганнан соң:
— Гафу итегез, туташ! Мин сезне азрак куркыттым бугай,— дидем. Чынлап та, минем сукбай төсле кыяфәтем урманда битемә-бит ялгыз очраган бер кызны гына куркытырлык бар иде шул. Ләкин аның йөзендә, куркудан бигрәк, гаҗәпләнү сизелә иде.
Ул елмаеп, каушаганрак тавыш белән:
— Юк, мин курыкмадым,— диде. Елмайганда аның вак кына ак тешләре күренеп киттеләр. Ул төскә матур диярлек түгел, ләкин ифрат сөйкемле һәм мөлаем кыз иде.
Мин аңар:
— Алай да Сез монда минем төсле кеше очратуны бер дә уегызга китермәгәнсездер,— дидем.
Ул, һаман да әле каушаганрак тавыш белән, бераз кызара төшеп:
— Юк, бер дә көтмәгән идем, бигрәк тә мөселманча сөйләшә торган кешене,— диде.
— Мин дә монда айдан артык торам, кинәт урман уртасында татарча сөйли торган бер туташка очрармын дип бер дә уйламаган идем,— дип җавап бирдем.
Ул тагын елмайды да:
— Сез минем мөселман икәнлегемне кайдан белдегез, әйтегез әле? — дип сорады.
Мин хәйләкәранә:
— Мөселман кешенең йөзенә иман нуры чыккан була бит ул,— дип җавапладым.
Ул, бу сүзгә каршы көлеп:
— Ну!..— диде. Туташ, ахры, бая үзенең мине күрүгә: "Ай Ходаем!" — дип кычкырганын исенә китермәгәндер. Бераз торгач ул миңа:
— Сез дә шушында, авылда торасызмыни? — дип, сөаль бирде.
— Юк, мин монда урманда торам,— дидем.
— Урманда? Ничек алай? — дип гаҗәпләнде.
— Мин моннан ерак түгел тау башында алма бакчасында торам, теләсәгез, минем йортымны барып карарга мөмкин,— дидем. Бу, әлбәттә, минем тарафтан зур җөрьәт һәм ахмаклык иде. Чынлап та, яңа гына очраган, рәтләп танышып та өлгермәгән бер кыз минем төсле сукбай кыяфәтле бер кеше белән аның тора торган җирен карарга китсен, имеш! Бу, әлбәттә, бары тик сүз җае туры килеп кенә әйтелгән сүз иде. Туташ моңар каршы:
— Юк, без аны икенче бервакыт карарбыз әле, хәзер мин өйгә кайтырга ашыгам,— диде.
— Бәлки, сез адашкансыздыр,— дидем.
Ул көлеп:
— Юк, адашмадым. Мин урманда йөрергә өйрәнгән, һичбер вакытта адашмыйм,— диде.
Мин:
— Әгәр теләсәгез, мин Сезне иң туры юлдан авыл янына алып чыгыйм,— дидем. Ул риза булды. Мин, якынрак килеп, җирдән аның чәчәкләрен җыеп алып бирдем.
— Мәшәкатьләнмәгез, рәхмәт! — диде. Без агач араларыннан киттек.
Минем:
— Ничек бу кадәр иртә урманга килергә уйладыгыз сез? Мин дөньяда үземнән башка иртә торучы бардыр дип уйламыйдыр идем,— диюемә каршы:
— Мин болай да иртә торырга яратам. Шуның өчен әни мине ачулана да... Без әле кичә генә монда килдек. Мин, яңа урынга ияләнгәнче, бер дә йоклый алмыйм. Шуның өчен бүген таң тишегеннән тордым. Әниләр йоклыйлар... Эчем пошты да, урманнан әйләнеп кайтыйм, дидем,— дип җавап бирде.
Без шулай сөйләшә-сөйләшә киттек. Алар якындагы кечерәк бер каладан монда дача итеп торырга килгәннәр икән. Мин хәзергә шул кадәресен белдем.
Бара торгач без урманлыкның кырыена чыктык. Түбән уйсуда авыл җәелеп ята иде.
Ул туктады да:
— Менә кайтып та җиттек. Хушыгыз, рәхмәт Сезгә. Мин моннан үзем дә кайтырмын инде,— диде.
Мин дә:
— Хушыгыз,— дип, башымны идем. Ул китте. Мин байтакка кадәр аның артыннан карап калдым.
Эчемнән "Кара син аны, нинди җөрьәтле кыз. Ул курыкмый да, урманда йөргәндә дә һичбер вакыт адашмый икән. Ярый шул, курыкмау яхшы инде ул..." дип уйлый-уйлый өемә таба юнәлдем. Бераз баргач: "Тукта әле, ник мин бу хәтле җәһәт барам соң?" — дип, үз-үземне туктаттым. Чынлап та, мин бернәрсә дә уйламый кызу-кызу барам икән. Аннан соң, нәрсәгә өемә кайтам соң әле мин? Ни калган анда миңа? Шулай итеп, өйгә җиткәндә генә, мин яңадан урман эченә борылдым. Чынлап та, кызык очрашу! Бер сәгать кенә элек шушы урманда бер-бер татар кызы очратуны уйларга мөмкин идеме?.. Әйе, аның өстендәге күлмәге соры төсле, чәчләре саргылт көл төсле, күзләре нинди соң? Юк, анысын белмим икән... Аның анасы, сеңлесе бар икән. Күрсәң иде, нинди кешеләр икән алар?.. Менә ялгызлыктан туйган идең, хәзер сиңа ялгыз булмаска мөмкин, дип уйлый идем. Шул тыныч ялгызлыгымның бозылуына кәефем дә китә, бераз шатлана да идем үзем...
Мин ашарга кирәк булганда, авылга төшәм. Минем ашым бик гади нәрсәләрдән тора: сөт, йомырка, икмәк, бәрәңге. Йомырка белән бәрәңгене мин күбесенчә үзем кечкенә кәстрүлдә өемдә пешерәм. Кайбер көнне күп итеп тоз сипкән зур бер телем кара икмәк белән көн буена туеп йөрим. Монда килгәннән бирле аппетит юклыгыннан җәфа чикмәгәнем шикелле, артык ашап авыраю белән дә газапланганым юк. Сирәк-сирәк кенә мин авылдагы таныш урысларымның бәйрәм "эшти"ләрен уртаклашам.
Бүген мин ни өчендер авылга гадәттәгедән иртәрәк төштем. Дөрес, минем аласы әйберләрем бар иде. Туп-туры кибеткә юнәлдем. Кибетче Кирилл Михайлыч үзенең һәрвакыт утыра торган урынында, өстенә озын торыклы җиз бизмән куелган шакшы прилавка артында утыра иде. Мине күргәч, урыныннан торып, миңа зур, симез кулын биреп күреште. Кибеткә керүемә мине бик таныш булган төче бакалейный кибет исе һәм Кириллның киң елмаюы чолгап алды. Кирилл Михайлыч белән без бик дуслар идек. Ул миңа әллә нишләп ошый. Ул бик шат табигатьле, хозур кеше; дөньядан һәм үз-үзеннән тәмам канәгать булганлыгы аның кара сакаллы киң симез йөзенә үк чыккан. Ничә карасаң, өстендә ак миңнәр төшкән кызыл күлмәге, билендә зәңгәр ефәк зинары (нечкә билбау.— Төз.), кыпкызыл иреннәрендә һич бетми торган елмаю. Минемчә, бу кеше һичбер кешегә ачулана белми торгандыр. Көлгәндә аның май баскан күзләре бөтенләй кысылып югалалар, күз тирәсендә ваквак җыерчыклар пәйда булалар, кызыл иреннәре арасыннан ифрат таза, ап-ак тигез тешләре күренәләр. Мин һәрвакыт аның тешләренә кызыгам. Ул басып торган чакта асылынып төшкән юан корсагын прилавка өстенә куеп, куллары белән ике яктан тотып торырга ярата. Әлхасыйль, чын авыл кибетчесе инде.
Мин аннан яңа кешеләр хакында сорашырга уйлаган идем, ләкин нишләптер сорамадым. Ахырдан ул үзе сүз башлап:
— Авылга бит яңа дачниклар килделәр, сезнекеләр,— диде.
— Әйе, беләм,— дидем.
— Сез әллә танышырга да өлгердегезме инде алар белән?
— Юк, танышырга өлгергәнем юк әле, ләкин күрдем. Алар кайчан килделәр?
— Кичә, кичке пароход белән.
Шулай сораша торгач, мин алар хакында шактый мәгълүмат алдым. Алар моннан егерме биш чакрымнар ераклыктагы өяз каласыныкы булып, берничә елдан бирле җәй үткәрергә шушы авылга киләләр икән. "Гаиләләре зурмы?" — дип соравымакаршы, Кирилл аларның ике кызы белән анасы — өч кенә кеше икәнлекләрен сөйләде.
Башка вакытта мин Кирилл белән озаклап гәп сатып утырырга яратсам да, бүген аның сөйләшергә теләвенә карамый, аласы әйберләремне алып, кибеттән чыгарга ашыктым. Китешли Кирилл миңа хәйләкәранә елмаеп карап:
— Хәзер Сезгә күңелсез булмас инде. Танышларыгыз булыр,— диде.
Мин аңар:
— Миңа болай да күңелсез түгел иде. Мин бит ялгыз булырга яратам,— дип җавап бирдем.
Ул гаҗәпләнеп:
— Ник алай? Яшь кешегә алай булырга ярамый,— диде. Аннан соң: — Туташларның берсе ярыйсы чибәр бит,— дип өстәде.
Мин:
— Кайсысы? — дип ычкындырдым.
Кирилл күзләрен кысып көлеп:
— Ә, яшьрәге...— диде.
Мин, кибетнең шыгырдавыклы ишеген ачып, урамга чыктым. Ярый торган кеше ул Кирилл. Мин теге кырлы-кырлы сигез тиенлек стаканымны да шушы кибеттән алган идем...
Ишектән чыгып, кайту ягына борылдым. Чөнки бүген авылда минем артык эшем юк иде. Кинәт берничә сажин алда миңа таба килгән бер кызга күзем төште. Күрүгә, кыяфәтеннән үк мин аны таныдым. Бу минем иртә беләнге танышым иде. Ул хәзер өстенә ачык якалы ак кофта кигән, чәчен калын толым итеп үреп алга, күкрәге өстенә асылындырган иде. Якынрак килгәч, мин аңар күптәнге танышым шикелле итеп баш идем. Ул үзе миңа кулын сузып күреште дә:
— Исәнмесез! Без тагын очраштык...— диде. Аның мондый ачыклыгы миңа бик ошый иде.
— Гафу итегез, туташ... Мин сезнең исемегезне дә белмим әле,— дидем. Бу сүзем миңа урынсызрак чыккан төсле тоелганга, үз-үземә ачуланып, бераз кызардым бугай. Ләкин туташның җавабы белән бу уңайсызлык тойгысы таралды.
Ул бик садә генә:
— Рәбига,— диде дә,— Сез дә бит әле үзегезнең исемегезне әйткәнегез юк,— дип өстәде.
— Минем исемем Ильяс,— дидем дә,— шушы урамда торасызмы әллә Сез? — дип сорадым. Тагын сөалем әллә ничек булып чыккан төсле тоелды. Ләкин аның:
— Әйе, шушында, ерак түгел. Әнә күрәсезме, теге кызыл такта түбәле йортта...— дип җавап бирүе тагы уңайсызлыкны югалтты. Рәбига туташ минем белән әллә кайчангы белеше белән сөйләшкән шикелле сөйләшә иде.
— Әйдәгез, безгә рәхим итегез. Мин Сезне әниләр белән таныштырырмын,— диде.
— Рәхмәт, мин өемә кайтып барам әле; бераз эшем бар иде. Сез урнашырга да өлгермәгәнсездер бит әле,— дидем.
— Юк, урнаштык инде. Акрын-акрын рәтләнеп киләбез... Сез кибеттән чыгып киләсез, ахры?
— Әйе, бераз кирәк-ярак әйберләр алган идем.
— Мин дә кибеткә чыгып барам әле.
— Карагыз әле, Рәбига туташ. Сез бая иртә белән мине очраткач бик курыкмадыгызмы?
— Юк, курыкмадым; мин бернәрсәдән дә курыкмыйм...
Сүз шуның белән бетте дә мин, кулымны биреп:
— Хушыгыз хәзергә! — дидем.
Ул күрешеп китте. Бер-ике адым киткәч, яртылаш борылып:
— Без церемоний... Серьезно. Рәхим итегез безгә,— диде.
Бик садә генә әйтелгән бу сүз минем күңелемне чиксез шатлык белән тутырды.
— Рәхмәт, килермен,— дидем.
Ул кибеткә таба китте. Мин дә үз юлымда дәвам иттем.
Ул минем белән бик тәкәллефсез сөйләште. Алайса, куркуым бушка чыкты: минем сукбай төсле кыяфәтем аңар артык начар тәэсир итмәгән икән... Аның исеме Рәбига икән, ә? Матур исем. Бу исем әллә нишләп аңар килешә. Чынлап та, ул "Рәбига" булырга тиеш бит? Башка исем аңар килешмәс тә иде... Тукта әле, аның күзләре ни төсле соң? Мин бит тагын аның күзләрен карарга онытканмын... Кириллның әйтүенчә, ике туганның яшьрәге төскә матуррак икән: яшьрәге кайсысы икән соң — шушысы микән, әллә мин күрмәгәне микән? Ярый, күрербез, күрербез... Ул мине өйләренә чакырган иде бит. Ник мин, җүләр, кермәдем соң? Эшем бар, имеш! Минем ни эшем булырга мөмкин инде? Хәер, кермәвем яхшы: танышыр-танышмас туптуры кешенең йортына барып керү әллә ничек, килешеп бетми... Аннан соң минем кыяфәтем...
Кулым белән иягемне, яңакларымны тотып карадым. Бөтен битемне сакал басып бетергән. Минем бит монда килгәннән бирле сакалга кул да тидергәнем юк. Чынлап әйткәндә, минем әле бу турыда уйлап та караганым юк иде. "Китәргә кирәк" дип уйлап куйдым. Монда килгәннән бирле беренче мәртәбә үземнең йөземне карыйсым килде. Көзгем булмаганга, махсусИдел буена төшеп, кулларым белән яр кырыена таянып, су өстенә иелеп йөземне карадым. Чынлап та, сакал бик ямьсез булып җиткән икән. Җиткән сакал бит ул эчне дә пошыра. Шуның өчен мин кырынырга уйладым. Өйгә кайтып, кәрҗинемне төбенә кадәр актардым. Әлбәттә, көзге дә, бритва да чыкмады. Аларны, ахрысы, мин башка вак-төяк әйберләрем белән бергә шәһәрдәге иптәшемдә калдырып киткәнмендер. Шәһәргә кайтып килергә кирәк булыр, ахры. Ялгыш уйламагыз, бритва белән көзге өчен генә түгел, әлбәттә, минем башка, аннан кирәклерәк йомышларым да бар анда... Кәрҗинемне актарган чакта, әллә нихәтле кирәкмәс әйберләрнең төялеп килгәнлеге мәгълүм булды. Мәсәлән, бу өр-яңа галстуклар нигә дип килгәннәр инде монда? Ә кирәкле нәрсәләр онытылып калган.
VI
Бүген беренче мәртәбә көн язгыча түгел: ямьсез, нәкъ көзге көн төсле, җилле, вак кына яңгыр явар-яумас маташа иде. Мин бүген тора торыштан рух төшенкелеге, эч пошу хис иттем. Яратмыйм мин мондый көннәрне. Җанга ифрат күңелсез була, дөньяда торасы килми башлый...
Яхшы ук суык иде. Мин калтыранып уяндым. Иделгә су коенырга да төшмәдем. Монда килгән вакытта мин бит, берничә айга эчемнән "шәһәр кешесе"н бөтенләй куып, "табигый инсан" булып кына торырга исәпләгән идем. Ләкин минем табигый инсаным бары һава яхшы чакта гына "табигый инсан" икән. Көн ямьсезләнү белән ул бөрешеп, пәлтәгә төренеп утырды. "Шәһәр кешесе" яңадан, баш булып, мине калага өстери башлады. Иске танышларны күрәсе килде, шәһәрнең шул туйдырган былчыраклы, тузанлы урамнарында йөрисе килә башлады... Бичара "табигый инсан"!
Шулай итеп, мин бүген шәһәргә кайтып килергә уйладым. Өстемә пәлтәмне киеп, сәгать уннарда килә торган пароходка утырыр өчен иренеп кенә авылга төшеп киттем. Вакыт иртә булырга кирәк, пароход пристаненда һичберәү юк иде әле. Минем сәгатем юк, шуңар күрә вакытны белми идем. Дөрес, шәһәрдә вакытта минем сәгатем бар иде. Ләкин монда, урман арасында сәгать кирәк булыр дип уйламаганга, килгән чакта мин аны үз сәгатен закладка салган бер иптәшемә биреп калдырган идем. Кояшлы көнне мин, кояшка карап, сәгатьсез дә вакытны белергә өйрәнгән идем инде.
Киләчәк пароходны көтү дөньядагы күңелсез эшләрнең иң күңелсезләреннән булганга, мин вакыт уздырыр өчен кибетче Кирилл янына барып утырмакчы булып, конторкадан киттем.
Берәр сәгатьтән кире әйләнеп кайткан вакытта инде ерактан пароходның кычкыртканы ишетелә иде. Конторкада халык арасында бер калфаклы, шәлле татар хатыны белән ике эшләпәле кыз барлыгы минем күземә чалынды. Кызларның берсе Рәбига иде. Мин аның янына килеп исәнләштем.
— Шәһәргә киттегезмени?
— Әйе, Казанга барып килмәкче булабыз. Әнинең йомышлары, безнең аласы әйберләребез бар... Сез дә Казанга барасызмыни?
— Әйе, мин дә шунда...
— Сез әллә Казанныкымы?
— Әйе, мин Казаннан килдем.
Без, шуннан китеп, һаваның бозылуы, пароход көтүнең эч пошыргычлыгы турысында байтак сүз сөйләшергә өлгергән идек. Рәбига, минем аналарына таба караганымны күреп алып, башын артка ташлабрак көлде дә:
— Әй Ходаем, мин Сезнең белән ни гомердән бирле такылдап торам, әниләр белән таныштырырга исемә дә килмәгән,— дип сөйләнә-сөйләнә, тегеләргә борылып: — Менә рәхим итеп танышыгыз, минем әни, Әминә, — диде.
Мин, гадәт буенча авыз эчемнән фамилиямне мыгырдап, алар белән күрештем.
Фатыйма абыстай (мин аның Фатыйма абыстай булганын соңыннанрак белдем) картая башлап, аркылысына җәелгән, тәбәнәк, юан гына хатын иде. Минем белән тәкәллефле генә күреште. Күрә-күрештән үк ул миңа ошамады. Гомумән, мин картая башлаган хатыннарны аларның яшь кызлары белән бергә күрергә яратмыйм. Алар һәрвакыт кызларының картайгач ни төсле буласын минем күз алдыма китерәләр дә яшьлекнең иллюзиясен бозалар.
Әмма Әминә, Рәбиганың сеңлесе Әминә башка иде. Ул минем рухымның матурлык хисен канәгатьләндерде. Әйе, ул матур иде. Кирилл Михайлыч ялгышмаган икән. Ул үзенең апасына бер дә охшамаган, гүя бөтенләй башка кеше баласы төсле. Буйга Рәбигадан кечерәк, чәчләре куе коңгырт, күзләре дә карага якын төстә. Нечкә кашлары шундый бер җөрьәт белән түгәрәкләнеп сызылган иде ки, әгәр дә аларның борылышы аз гына чамадан артып киткән булса, матур булу урынына, вульгарный тәэсир калдырырлар иде.
Ул арада пароход килеп туктады. Ыгы-зыгы, шау-шу кубып, халык керә башлады. Без дә, арттанрак кереп, бер катлы, ачык өсле пароходның башынарак барып утырдык.
Сөйләшеп киттек. Фатыйма абыстай миннән:
— Сез Уфа ягыннан түгелме? — дип сорады. Аның телендә бераз гына мишәр тәләффызы (әйтелеше.— Төз.) сизелә иде.
Мин:
— Юк, ни өчен? — дидем.
— Сезнең исемегез — морза исеме. "Ильяс" дигән исем бу якта сирәк очрый. Шуңар күрә мин Сезне Уфа ягыннан түгел микән, дип уйлаган идем,— диде.
Шул вакытта ук мин "боларның нәселенең морзалыкка тәгаллекы булырга кирәк" дип уйлап куйдым һәм шулай булып та чыкты. Аларның моннан берничә ел элек үлгән аталары Уфа ягыннан килгән ярлырак бер морза булган, аналары исә Чистай ягыныкы икән. Ләкин аларның үз-үзләрен тотуларында да, сөйләшүләрендә дә морзалык сизелми, кызлары аналарына "анакай" дип эндәшмиләр иде. Гомумән, алар бик ачык һәм тәкәллефсез кешеләр, гадәттә, морза халкында була торган, морза булмаган кешеләргә ят һәм кызыксыз тоела торган хосусиятләр аларда күренми иде.
Бераз утырганнан соң, Фатыйма абыстай: "Суык, туңам",— дип, эчкә, каютка төшеп китте. Кызлар минем белән калдылар. Мин бик кыргый, вәхши кеше; җәмгыятькә, хосусан хатын-кыз җәмгыятенә өйрәнмәгән. Шуңар күрә, гадәттә, туташлар янында мин үземне яхшы ук уңайсыз халәттә хис итәм, әллә ничек тарсынам, алар белән сөйләшергә сүз таба алмыйм. Ләкин Рәбига белән Әминә янында миңа ул кадәр үк уңайсыз булмады. Дөрес, Рәбига күп сөйләшми, аның каравы, Әминә үзенең балаларча такылдавы белән мине коткара иде. Чынлап та, ул бала гына әле. Минемчә, аның яше унҗидедән артык булмаска кирәк. Ул бертуктаусыз әллә ниләр турысында сөйләгән вакытта Рәбига күбрәк соргылт сары дулкыннар белән капланган Идел өстенә карый иде. Мин аның күзләренә карадым. Менә ни төсле икән аның күзләре! Малахит ташы төсле яшел... Гомеремдә минем моның төсле яшел күзләр күргәнем юк иде...
Сораша торгач белдем: Рәбига быел гына гимназияне бетергән, Әминә исә алтынчы классны тәмам иткән, әле укып бетермәгән икән.
Аларның да минем кем булганымны беләселәре килде. Мин аларга үземнең язу-сызу белән шөгыльләнгәнемне әйттем. Әминәнең күзләрендә ике очкын ялтырап китте, ул миңа туры карап:
— Сез язучымыни? — дип сорады. Мин аңар үземнең нәмәгълүм (билгесез.— Төз.) бер журналист кына булуымны, күбрәк бер газета идарәсендә гади газетачылык хезмәте белән көн күрүемне сөйләдем. Әминәнең күзләрендә баягы очкыннар бераз сүнделәр, ләкин бөтенләй югалмадылар. Мин эчемнән үземнең "чын-чын" язучы булмаганлыгыма тәэссеф иттем (үкендем.— Төз.).
Рәбига:
— Сез төп Казан кешесеме үзегез? — дип сорады.
Мин:
— Юк, төп Казанныкы түгел. Мин Себер ягындагы бер шәһәрдән. Атам бай кеше. Ләкин ул иске фикерле кеше булганга, "тәррәккый пәрвәрлек" (прогресс тарафдары булу.— Төз.) мәсьәләсендә без аның белән аерылыштык. Хәзер менә ничә еллар була инде, мин аның йортына кайтып керә алмыйм; үз көнемне үзем күрергә мәҗбүр...—дидем.
Әминә:
— Сезнең ата-анагыз исәннәр икән, алай булса? — диде.
— Әти исән. Әни... әни мине бик яратадыр иде. Минем әти белән тату тормавыма ул бик кайгырадыр иде. Аулакта елапелащ мине әти белән татуланырга, аның сүзеннән чыкмаска үгетлидер иде* "һич булмаса, мин үлгәнче генә атаңа каршы килмә инде, углым, минем күп торасым калмаган..." — дигәне әле дә булса колак төбемдә ишетелгән күк була.
Рәбига белән Әминә минем бу сүзләремне күзләрен зур итеп ачып тыңлыйлар иде.
Рәбига:
— Әниегез үлдемени? — дип сорады.
Аның яшел болыннардагы күлләрнең саф суы төсле яшел күзләре миңа илһам бирделәр. Мин үз хикәямнән үзем әсәрләнә башладым.
— Әйе, былтыр яз көне шушы вакытларда мин аның үлгәнлегеннән хат алдым. Ул да әтидән түгел, бер кардәшебездән. Әти мине йортыннан куалап чыгаргач, әни бик кайгырган. Мин—әнинең бердәнбер баласы. Ул мине артык яратадыр иде шул... Мин аларны ташлап киткәч, әни кайгысыннан авыруга сабышкан. Шул авыруыннан терелә алмыйча үлгән. Җан биргәнче мине теленнән төшермәгән...
Рәбиганың күзләре аз гына яшьләнергә теләгән төсле булганнар, Әминә исә миңа нәкъ бер каһарман-фидаигә караган төсле карый иде. Валлаһи, хикәянең бу җиренә җиткәндә, минем үземнең дә күзләр яшьләнгән иде бугай. Чынлап та, хикәям бик кызганыч иде шул...
Рәбига, әсәрләнгән тавыш белән:
— И Ходаем, Сез шулай итеп әниегезне күрми дә калдыгызмыни соң? — диде.
— Күрми калдым шул. Мин дә әнине бик яратадыр идем...
Тынлык пәйда булды. Без өчебез дә берникадәр вакыт сөйләшми утырдык. Рәбига "уф" итеп бер сулап куйды. Мин дә тирән бер сулыш алдым. Бары пароход көпчәкләренең лыптырдавы белән пароход борынының Идел суын шаулатып ярганы гына ишетелә иде.
Ахырда Әминә сүз башлап:
— Сезне әтиегез куалап ук чыгардымыни соң? — дип сорады.
Мин аның йөзеннән һәм тавышыннан: "Шундый рәхимсез аталар да була икән дөньяда",— дигән фикерне аңладым. Шунда аз гына атамны яклыйсым килде:
— Ничек дип әйтергә кирәк... Чынлап әйткәндә, ул мине: "Йортымнан чыгып кит",— дип кумады. Ләкин ул мине шундый шартлар астында тотарга теләде — миңа аның йортын ташлап китмичә һич мөмкин булмаслык булды. Әнинең елауларына, сорауларына карамый, мин туган йортымнан чыгып китәргә мәҗбүр булдым. Күп тә үтмәде, тәкъдир мине шушы Казанга китереп ташлады...
Әминә, минем сүземне бүлдереп:
— Ник соң Сез калмадыгыз, аз гына чыдамадыгыз? — диде.
— Чыдарга мөмкин булмады. Минем милләткә хезмәт итәсем киләдер иде. Ә әти мине үзенең кибетенә сатуга утыртырга теләде. Әйе, ул вакытта мин хәзергегә караганда шактый яшь идем шул. Милләт миңа бик мөкатдәс нәрсә — ата-анадан мөкатдәсрәк булып күренәдер иде. Милләткә хезмәтне дә мин әллә нәрсә дип беләдер идем. Кулымнан әллә ниләр килер төсле тоеладыр иде. Ләкин, әлбәттә, болай булып чыкмады. Милләткә хезмәт, ахырда, газета идарәсендә утырудан гыйбарәт булып чыкты.
Рәбига минем сүзләремне бик дикъкать белән тыңлый иде. Аерым бертөрле ягымлы тавыш белән:
— Подробнорак сөйләгез әле, Ильяс әфәнде, ничек булды соң ул сезнең чыгып китүегез? Бик уңайсыз булгандыр, ә? — диде.
Мин инде хикәямнең каһарманы роленә чын-чынлап кереп киткән идем. Әллә нинди илһам белән сөйләргә керештем. Рәбиганың яшел болыннардагы күлләрнең суы төсле яшел күзләре минем каршымда ич... Шуңа күрә миңа Идел дә, диңгез дә тубыктан иде бу вакытта. Әллә каян матур сүзләр табылдылар. Берсеннән-берсе ачыграк, берсеннән-берсе фаҗигалерәк манзаралар күз алдыма килделәр. Минем хикәям чишмә күк туктаусыз ага да ага иде. Ник акмасын: ике пар күз миңа каһарманга караган төсле карамыйлар идемени соң?..
Мин сөйләп бетергәч, тынлык хасил булды.
Бераздан Рәбига:
— Мин Сезнең урында булсам, бу эшемне эшли алмас идем, батырчылыгым җитмәс иде,— диде.
Әминә еракка-еракка карап торды да:
— Ә мин эшләр идем,— диде.
Бераздан вак кына яңгыр сибәли башлады. Кызлар яңгырдан качып түбәнгә, аналары янына төштеләр. Мин пароход өстендә ялгызым калдым. Калага җитәрәк көн аязып, кояш чыкты, һава җылынды. Озакламый пароход, "Казан" елгасына кереп, "Язгы пристань"га туктады. "Усия"нең ыгы-зыгысы мине чолгап алды. Бик таныш исләр: дегет исе, янган нефть исе, тозлы балык исе борыныма бәрелде. Халык арасында мин Рабигаларны күздән югалттым.
VII
Мин инде Рәбигалар белән яхшы ук танышып, берничә мәртәбә аларның өендә дә булган идем. Үзләре тора торган гади урыс өен алар хатыннарга махсус җыйнаклык белән җыйганнар; өй артында булган кечерәк кенә алма бакчасына Рәбига белән Әминә үзләре, түтәлләр казып, чәчәкләр утыртканнар иде. Бу түтәлләрне ясаганда, мин дә төшеп, аларга булышкан идем. Аларның бакчаларында, каен агачлары һәм карт өянкеләр астында, Фатыйма абыстай пешергән тәмле чәй ашлары белән чәй эчү ара-тирә минем бертөрле тормышымны чуарландыра иде.
Көннәрдән бер көнне кичкә таба Әминә, Рәбига, мин көймә йөрергә чыкмакчы булдык. Бер балыкчы урысның кечкенә генә көймәсенә утырып, Идел уртасына чыгып киттек. Мин ишкәк ишәргә утырдым, Рәбига койрык тотты. Без, тиз-тиз каты агымны үтеп, агым акрынрак булган аргы якка чыктык та югары таба ишеп менәргә тотындык. Төбе бөтен агачтан казып ясалган авыр көймәнең җайсыз ишкәкләре белән ишү ифрат читен эш булып чыкты. Ишәргә өйрәнмәгәнгә, куллар тиз талчыгалар. Озакламый минем уч төпләремә кабарчыклар да чыгып өлгерде. Байтак ишсәм дә, без һаман үзебезнең авыл турысыннан күп узмаган идек.
һава тын, дулкын юк; зәңгәр күктә асылынып торган ак болытлар, көзгедән күренгән төсле, су астында күренәләр иде. Монда агым беленер-беленмәслек кенә булганга, без шактый алга киттек.
Бу вакытта Әминә үзе теләп койрык тотарга утырган иде. Ул койрык калагына баш була алмаганга, көймәбез бер уңга, бер сулга борылып йөри башлады. Миңа ишү уңайсыз булсада, бер сүз әйтми, аның чын көче белән тырышып, иреннәрен кысып, яхшы тотарга тырышуын карый идем. Рәбиганың исә аның тота белмәвенә эче пошканы сизелә иде. Менә без су астындагы агач тамырлары арасына әллә ничек уңайсыз кердек тә, көймәбез утырып калды.
Мин, ишкәкләрне ташлап:
— Утырдык,— дидем.
Рәбиганың кәефе китеп:
— Әйттем ич мин сиңа, Әминә, тота белмисең, дип. Менә нишлибез инде хәзер? — диде.
Әминә ачуланып авызын турсайтты да, калакны куеп:
— Мә, бик оста булсаң, үзең тот инде, алайса! — диде. Аның ачулануы шундый күңелле, шундый балаларча иде. Мин көлдем дә, ишкәкләр белән маташтырып, көймәне ычкындырырга тырыша башладым. Көймә ычкынырга теләми иде. Рәбига койрык калагы белән миңа булышырга теләсә дә, бер эш тә чыкмаганын күргәч:
— Менә иртәгә хәтле шунда утырырбыз инде. Синнән генә булды шул, Әминә, без бик яхшы барадыр идек,— диде.
Әминә:
— Бик яхшы барсагыз, үзең тот идең аны,— дип җавап бирде.
— Менә тагын, син үзең йөдәтеп сорап алдың ич миннән.
— Бер дә йөдәтеп алмадым. Тота белмәслегемне белгәч, башта ук бирмәү кирәк идең син миңа.
— Кем тота беләм дип йөдәтеп алды соң койрыкны?
— Бер дә йөдәтмәдем, үзең бирдең миңа.
Мин бу кечкенә кычкырышны кызыксынып тыңладым. Бу "хатын-кыз мантыйгы" мине елмаерга мәҗбүр итә иде. Чынлап та, нинди кечкенә генә, юк кына нәрсәләр кешенең кәефен җибәрергә җитә бит!
Рәбига, миңа карап:
— Нишлибез инде шуннан китә алмасак? — диде.
Мин тыныч кына:
— Су төшкәнче шушында, агач башында утырып торырга туры килер шул,— дидем.
Әминә, бернәрсә уйламыйча гына, күзләрен зур итеп ачып:
— Ну? Чынлапмы? — дип сорады.
Җитди әйтелгән сөальгә каршы мин дә, тавышыма җитдилек биреп:
— Чынлап! — дип җавап бирдем.
Рәбига кычкырып көләргә тотынды. Көлү арасында сүзләрен көчкә-көчкә әйтеп:
— Безнең Әминә шундый бала әле, Ильяс әфәнде! — диде. Бу сүзгә Әминә тагын ачуланып иренен тешләде. Чынлап ук, ул чын-чын бала иде әле!
Алай-болай итеп, көчкә капкыннан көймәбезне котылдырдык. Бу вакытта ерактарак түбәнтен менеп килгән зур гына пароход күренде.
Аны күргәч, мин Иделнең уртасына таба ишәргә тотындым. Пароход шактый якынлашкач, Рәбига миңа карап:
— Әйдәгез, пароход дулкынына керәбез,— диде.
— Мин дә шуны уйлап киләм,— дидем.
Әминәнең курыккан кыяфәт белән:
— Кирәкми, апа, кермик, батарбыз,— диюенә каршы Рәбига, аны куркытып:
— Батсак батарбыз инде, хәерле булсын! Үлмәктән калмак юк,— диде. Әминәнең йөзенә чын-чынлап курку төсе чыккан иде.
— Зинһар, дип әйтәм, апа, кирәкми! Мин куркам: көймә бик начар бит, Ильяс әфәнде...
Ул үтенеп миңа карады. Рәбига да, миңа туры карап:
— Юк, керәбез дигәч керәбез! Шулай бит, Ильяс әфәнде? — диде. Мин аптырашта калдым. Кайсысының сүзен тыңларга?
— Керсәк тә, кермәсәк тә миңа барыбер,— дидем.
Рәбига:
— Юк, барыбер түгел, минем керәсем килә,— диде дә миңа карап көлеп: — Мин олырак кеше, олырак кешенең сүзе алда тотылырга тиеш. Әминәнең куркуы аның бары юләрлегеннән генә,— дип өстәде.
Әминә, еларга җитешеп:
— Бер дә түгел! Минем батып үләсем килми...— дип кычкырды.
Мин аңар карап:
— Сез курыкмагыз, Әминә туташ, без дулкынның катысына кермәбез, бернәрсә дә булмас,— дип юатырга керештем.
— Ярар менә. Сез апа сүзен тыңлыйсыз, минекен тыңламыйсыз икән, кайткач мин Сезнең кирәгегезне бирермен әле,— дип көләргә тырышты. Рәбига миңа:
— Безнең Әминәнең судан куркуы нәселдән инде аның: безнең әни яшь чагында көймә белән Кама аркылы чыкканда, давыл чыгып, аз гына батмый калганнар. Шуннан бирле әни һич көймәгә утырмый; ул түгел, пароходка да утырырга яратмый. Әминәгә дә судан курку әнидән күчкән,— диде. Әминә бу сүзгә каршы эндәшмәде.
Бу вакытта инде пароход якынлашып җиткән иде, мин тизтиз ишәргә ябыштым; Рәбига да көймәне дулкыннарга каршы тота иде. Менә пароход минем артымда шаулап узып китте. Озакламый көймәбез, беренче дулкынны ярып кереп, бер дулкыннан икенчесенә сикерә-сикерә, чайкалырга тотынды.
Бу вакытта күзем Әминәгә төште дә, Рәбиганың сүзен тыңлап, дулкынга керергә риза булганым өчен үкендем. Аның кыяфәте ифрат кызганыч иде. Ул куллары белән көймәнең ике читенә чытырдап ябышкан, йөзе ап-ак булган, күзләре тулы яшь иде.
Көймәбез пароход артыннан калган киң дулкыннар өстендә салмак кына селкенә иде.
Рәбига беркемгә дә хитаб итмичә (атамыйча.— Төз):
— Шулай тирбәнеп утыруны харап та яратам инде мин, гомерем буе шушылай күземне йомып тирбәнер идем,— диде. Чынлап та ул рәхәтләнә,чынлап хозур кылганлыгы йөзенә үк чыккан иде.
Бу вакытта кояш баерга якынлашкан, офыктагы болытлар арасына яшеренеп, аларны алтынлаткан иде. Якындагы таулар каралганнар, еракка сузылып киткән таулар да зәңгәрсу-күгелҗем булып күренәләр иде. һава гаҗәп тын, пароход артыннан дулкынланып калган су өсте сары алтын катыш күк миләүшә төсендә уйнаклый иде. Мин бер су өстенә, бер койрыкта утырган Рәбигага сокланып карыйм. Менә кояшның бер кырые, болыт арасыннан карап, аның вак чәч бөртекләрен алтын төсенә кертте. Аның башы гүя уттан булган таҗ уртасында күренә; яшел күзләре әллә ничек караңгыланып, су кызларының күзләре төсле серле, төпсез булып күренәләр... Бу вакытта мин Рәбигага нинди булса да бер бик-бик ягымлы сүз әйтәсем килде. Ләкин аның урынына мин бары:
— Кайтырга вакыт бит инде,— дию белән канәгатьләндем. Без инде авыл турысына килеп җиткән идек. Кайтырга борылдык.
Илаһи, минем җанымда никадәр тынычлык, никадәр рәхәтлек! Нигә мондый минутлар дөньяда бик сирәк булалар икән?..
VIII
Кояш һәр көнне Идел турысына төшеп бата. Мин бүген гаҗәеп матур кояш баешын карап утырдым. Офык өстендә күк кызылга якын, әфлисун төсле сары, югары менгән саен бу сарылык ачыклана. Ул элек ачык лимон төсенә, аннан соң сыек кына, яшел дә түгел, зәңгәр дә түгел бер төскә әверелә. Бу яшел төс бөтенләй мине мәфтүн итә (сокландыра.— Төз.). Бу төсне бары кайбер вакытны кояш баеганда күктә генә күрергә мөмкин бит! Бу — илаһи бер төс: җир йөзендә моның төсле яшеллекнең табылу ихтималы да юк. Җәннәттә яшел төс булса, әлбәттә, шуңа охшашлы булырга тиеш, дип уйлыйм мин үзем...
Әнә, кояш баткан турыда җыелып, куе миләүшә төсеннән алып ачык канәфер чәчәге төсенә кадәр сыеклана торган озынча болытлар асылынганнар. Аларның чачакланып тузгып торган аскы яклары күздән югалган кояшның нурлары белән яктырып, һич дөньяда булмаган гүзәл ал төскә буялганнар. Шул ал төс акрынлап сүнеп беткәнче, мин өемнең ишеге төбендәге кечкенә такта эскәмиядә карап утырдым.
Күктә бүген чынлап та бәйрәм итәләр иде, ахры. Мин нигәдер артка таба борылып карадым. Анда бөтенләй моның киресенчә иде. Кояш чыгышы ягында өметсез караңгылык, моңлы күңелсезлек хөкем сөрә иде. Миннән сезгә киңәш булсын: кояш баеганын карасагыз, һичбер вакыт артыгызга әйләнеп карый күрмәгез. Юкса күкнең каршы тарафы — караңгылыкка батып килә торган җиргә кушылган караңгы күк бөтенләй сезнең, күңелегезне бозып, кәефегезне җибәрәчәк...
Бүген кичтән мин тагын йоклый алмадым. Нишләптер соңгы көннәрне минем элеккеге рәхәт йокым югалды. Мин, көн саен озак вакытлар йоклый алмыйча, бер яктан бер якка әйләнеп чыгам. Элеккеге төсле көн буе тау араларында чапмаганга күрәдер, дип уйлыйм үзем. Хәзер мин бертуктаусыз урманда йөреп торудан туйдым инде. Анда бер дә яңа нәрсә калмады: һәммәсе таныш. Яз көне чәчәк ата торган агачлар инде чәчәкләрен койдылар, хәтта гөләп тә атып бетерде, бакчадагы алмагачларны инде әйткән дә юк: хәзер инде бөтен яр буендагы алма, чия бакчалары кар яуган төсле ак чәчәккә төренеп утырмыйлар.
Кичләрне мин, әлбәттә, ут яндырмыйм. Шуңар күрә бер эш булмый да мин бик иртә йокларга ятам. Кайбер кичләрне Рабигаларга төшеп утырсам да, көн саен кешедә утырып булмый бит инде. Кайвакытны гына өемнең алдында корыган чыбыкчабыктан кечкенә генә ут ягып, шуның җылы яктысы янында, җирдә, тезләремне кулларым белән кочаклап, ялкыннарның чыбыкларны ялаганнарын, утлы күмер кисәкләренең челтерәп чәчелгәннәрен карап утырырга яратам. Бу чакта мин әллә ниләр хакында уйга китәм. Кинәт тормыш кызыксыз, мәгънәсез төсле, кирәксез төсле тоела башлый. Шушында, яр башында һич эшсез-нисез, юкка файдасызга утырып торуым өчен үземне гаепләргә тотынам, һәммә кеше эшли бит, мин генә монда юкны бушка аударып тик утырам. Бу вакытларда минем бер дә газапсыз-нисез генә, йокыга киткән төсле генә дөньядан югаласым килә. Әнә Идел өстендә, җәйге кичнең ярым-йорты караңгылыгында корыч төсле ялтырый торган Идел өстендә, берсе артыннан берсе эчпошыргыч акрынлык белән бөтен Иделне тутырып, озын саллар агалар. Аларның өсләрендә яккан утлар кызарып ялтырый, аларның шәүләләре, суга төшеп, бер кушылып, бер бүлгәләнеп калтырыйлар. Салчыларның җырлаганнары ерактан ишетелә. Менә шуннан очып төшсәң иде дә бер тавышсыз-нисез генә, газапсыз гына Иделгә чумып кинәт юк булып китсәң иде...
Менә бүген дә мин йоклый алмый ятам. Минем рәхәтләнеп йоклый торган урыным хәзер миңа каты, уңайсыз күк тоела; мендәрем кызып, колакларымны, битемне яндыра. Мин шәһәрдәге рәхәт матраслы, көрпәле урынымны сагынам. Ике бик таныш күз, ике яшел күз һаман минем алдымда торалар... Мин авыз эчемнән: "Рәбига, Рәбига!" — дип тәкрар итәм. Бу, әлбәттә, болай гына, эч пошканнан гына. Рәбига... бу исем, бу сүзнең музыка ягы миңа матур тоела, шуңар күрә генә мин аны авыз эчемнән тәкрар итәм.
Менә әллә каян, түшәмнән нәзек кенә безелдәгән тавыш ишетелде. Ул әле бер почмактан ишетелә, әле икенче почмактан.
"Без-з-з... без-з-з..."
Бу — озынборын. Каян килеп чыккан соң ул монда?! Гомумән, монда, Иделнең таулык ягында, озынборын юк диярлек. Аргы тәбәнәк, сазлык якның бу кечкенә канечкеч җәлладлары монда юк хөкемендә. Бәхетле "Тау ягы!"
Күптәннән ишетмәгән бу тавышка мин әллә ничек шатланып киттем. Ул минем ялгызлыгыма иптәш булган төсле булды. Мин аның килгәнен көтә башладым. Ул, әлбәттә, тик кенә йөрми, мине эзләп йөри инде. Менә килеп тә җитте. Хәзер минем баш тирәсендә әйләнеп оча. Аның нәзек кенә тавышы белән: "Энем...",— дигәне әле уңнан, әле сулдан ишетелә. "Энем", имеш, каян чыккан зур абзый! Менә ул минем маңгаема кунарга маташа...
"Без-з-з... беззи!"
Кунды. Тукта, явыз, мин сиңа тик торганда канымны эчәргә ирек бирмәм. Маңгаема шап итеп сугам. Үлдеме? Юк, әнә аның ачуланып, безелдәп очканы тагын ишетелә. Ах, каһәре, эләкмәдең бит! Тукта, эләгерсең әле...
Менә, җитмәсә, алар икәү булдылар инде. Тегесе "сопрано" булса, монысы "тенор". Алар парлашып җырлап очарга тотындылар... Менә тагын өченчесе. Бөтен өй эче озынборын безелдәве белән тулган төсле булды. Аларны, ахры, теге яктан җил очыртып алып килгәндер монда.
Мин йоклый алмаслыгымны белгәч, пәлтәмне иңбашыма салып, һавага чыктым. Җәйге төн инде агара да башлаган, батмый торган, үзенең батмавы белән болгарлар заманасында ерак шимальгә килгән юләр гарәп Сәяхләренең исләрен китәргән шәфәкъ күчеп, Иделнең теге ягына, нәкъ минем өй турысына килеп җиткән иде инде. Идел өстенә юка гына томан төшкән, аргы яктагы язгы су астыннан чыккан болында, андагы хисапсыз вак күлләр өстендә төтен төсле куе ак томан җәелгән. Анда хәзер юешлек, бизгәк һәм озынборын оясы. Шул ук бизгәк — шул данлыклы салкын куллы, сары йөзле Идел бизгәге минем дә канымда бар бит. Ул мине ашый, канымны агулый, башымда ямьсез фикерләр тудыра. Ул хәзер мине ташлап торган күк кыланса да, мин бик яхшы беләм: бу аның явызлыгыннан, хәйләкәрлегеннән генә. Ул усал минем белән кача-кача гына уйный бит. Без, бичара Идел аръягы кешеләре, шул бизгәк томаннары арасында туган, шунда үскән, һәр сулышыбызда шул агулы һаваны сулаган шул инде! Аннан котылу юк безгә! Бәхетле "Тау ягы" кешеләре!..
һава шулхәтле тын, хәтта аргы якта болында кычкырган тартар авазлары да вакыт-вакыт ишетелеп китә. Менә бу якта, авыл басуында, аңар кушылып бытбылдыклар да сөйләшергә тотыналар. Авылда этләр өргәне ишетелә башлады, һава яхшы ук яктырды. Мин һаман утырам әле; күзгә йокы керми. Әнә тургайлар да уянды. Аларның искиткеч матур сайраулары күктән ишетелә. Мин, һәммә кошларныкына караганда, тургай сайравын артыграк яратам. Аның сайравында әллә нинди әйтеп булмый торган матурлык, тулылык, тормышның тәмен, рәхәтен татый белү сизелә. Аның шатлыгы эченә сыймаган төсле, аның җыры һич өзлексез, аның кояшка мәхәббәте чиксез, аның гади генә чырылдавы минем бөтен тамырларыма үтләшә ...
Әнә урманда күке кычкырырга тотынды. Аның бик бертөрле "Күк-кү! Күк-кү!" дигән тавышы арасына инде "Күк-кү-ккүк!" дигән авазлар да катышып китә. Ходайның бу бичара кайгылы бәндәсенә дә саташырга вакыт җиткән икән инде. Кинәт миңа бу тавыш язның үткәнлеген аңлатты. "Чынлап та, яз үтте бит",— дип уйладым да әллә ничек күңелсез булып китте. Чынлап та, мин бөтен язны әллә нишләп кенә уздырдым бит. Менә шушы күке тавышы да, яз көне генә ишетелә торган күке тавышы да моңар кадәрле минем бер колагымнан кергән, икенчесеннән чыккан. Мин менә аңар бары саташканнан соң гына игътибар иттем.
һава салкынланып, мине калтыратты. Акрын гына таң җиле исәргә тотынды. Иснәп йокымсырый башлагач, кереп ятаргауйладым. Көн тәмам яктырып җиткән, офык та агарып алсулана башлаган иде инде. Йокыга китеп барганда, башымда өзекөзек фикерләр туглана башладылар: "Менә яз да үтте... әйе, яз үткән икән; тагын бер яз үткән икән... һәммә нәрсә үтә. Идел дә бертуктамый акрын гына агып тора, гомер дә акрын гына, тавышсыз гына узып торган көне... Яшьлек тә үтәр, гомер дә үтеп китәр... Бары тик бер уч туфрак кына калыр... Әнә сандугач та сайрамый хәзер. Аның мәгъшукасы — гүзәл ал гөләп чәчәге дә атып бетереп коелган инде. Шуңарга ул өметсезләнгән дә, сайравын оныткан, сакауланган... Сайрарга теләп башлый да булмагач ташлый... Аның да гыйшкының язы үткән шул..."
IX
Җәйнең яртысы җитеп килә, яңгырсыз, җәйге кызулыклар башланган иде. Мин эсселектән курыкмыйм, ул мине бары рәхәтләндерә генә.
Шундый эссе бер көннең иртәсе иде. Минем Иделгә чыгасым килде дә Рәбигаларга төшеп киттем. Мин аларның өенә кергәндә, Әминә өстәл янында ниндидер китап укып утырадыр иде. Мин аның белән исәнләшкәч:
— Нәрсә укыйсыз? — дип сорадым. Җавап урынына ул китабының башын ачып күрсәтте. Бу — Тургеневның "Новь" исемле романы иде.
Минем:
— Ошыймы? — дип соравыма каршы ул, башын иеп:
— Бик!..— дип җавап бирде.
Мин үземнең ни өчен төшкәнлегемне сөйләгәч, Әминә:
— Мин чыгар идем дә, апа чыгар микән соң? — диде.
— Ник?
— Ул "башым авырта" дип ята бугай...
Әминә күрше бүлмәгә башы белән ишарә кылды. Мин ишек аркылы гына:
— Рәбига туташ, көймә белән чыкмакчы булабыз, чыгасызмы? — дип сорадым.
Ул әллә нинди тавыш белән:
— Сез үзегез чыгыгыз. Мин чыкмыйм, бик эссе...— диде.
— Кәефегез юкмы әллә?
— Юк... Башым да авыртырга тора... Чыгасым килми.
Шул вакытта мин тута белән сеңел арасында нидер булса булганлыгын сизеп алдым.
— Алай булса, икәү генә киттек!
Әминә миңа карап, истиһза беләнрәк көлеп:
— Мин койрык тота белмим ич! — диде.
Мин дә елмаеп:
— Ничего, койрыксыз да йөрербез. Мин Сезне өйрәтермен,— дидем.
Ул, тавышын акрынлатып:
— Әни җибәрсә, чыгармын,— диде.
— Аның шулай Сезне җибәрмәскә дә кодрәте җитәмени?
— Ул мине юләр дип исәпли. Суга төшәр дип куркыр, шуңар күрә, бәлки, үземне генә җибәрмәс.
— Рәбига белән булганда җибәрер идемени?
Минем көлебрәк бирелгән бу сөалемә аның аз гына кәефе китте:
— Ул аны "төплерәк" дип уйлый шул. Аның белән булганда, ул кадәр курыкмый торгандыр.
— Ул вакытта мин үзем Сезгә сакчы булырмын,— дидем.
Әминә:
— Туктагыз, алайса, әнигә әйтеп килим,— дип чыгып китте. Бераздан башына юка киездән басылган киң читле кырым эшләпәсе киеп чыкты. Ишектән чыгышлый мин аңар:
— Сез шул үзегез укый торган романдагы героинядан мисал алырга теләмисезмени? Ул бит бер дә әнисеннән сорап тормый,— дидем.
Ул көлеп:
— Ул ничек тә хикәят кенә бит инде. Алай итеп торып булмый шул инде ул. Кая инде ул безгә марҗа шикелле кыю булырга,— диде.
Без киттек.
Әминә, миңа шаярып карап:
— Бәлки, Сез минем белән генә чыгарга теләми торгансыздыр? — диде.
— Нигә? Юк, бик телим,— дидем.
Шулай итеп, без көймәгә утырып киттек. Әминә, үзе генә булганда, үзен бик күп иркенрәк тота икән. Бүген аерата кәефле көне булгандырмы, ул күп көлә, шаяра иде. Ул бөтенләй минем башымны әйләндерде. Юк, ул мин уйлаганча ук бала булып чыкмас, ахры. Анда балалык шаянлыгына охшамаган бер очкын бар.
— Сез мине беркөнге төсле дулкынга алып кереп куркытмассыз бит инде, Ильяс абый? — диде.
— Акыллы гына булсагыз, алып кермәм,— дидем.
— Ярый инде, алайса, акыллы гына булырмын, җәме? — диде дә үзе шаркылдап көләргә тотынды.
Без сөйләшеп киттек тә бик тиз дуслаштык.
— Сез беләсезме? Без апа белән кычкырыштык бит әле...
— Чынлапмы? Ни өчен?
— Юк нәрсә өчен генә, апа шулай инде ул: бертуктаусыз минем белән булаша да тора.
— Гаеп атта да, тәртәдә дә бардыр инде...
— Ул бит үзе һаман миңа бәйләнергә генә тора, мин аңар үземне тиргәтеп торыйммыни? Талый да тора бит ул мине...
— Мескенчегем, нигә алай тия соң ул Сезгә?
— Кирәкмәс, алай дип әйтмәгез. Мин бер дә "мескен" дип әйткәнне яратмыйм...
Без инде, Иделнең яртысына җитеп, каршыбызга килгән буксир-пароходның астына керми узарга тырыша идек.
Әминә кинәт:
— Беләсезме? Ул бит миннән көнләшә...— дия куйды.
Мин көлеп җибәрдем:
— Ну, шулай укмыни?
— Көнләшә шул. Ул кечкенә чагыннан бирле үк миннән көнләшәдер иде...
"Аһ, садәдел яшьлек!" дип уйладым.
Аргы якка якынлашкан идек.
Әминә:
— Әйдәгез, шушында туктыйбыз,— диде.
Менә көймәбез яр буендагы комга терәлеп туктады. Мин юеш ком өстенә сикереп чыгып, көймәне эчкәрәк тарттым. Әминә көймәдән сикергәндә егыла язды да мин аны тотып калдым, аның тәненең җылылыгыннан минем тәнемә кайнар бер агым, бер электр агымы йөгерде.
Күктә һич болыт эзе юк, көн яхшы ук кыздыра, якында гына куе чытырман булып үскән таллыктан бертөрле рәхәт, әчкелтем тал исе аңкып килә иде.
Әминә:
— Бу таллыкның аргы ягында ни бар икән? — диде.
— Әйдәгез, батырлыгыгыз җитсә, кереп карыйбыз!
— Ник? Анда керү шулай куркынычмыни?
— Юк, куркыныч түгел, читен.
— Әйдәгез, кереп багабыз!
Без, таллыкның сирәгрәк төшен сайлап, агачларны аера-аера кереп киттек. Ләкин бу ифрат читен эш булып чыкты. Күп тә кермәгән идек, Әминә туктап, капризлы тавыш белән:
— Әйем, мин бара алмыйм: күлмәгемнән тоталар,— диде.
— Кире чыгыйк алайса,— дидем.
— Юк, чыкмыйк...
— Алай булса, әйдәгез, мин Сезне күтәреп алып керим.
— Күтәреп? Минеме? Мине күтәреп алып кермәкче буласызмы? — Ул кычкырып көләргә тотынды.
— Ник аңар исегез китә? Әллә үзегезне бик авыр дип белдегезме?
— Күтәрә алсагыз, күтәреп карагыз...
Анымы күтәрмәскә! Шул кечкенә генә, күбәләк күк җиңел Әминәнеме күтәрә алмаска! Миндә, Ходайга шөкер, ул кадәр генә көч бар әле. Киресенчә, мин бу вакытта үземне дию пәрие төсле көчле итеп хис иттем.
Кинәт мин аны ике кулым арасына салып күтәрдем дә талларны чатыр-чотыр сындырып, чытырманлык арасына кереп киттем. Чыбыклар биткә бәрәләр, кулларны тырныйлар иде.
Әминә көлә-көлә кычкырырга тотынды:
— Ильяс абый, җитәр! Чыгыгыз!.. Абау! Минем бөтен битләрем тырналып бетте... Чыгыгыз, дим, хәзер!
Чынлап та, чытырманлык арасына артык керер хәл юк иде. Мин кирегә таба борылдым. Менә тал арасыннан чыктык. Ләкин мин Әминәне һаман да кулымнан төшермәдем. Аны күтәргән килеш яр буйлап ком өстеннән чабып киттем.
Бу вакытта мин үз-үземә нәкъ бер-бер су кызын тоткан урман Тәңресе төсле тоела идем. Аның тәненең җылысы мине тәмам исертә иде.
Әминәнең:
— Юләрләндегезме әллә Сез? Төшерегез хәзер мине! Төшерегез, дим! Хәзер! Югыйсә егылам бит! — дип кычкыруына карамый, мин аны тагы да югарырак күтәрдем. Ул, егылудан куркып, минем муеныма тотынды. Тәмам башым әйләнеп, әллә ниләр сөйлим:
— Әминә, мин Сезне шушылай һавага чөеп җибәрәм дә Сез канатланып, шул зәңгәр һавага очып менеп китәрсез, китешли миңа һава төсле зәңгәр ефәк яулык селкеп: "Хуш, хуш!" — дип кычкырырсыз, ярыймы? — дим.
Әминә талпына:
— Төшерегез, дим мин Сезгә! Ник әллә нинди юләр сүзләр сөйлисез? — ди.
Мин аны җиргә төшердем дә кинәт үземнең ни эшләгәнем турысында уйламыйча гына күкрәгемә кыстым. Ул берничә секундка гына хәрәкәтсез калды. Күкрәгем өстендә аның йөрәгенең еш-еш сикергәнен тойдым. Чәчләреннән нинди татлы резеда исе килә. Юк, бу ислемай исе түгелдер, аның чәчләре үзе шулай хуш иследер... дип уйлыйм мин шул чакта.
Менә ул акрын гына тавыш белән:
— Нишлисез Сез? Әллә шаштыгызмы? — диде дә, минемкулымнан ычкынып, кызарган битен куллары белән каплап, көймәгә таба йөгерде. Мин дә акрын гына аның артыннан киттем. Инде мин урман Тәңресе күк түгел, бәлки арт аягына баскан аю төсле авыр атлый идем. Көймәне суга этеп төшереп, ишәргә утырдым. Без Иделнең аргы ягына чыгып җиткәнче бер авыз сүз сөйләшмәдек. Үзебезне нәкъ бер-бер гаеп эшләгән балалар шикелле хис итеп, бер-беребезгә туры карамаска тырыша идек. Шушы Идел аркылы чыккандагы минутлар шикелле акрын үткән вакыт минем гомеремдә икенче тапкыр, валлаһи әгълам, булмагандыр. Бу миңа нәкъ сират кичү белән бер булды. Яр кырыена атлау миңа нәкъ җәннәт ишеге төбенә килеп җитү төсле тоелды. Мин көймәне рәтләп маташканда, Әминә әллә кайчан киткән иде инде. Вакыйганың әүвәле-ахыры шушы булды. Ләкин шушы хәлләр исемә төшкән саен, әле дә булса мин уңайсызланам, аркаларым чытырдый, үзем тик торганда унсигез яшьлек малай шикелле кызарам...
Бу вакыйгалардан соң мин бер атна чамасы Рәбигаларга бармадым. Мин бу вакытта бөтен күңелем белән рәсем ясарга бирелгән идем. Иртәдән кичкә кадәр әле анда, әле монда бер кәгазь артыннан икенчесен акварель белән пычрата идем. Мин бер генә тапкыр иттифакый авылда Рәбиганы очраттым. Ул миңа: "Сез безне бөтенләй ташладыгыз бу арада",— диде.
Икенче бер көнне мин Идел буенда Әминә белән Рәбиганы очраттым. Алар үзләре генә түгел, яннарында бер егет тә бар иде. Мин аның кем булганлыгын беләсем килде. Башта мин аны урыс дип белгән идем, ләкин ул татар булып чыкты. Мине аның белән таныштырдылар. Исеме Вәлид икән. Рәбига миңа бервакытны үзләренең Уфада кардәшләре барлыгын сөйләгән иде, шуларның берсе булырга кирәк, дип уйладым. Чөнки кызлар үзләрен аның белән бик үзчә тоталар, "син" дип эндәшәләр иде. Чынлап та, ул Уфаныкы һәм аларның аталары белән бертуганның углы булып чыкты. Безнең якныкы түгеллеген аның сөйләшүеннән үк белергә мөмкин иде.
Әллә нишләп мин аны артык дикъкать белән тикшереп карадым. Башында политтехникум студентының фуражкасы, өстендә кыек якалы кара сатин урыс күлмәге, билендә ак зинар иде. Аның матур диярлек, тазалыктан кызарып янып тора торган йөзе, бераз майлырак кара күзләре, кызыл иреннәре өстендәге инглизчә кечкенә генә итеп калдырып кыркылган кара мыегы әллә нишләп миңа ошамадылар. Рәбигалар белән үзен кардәшчә сәрбәст (ирекле.— Төз.) тотуына минем аз гына ачуым килде. Ни өчен мин дә аларга кардәш булмадым икән?!
Әминәнең бу студентка аерым ягымлы караш белән карап куюлары минем күземнән яшерен калмады. Шул вакытта беркөнге вакыйга исемә килеп төште. Күзләре минем күзләремә иң якын булган вакытта Әминә миңа да берничә секунд шундый ук караш белән караган иде бит. Ләкин Әминә ул вакыйга турысында бөтенләй оныткан иде, ахры. Мин дә, әлбәттә, аны бер дә булмаган төсле итеп исәпләргә тырыша идем. Вәлид күбрәк Әминә белән сөйләшә иде. Ахрысы, аларның серләре килешәрәк торгандыр, дип уйлап куйдым. Үзем Рәбига белән җыен юк-бар сүзләр турысында сөйләшергә тотындым.
Шулай итеп, безнең кечкенә генә дөньябызда яңа бер кеше заһир булды...
Тиз заманнан миңа Вәлид белән якынрак танышырга туры килде. Мин аны үземнең тора торган җиремне карарга чакырган идем. Көннәрдән бер көнне ул миңа килеп керде. Ул үзенең каты калын тавышы, зур гәүдәсе, итекләренең шакылдавы белән бөтен бүлмәне тутырды.
— Исәнмесез... Сезнең исемегез Ильяс шикелле... Шулай бит? Мин Сезгә инде өченче тапкыр килүем. Сезне һич өйдә очратыр хәл юк. Кайда йөрисез соң Сез? — диде.
Мин үземне әллә кайда йөргәнем, өйдә булмавым өчен гаепле шикелле итеп хис иттем.
Ул бөтен кыяфәте белән гүя сәламәтлекнең мөҗәссәм (мәһабәт.— Төз) сурәте иде. Тазалыкны күрү һәрвакытта зәгыйфьрәк бәдәнле кешедә көнләшү сыман бер тойгы тудыра. Мин дә шундыйрак хис белән аның таза җилкәсенә карадым. Көн эссе булганга, ул тирләгән, фуражкасын салып, яулык белән маңгаеннан аккан тирне сөртә иде. Мин аның чәчләренең бераз дулкынлы, ялтыравыклы, кара икәнлегенә игътибар иттем. Аның соры киндер күлмәге калак сөякләре турысында, тирдән юешләнеп, тәненә ябышып тора. Гомумән, аның бөтен гәүдәсеннән, күн итек исе белән бергә катышып, бертөрле ирләргә махсус тазалык исе аңкый иде. Беләсезме, кайбер баскан урынында тора алмый торган яхшы атлардан шундый таза ис килә...
Ул, фуражкасын куеп, минем сәкемне сындырырлык итеп утырды да:
— Сез нәрсәгә берьялгызыгыз монда монах кебек торырга уйладыгыз, ә? — дип сорады.
— Монда тынычрак,— дидем.
— Фу, эссе! Сез су керәсезме?
— Мин һәр көнне иртә белән коенам.
— Мин дә коенгаладым да, бер дә коеныр өчен җайлы урын таба алмадым. Теге якка комлыкка чыгып коенсак шәп булыр иде.
Мин аңар бергә көймә белән чыгып коенгаларга тәкъдим иттем. Без сүзгә керешеп киттек. Ул Петербурда политтехникумда укый икән. Уфа һәм андагы тормыш хакында сөйләштек.
— Уфада җәйне бик күңелле үткәрәләр, дип сөйлиләр. Сез ничек андагы компанияне ташлап, безнең Казан ягына килергә уйладыгыз? — дидем.
— Дөрес, бу елда яз көне бик хозур узды. Хәзер инде халык кайсы кая таралышып беттеләр. Кызулыклар башланды. Миңа бу елда барыбер Питерга иртәрәк барырга кирәк. Ныклап имтиханнарга хәзерләнәсе, аннан соң дипломный работаны бетерәсе бар. Мин бит, бетереп булса, бу ел институтны бетерергә уйлыйм... Менә шуңар күрә мин Уфадан китәргә ашыктым. Өйдә ятканда бер дә эшли алмыйм мин: ялкаулык баса.
— Сез, алай булгач, монда озакка калырга уйламыйсыз икән?
— Юк, бераз торырга уйлыйм әле, мин бит, беләсезме, охотник. Идел буенда үрдәк ату — минем иң яраткан эшем. Мин монда әле Казандагы бер иптәшемнән мылтык алып килмәкче булдым да, Питрауны монда уздырып, бераз үрдәк атып калырга исәплим.
— Сезнең Агыйдел буенда үрдәк булмадымы әллә? — дип, башымны белмәгәнгә салып, сорау бирдем.
— Бар, конечно! Теләгән хәтле, тик хәзер охота вакыты түгел әле. Уфадан чыгар алдыннан гына сеңелләрдән хат алдым. Алар үзләренең монда торганнарын язганнар, Питерга барышлый, юл туры килсә, үзләре янына керә китәргә чакырганнар иде. Мин, шулай итеп, тоттым да, Казанда туктап, шушында килдем,— диде.
"һай, һай, коры сеңелләр генә микән соң алар сиңа?" дип күңелемнән кичердем.
Ул минем бүлмәмә бер күз йөртте дә:
— Сез, ахры, охотник түгел? — диде. Аның тавышында бертөрле истихфаф сизелә иде.
— Юк... Гомеремдә бер мылтык тотканым юк, чыпчык та атканым юк,— дидем.
— Югыйсә бергә охотиться иткән булыр идек. Жаль! — диде. Бераздан: — Сез журналист шикелле? Мин кызларның сөйләвеннән шулай аңладым,— дип сорады.
— Әйе, мин газетада эшлим.
— Хәзер ташладыгызмы әллә?
— Юк, ташламадым, бары ял итәргә генә килдем, кыш көне арыла, аннан соң бу ел авырдым да мин азрак...
— Сезгә газетагызны ташлап торырга мөмкинмени шулай?
— Ник мөмкин булмасын. Мин бит анда ул кадәр кирәкле кеше түгел. Мин үземә үзем хуҗа. Мине беркем дә ирексезли алмый. Аннан соң, бай булмасам да, бик экономияле кеше мин: кыш көне җыйган берничә тәңкә акча миңа җәйне буш үткәрергә мөмкинлек бирә. Аннан ары, мин моннан да язып торгалыйм...
— Сез үзегез төп Казанныкыдыр?
— Әйе, мин Казан кешесе. Дөресен әйткәндә, мин Казан артыннан. Ләкин күптәннән бирле Казанда торам. Минем әти бер авылда мулла иде. Аның үлгәненә берничә ел була инде. Мин — бывший шәкерт һәм бывший неудачный аттестатниклардан...
Вәлид көлде дә, яшьләрдән атаклырак берәүнең исемен атап:
— Әхмәт аттестатка тота алдымы әле? — дип сорады.
— Юк, тота алмады. Ул да ташлап, башка эшкә кереште инде хәзер,— дидем.
— Мин аның белән Уфада танышкан идем. Хәзер ни эш бетерә? — диде. Шулай итеп, без сөйләшеп киттек. Ул миңа Петербур тормышын сөйләде, мин Казан тормышын. Ул, Казан яшьләрен Петербур яшьләре белән чагыштырып, Казанныкыларны бик яман тәнкыйть итәргә кереште. Ул әйтә: "Сез, Казан яшьләре, йоклыйсыз, сезнең казан астыгыз сүнгән",— ди. Шуннан без Казанның татар дөньясы өчен мәркәзме, түгелме булуы мәсьәләсенә керешеп киттек. Кырык мәртәбә чәйнәлгән мәсьәләләрне кырык беренче мәртәбә әвәләргә керештек. Ул Казан өстенә бик каты ябырыла башлады. Казан, ди, фәлән, ди, төгән, ди, сездә иҗтимагый хәят юк, ди. Барганнан-барганга минем Вәлидкә ачуым килә башлады. Азрак "ватанпәрвәрлек" хисем кузгалды, ахрысы... Нигә инде, дим, бу морза малае үзенең татарча рәтләп сөйли белмәвен, ата-бабасының татарча укыйяза белмәвен онытып, миңа милләтчелек сатып утыра? Миңамы соң, 1905 еллардан бирле диярлек Казанның матбугат галәмендә кайнаган кешегә аннан дәрес алырга? Көлке бит, билләһи! Аның сүзләренең яртысыннан артыграгы урысча. Шулкадәр ки, аның сөйләгәннәрен үз теле белән яза башласаң, язарга да мөмкин булмас иде. Дөрес, игътираф итәргә (гаепне танырга.— Төз.) кирәк, мин үзем дә сөйләгәндә урысчаны кирәгеннән артыграк кыстырам, ләкин, һәрхәлдә, аның дәрәҗәсендә үк түгел инде! Мин аның белән сөйләшкәндә юри мөмкин кадәр татарчарак сөйләргә тырыша идем.
Үземнең теләмәвемә карамыйча, мин бәхәскә керешеп китеп, күп сүзләргә җиттек: Казанмы, Уфамы, Оренбурмы иҗтимагый хәят ягыннан алда тора, кайсы татар өчен "мәркәз" булырга лаек дигән мәсьәләдә шул заманның матбугатында чәйнәлгән сүзләр, китерелгән дәлилләр — берсе дә калмады. Вәлид Казан зыялыларын эшлексезлектә, сәфаһәттә (ахмаклыкта.— Төз.), бер-берсе белән газета сәхифәләрендә эт урынына кычкырышып вакыт уздырудан башка эшләре булмауда гаепли иде. Ул әйтә: "Сезнең Казаныгыз тынчык бер сазламыкка әверелгән. Бөтен юньле кеше Казан һавасына чыдый алмый качалар",— ди. Эш Казан газеталарына килеп җиткәч, мин үземнеүзем тыя алмый, яхшымы-яманмы Казанның атаклы газеталарыннан берсенең язучысы булуым сыйфаты белән кызу-кызу җавап бирергә керештем. Чөнки бу минем азрак хөббе нәфесемә (мин-минлегемә.— Төз.) барып кагыла иде. "Безнең Питер" дип кенә сөйли торган Петербур студенты тарафыннан Казан сүгелә алган тикле сүгелде, хур ителә алган кадәрле хур ителде. Тукайны үтерү дә, Думага депутат сайлый алмау да, "бюрога" вәкил җибәрмәү дә — берсе дә онытылмады. Шуннан соң үзенең Питерын, Петербур яшьләрен, Петербур студентларын, үзләренең фикерлелекләрен, милләткә хезмәт өчен тырышуларын, җәмгыятьләрен, кружокларын, вечерларын, спектакльләрен сөйләргә, шулар белән мактанырга кереште. Әлхасыйль, аның һәрбер сүзеннән күптән түгел генә гимназия бусагасыннан, урыслы галәменнән төшеп, яңа хәятка катнашып киткәнлеге, бу эшләр, бу "милләтчелек" әле аңар яңа да, мөһим дә, күңелле дә бернәрсә булуы сизелеп тора иде. Үтәли күрәм бит инде мин аны, мондый егетләрне! Аның ике сүзенең берендә "без студентлар" дигән сүзне кыстыруы мине елмаерга мәҗбүр итә иде. Сүз арасында мин аны бүлдереп: "Әллә Сез Петербурны мәркәз итмәкче буласызмы?" — дип сорадым. Аның ачуы килде, ләкин белдермәскә тырышты. Тагын да кабартыбрак Петербурны мактарга кереште. Мин тыңлап утырдымутырдым да ахрысында туйдым, косасым килә башлады.
Менә мин шулай шушы мактанчык Петербур студентының фәлсәфә сатканын, аның Казанны сүккәнен тыңлап, йотып утырырга мәҗбүр идем. Үземнең Казан газеталарының берсендә эшләүче журналист исемен күтәргән бер кеше була торып, аңар авызын капларлык бер җавабы шәфи (ышандырырлык җавап.— Төз.) бирә алмаганлыгым өчен үз-үземә ачулана идем. Бу сөйләшүнең Рәбигалар алдында булмавына, минем бу хурлыгымны аларның күрми калуына эчемнән мең мәртәбә сөендем. Без бу утырыштан соң Вәлид белән дошманнар шикелле аерылышмасак та, ул минем күңелдә яхшы тәэсир калдырмады, мин аны яратмадым. Белмим, бәлки бу турыда минем "ватанпәрвәрлек хисем" гаепледер, ләкин ни өчендер Вәлид миндә беренче күрүемдә үк шундыйрак тәэсир калдырган иде. Шул яратмау, аңар каршы булган бертөрле кирелек хисе миндә аның белән танышлыгыбызның ахырына кадәр дәвам итте.
XI
Кичке салкын төшми торган җәйге кичләрдән берсе иде. Без дүртәү түбәнтен, Идел буйлап вак таш сибелгән яр кырыйлап акрын гына барабыз. Сул ягыбызда су, уң ягыбызда биек ярлар һавага күтәрелеп китәләр. Идел өсте тын, тынган һавада бары тик пароход көпчәкләренең генә дыңгырдаганы бер акрынлап, бер катыланып ишетелә. Аларның кычкырткан тавышлары вакыт-вакыт һаваны яра, пароходларның яшел, кызыл утлары караңгылыкта акыртын гына агалар, маш башларында яндырылган фонарьлар да, йолдыз шикелле, күктә йөзәләр. Пароход артыннан калган дулкыннар әледән-әле тавышсыз-тынсыз гына кырыйга якынлашып, кинәт шаулашып, күбекләнеп ярга һөҗүм итәләр. Офыктан аз гына югары һавада асылынып торган алтын табак күк тулы айның яктысында бу дулкын түтәлләре гүя майлы төсле шомарып, ялтырап күренәләр.
Без Вәлид белән бик яман фәлсәфә сатабыз. Безнең сөйләшкән сүзләребез кызларга кызыксыз булганга, алар бездән алдарак, икесе ни хакындадыр акрын гына сөйләшеп баралар.
Ничектер сүздән сүз китеп, Вәлид миңа: "Сез, алайса, эгоист икәнсез",— дигән иде. Без шуннан озын сүзгә керешеп киттек. Мин Вәлидкә эгоизмның "шәплеген" исбат итәргә керештем. Сөйләшеп килгән сүзне дәвам иттереп, ул:
— Алайса, Сез дөньяда бөтен тормыш эгоизмга кылынган дип барасыз икән? — диде.
— Әйе, шулай, бөтен галәмнең нигезе бары тик эгоизмга, һәркемнең, һәр җан иясенең үз-үзе өчен торырга теләвенә корылган дип уйлыйм,— дидем.
Без бу фикерләребезне, әлбәттә, монда язылганча түгел, бәлки ярты телле татар зыялылары сөйләшә торган ярым урысча, ярым татарча бер телдә сөйли идек.
— Сез, алайса, адәмнең рухында яхшылыкка, икенче кешеләргә яхшылык теләүгә мәел барлыгын инкяр итәсез икән? Бу бит абсурд.
— Бер дә түгел. Кешенең хисләрен үзенә һәм кешегә яхшылык теләү дип икегә бүлүне әхлакчылар гына уйлап чыгарганнар аны. Чынлыкта һәрбер кеше үзенә генә яхшылык тели,башкаларга яхшылык кылган чакта да ул үз рәхәтен, үзенең җан тынычлыгын гына күз алдында тота. Башка кешеләрнең газап чигүләрен, читлектә булуларын күрү кеше өчен күңелсез. Үзенә күңелсез булганга күрә генә ул башкаларның газабын бетерергә, димәк, "яхшылык кылырга" мәҗбүр була.
Вәлид кыза төшеп:
— Сезнең сөйләгән сүзләрегез һәммәсе софизмнан гыйбарәт,— ди.
— Ни өчен бу кешеләр күзгә күренгән бер хакыйкатьне инкяр итәргә теләсәләр, гомуми (шаблонный) сүзләр истигъмаль итәләр икән?
— Бөтен мәсьәлә моралист әфәнделәрнең ялгышуларында,— дим мин.— Эгоизм ул — табигать кануны. Шуңар күрә дә ул начар була алмый, адәмнең рухындагы яхшылыкның да, яманлыкның да бары кешенең эгоизм хисеннән генә килүе әйтелгән диярлек бер хакыйкать бит инде...
Гаҗәп! Бу кешенең ахмаклыгына һич чик юктыр, ахры: тора тора да: "Мин сезнең сүзегезне аңлап бетермим",— ди, яисә: "Сезнең бу фикерегезнең әллә кай җире миңа ачык түгел",— ди. Бу сүзләрне ул бик эре генә, вәкарь белән генә әйтә белә. Каян өйрәнгән бу оста моназарачылар (бәхәсләшүчеләр.— Төз.) гадәтенә? Үзенең Петербур "түгәрәк"ләрендә өйрәнгәндер шул. Ләкин ул иң гади әйберләрне дә аңларга теләми. Мәсәлән, ул миңа вөҗдан турысында сөйли. Имеш, вөҗдан альтруизмның нигезе икән. Мин аңар әйтәм: вөҗдан эгоизмның бертуган кардәше ул, дим. Ул миңа, кайбер кешеләрнең үз җаннарын тәһликәгә сала-сала (куркыныч астына куеп.— Төз.), һичбер төрле үзләренә мөнәсәбәтләре булмаган ят кешеләрне коткаруларына әллә никадәр мисаллар китерә. Мин аңар әйтәм: фидаилек ул шул эгоизмның иң гали формасы гына, дим. Дөньяда рухлары шундый төзелгән кешеләр бар ки, алар үзләренең вөҗдан борчулары дип ышанган бәгъзе эшләрне эшләмәсәләр, дөньяда торуга караганда, үлүне артыграк күрәләр. Чөнки гакси хәлдә (башкача булганда.— Төз. ) алар үз тынычлыкларын югалталар, аларның үз тормышларының тигезлеге югала. Икенче төрле әйтсәк, "вөҗдан газабы"на грифтар (дучар.— Төз.) булып, аларга инде тормыш тормыш төсле күренми башлый. Соң, бу эгоизм булмый, нәрсә булып чыга инде? "Фидакарьлек"нең дә бөтен төбе шул үз-үзеңә яхшылык теләүгә барып туктамыймыни?
— Алай булгач, Сезнеңчә, инсанның рухында мөкатдәс булган һичбер әйбер юк, пакь тойгыдан торган һичбер эш булырга мөмкин түгел икән,— ди Вәлид.
— Сез һаман да әле эгоизмга начар күз белән карауда дәвам итәсез икән, Вәлид,— дим.— Әйтерсең эгоизм — инсан рухының начар ягы гына. Ник Сез, эгоизм дигәч тә, хәзер бер ямьсез, начар сыйфатны гына күз алдыгызга китерәсез, теләсәгез, кешедә "мөкатдәс эгоизм" хисе бар. Сез аны теләгән кадәр тәкъдис итәргә (олыларга.— Төз.) ихтыярлысыз. Әмма мин үзең өчен яхшылык теләүне һичбер төрле начар эш дип әйтә алмыйм...
Кешеләрнең бер "утырып куелган" мәфһүмнәргә (мәгънәләргә.— Төз.) никадәр нык ябышучан булуларына, инсаннар өстеннән "сүзләр"нең хакимияте шулкадәр куәтле булуына исем китә минем. Мәсәлән, Вәлид минем хакымда, бу бөтен галәмнең төзелешен астын өскә китерә, дип уйлый торгандыр инде. Мин исә бөтен әйберне үз урыннарында калдырам...
Бу вакытта без Иделнең борылган җиренә килеп җиткән идек. Туташлар туктадылар да Рәбига, безгә таба борылып:
— Сезнең фәлсәфә сатуыгызның бер дә очы булмас, ахры. Әйдәгез, кире борылабыз; әни күптән безне чәй эчәргә көтә торгандыр инде,— диде. Без дә туктадык. Әминә сокланган күзләре белән гәрәбә төсле сары зур түгәрәк айга карый иде. Аның күзләре тирәнәйгәннәр, шул матур күзләрдә тормыштан рәхәтләнү, ләкин шуның белән бергә тулып җитмәгән бәхет сизелә иде. Ул "Ах!" итеп бер сулады да:
— Карагыз әле, нинди матур! — дип куйды.
Мин исә аның үзенә сокланып карыйм. Юкка бу кыз безнең заманда, безнең шикелле тормыш хакында фәлсәфә генә сата белә торган, үзләре рәхәтләнеп дөньяда тора белми торган күңелсез кешеләр арасында дөньяга килгән, дип уйлыйм мин. Аңар моннан күп заманнар элек төшлек ягында, кызу якты кояш астында ак баганалар белән, мәрмәр һәйкәлләр белән бизәлгән борынгы "Эллада"да торырга кирәк иде. Мин аны шулай итеп күз алдыма китерәм: әнә ул борынгы юнан кызлары кия торган җиңел ак күлмәктән, көлтә күк итеп тузгыткан чәчләрен йөзем яфраклары белән чорнаган килеш үзе шикелле үк матур, яшь һәм шат кызлар, егетләр белән бергә "Бахус" шәрәфенә ясалган бер бәйрәмнән кайтып килә. Шат күңелле Тәңре "Бахус"ның бүләге — татлы йөзем шәрабы аркасында аларның күңелләре шат, рухлары күтәренке; алар шатлыклы җырлар җырлыйлар, шатлыклары тулып ташыганга, бер-берсе белән кулга-кул тотынышып бии-бии алга баралар... Менә мин аны дәфнә һәм зәйтүн агачларының күләгәсенә яшеренгән кечкенә генә, мәрмәр баганалы мәгъбүднең (табыныла торган зат.— Төз.) кардан ак баскычлары өстендә, үзе шикелле үк гүзәл, күккүзле, бөдрә чәчле бер егетнең кочагында күрәм. Яшь егет, оялган күзләрен түбән төшереп, аңар беренче мәхәббәт сүзләрен сөйли. Шушы түп-түгәрәк сары ай гына алар өстенә үзенең серле яктысын чәчеп, Әминәнең бәхеттән, тормыш рәхәтеннән томанланган күзләренә карый...
XII
Беркөнне мин авылга төшкән идем. Рәбигалар йортына таба борылдым. Бүген бер аларга кермәскә дә уйлаган идем. Ләкин шулай авылга төшкән саен аларга кереп чыгуны гадәт иттем инде мин. Аларда кирәгеннән артыграк еш булуымны үзем дә сизәм сизүен, ләкин әллә нишләп һаман саен шул бик таныш кызыл түбәле йортка таба борылудан үземне тыя алмыйм. Мин рәсем белән маташуымны тагын ташладым, чөнки ул мине туйдырды. Мин бернәрсәгә дә озаклап күңел куя алмыйм. Бөтен бәхетсезлегем дә шунда минем!
Шушы кызыл түбәле йорт минем башыма бәла булды. Аның аркасында мин үземнең ирегемне, хөрриятемне югалттым. Алар килгәнче мин үземне нинди иркен, богаудан ычкынган хайван күк азат итеп хис итә идем. Менә мин тагын тормыш капкынына эләгә башладым бугай инде. Мин үзем теләгәнчә генә тора алмыйм хәзер. Мәсәлән, юк кына нәрсә: мин, кеше күзенә ямьсез күренмәс өчен өс-башымны элеккегә караганда төзәтебрәк йөри башладым. Кая киттең син, минем әүвәлге үз теләгәнемчә торырга ирек бирә торган хөрлегем?
Әнә минем аякларым да хәзер сүземне тыңларга теләмиләр. Нигә минем йөрәгем кысыла, нигә ул ешрак тибә? Юкса мин үз йөрәгемнең хәрәкәтенә дә баш була алмый башладыммы инде?
Ишектән керүемә миңа Фатыйма абыстай очрады. Аның очравы үзе минем бөтен кәефне бозарга җитә. Яратмыйм мин, хикмәт, шул кызыл битле, юантык хатынны. Аның иттән, майдан төеп тутырган туп төсле түп-түгәрәк юантык гәүдәсе миндә һәрвакыт җирәнү төсле бер тойгы уята. Аның минем үзләренә килеп йөрүемне бик яратып бетермәгәнлеген мин әллә кайдан сизәм. Аның бөтен рухында дөньяга иске тормыш ноктаи нәзарыннан карау бик нык тамыр җәйгән әле. Ул "тәрәккыйпәрвәр" булып күренер өченме, әллә укыган кызларына тәлинкә тотыпмы, моны яшерергә тырыша. Ләкин без капчыкта ятмый — мин сизәм аны. Менә шул минем саруымны кайната. Аның кирәгеннән артык дәрәҗәдә хуш кабул иткән булып, тәкәллефләнеп маташуы минем ачуымны китерә.
Аның бүген нигәдер кәефе киткән иде. Мин моны күргәч тә аңладым. Өйдә Рәбига нәрсәдер җыештырып йөри иде. Фатыйма абыстай, ишектән чыгып барышлый, аңар карап:
— Безнең Әминә кая китеп юк булган соң тагы, Рәбига? — дип сорады.
Рәбига:
— Вәлид белән чыгып киттеләр бугай алар. Балык тотарга дип киткәннәрдер, ахры,— диде.
Моңар каршы икенче бүлмәдән Фатыйма абыстайның:
— Һаман Вәлид белән дә Вәлид белән. Бу нинди, бер бетмәгән, өйне ташлап әллә кая югалу инде?! Өй җыелмаган, аш өендә эшләр кырылай кырылып ята. һәммәсе әни өстендә...— дип сукранганы ишетелде.
Рәбиганың анасы өчен минем алда азрак оялганы сизелә иде. Ул рәтли торган әйберләрен рәтләп бетерде дә:
— Мин дә качам. Бүген әнинең ачуы чыккан. Андый вакытта аның гадәте: әллә нинди юк эшләр табып, безне бертуктаусыз юк эшкә кушып тора. Әйдәгез, бер-бер җиргә китәбез,— диде.
Миңа әллә нишләп җиңел булып китте.
— Әйдәгез, әйдә! — дидем.
Ул тиз генә көзге алдында башына күк ефәк шарфны чорнап бәйләде дә, без чыгып киттек.
Рәбига көлә-көлә:
— Кайткач әни буран уйнатыр инде... Әйдә, уйнатса уйнатсын, бетәр әле,— диде. Бераздан: — Вәлид монда килгәннән бирле ул шулай тузгый башлады. Беләсезме, әллә нишләп Вәлидне аның пәрие сөйми, һаман да әле аның монда килеп тора башлаганына ачуы килеп йөри. Аннан ары аның ачуын бездән ала. И Ходаем... Бик кызык аларны бергә килгәндә карап утыруы...— диде дә башын артка ташлап көлде.
Яратам мин аның шулай "И Ходаем!" дип, башын артка ташлап көлүен...
— Кая барабыз соң? — диде дә, җиңемнән тотып: — Карагыз әле. Сез миңа һаман үзегезнең тора торган җирегезне күрсәткәнегез юк бит әле,— дип, минем күзләремә карады.
— Әйдәгез, күрсәтәм,— дидем. Җиңемнән тотып, шул сүзләрне әйтүе өчен мин эчемнән Рәбигага мең-мең рәхмәтләр укыдым. Бу вакытта дөнья йөзендә иң бәхетле кеше мин идем.
Без алма бакчаларының читәннәре буйлап урманга таба менеп киттек. Мин тора торган бакчага җиткәч, Рәбига:
— Бу юләр урыс нәрсәгә монда ук менгереп бакча ясаган инде? — диде.
— Минем өчен махсус! —дип җавап бирдем.
Минем өем Рәбигага ифрат ошады.
— Нинди күңелле! Сез нинди хозур җирдә торасыз икән: бөтен Идел күз алдында гына! — диде. Аның бу сүзе мине шатландырып, күңелемне горурлык белән тутырды.
— Мин дә шулай берьялгызым шушындый бер җирдә торыр идем. Карагыз, алмаларыгыз нинди дәү булганнар. Алма пешкәч, мин Сезгә алма ашарга килермен әле, ярыймы? — диде.
— Рәхим итегез, бөтен алма Сезнеке! — дидем.
Шуннан соң мин аңар үземнең патшалыгымны, бөтен җирсуларымны күрсәтергә тотындым. Үзем кызыклырак дип белгән һәммә урыннарга алып йөрдем. Без тауларга да мендек, чокырларга, елгаларга да төштек. Бу әйберләр һәммәсе миңа күптән таныш булса да, алар Рәбиганы чиксез куандырдылар, мин исә аның куанганына карап куана идем. Мин аңар кош оялары табып күрсәттем. Без кош балаларын караган вакытта аларның ата-аналары, чырылдашып, безнең тирәдә очалар иде.
Ахырдан без, йөри-йөри арып-талып беткәч, Идел буена төштек. Мин аңар үзем генә белә торган таш тау эченә казылган мәгарә тау тишеген күрсәттем. Без аның эченә дә кереп карадык. Анда баздагы төсле салкын һәм караңгы иде. Тау тишегеннән чыккач, мин Рәбигага хәйләкәранә карап:
— Мин Сезгә бит әле иң кызык әйберемне күрсәтмәдем, актыкка калдырдым,— дидем.
— Нәрсә соң ул? Күрсәтегез,— дип кызыксынды.
— "Очан су" ул,— дидем.
— Ничек? Күрсәтегез әле,— диде.
Мин аны Идел буйлап алып киттем. Бераз баргач:
— Ишетәсезме? — дип сорадым.
Ул туктап тыңлады да:
— Әллә каян су ага...— диде.
Менә без чишмә янына килеп җиттек. Чишмә, тар гына елга төбеннән агып чыгып, Иделгә төшә, Иделгә җитәрәк кенә текә ташлы ярдан ике аршин кадәр биеклектән шарлавык булып атылып төшә иде.
— Менә "Очан су" шушы инде,—дидем. Без аның янына ял итәргә утырдык. Чишмә бертуктаусыз бертөрле тавыш белән шаулап ага иде.
Без аның боз күк салкын сай суын кулларыбыз туңганчы бармакларыбыз аркылы үткәрдек. Хәтта учларыбыз белән эчеп тә бактык. Аның суыннан тимер тәме килә иде.
Рәбига кулындагы чыбык белән юеш җиргә нәрсәдер яза иде. Мин карадым. Җирдә "Рәбига, Рәбига, Рәбига" дип язылган иде.
Мин аңар:
— Сез исемегезне шулай язасызмыни? — дидем.
— Ничек язарга кирәк соң? Дөрес түгелме әллә?
— Юк, дөрес. Алай да мин Сезнең урында булсам, "й" белән, Рәбийга, дип язар идем.
— Ни өчен? Мин кечкенәдән шулай язарга өйрәнгән инде...
— "Рәбига" дигән сүз — мәгънәсез... "Рәбийга" — матуррак. Аннан әллә ничек яз исе килеп тора...
Рәбига әллә ничек аңламыйчарак миңа карады да җавап бирмәде. Ахры, аның гарәпчәдән хаззе (белеме.— Төз.) күп булмаска кирәк. Белмим, минем соңгы сүзләрем аерым бертөрле аһәң белән әйтелгәнмедер, Рәбига әллә ничек үзен аз гына уңайсыз хис иткән төсле булды. Кулындагы чыбыгы белән тизтиз җиргә ниндидер сызыклар сыза иде. Бераздан ул, утырган урыныннан торып, салкын гына:
— Әйдәгез, кайтыйк инде,— диде.
Без юл буе бернәрсә дә диярлек сөйләшмәдек.
Авылга җиткәч, ул, туктап миңа кулын сузды да:
— Сез үзегезгә таба кайта торгансыздыр инде, хушыгыз! — диде.
Мин дә аңар каршы килергә җөрьәт итмәдем, шунда калдым.
Берничә адым киткәч, ул, миңа таба әйләнеп:
— Ишетәсезме, "Рәбийга" түгел, "Рәбига, Рәбига" диде дә, елмаеп, кире борылып, тиз-тиз атлап китте. Мин аның артыннан карап калдым. Бу чакта үземне тагы тышауланган, богауланган итеп хис иттем мин. Ләкин нинди рәхәт, ефәк богау иде бу...
XIII
Беркөнне кичкә таба без Рәбига белән икәү Иделнең аргы ягында болында йөри идек. Печән чабарлык булып өлгергән, кай кыр түбәнрәк урыннарда билгә җитә яза иде. Бөтен болын чәчәк диңгезенә әверелгән! Рәбига, гомумән, чәчәк ярата иде. Ул зур бер көлтә чәчәк җыйды; мин дә аңар җыештым.
Рәбиганың бүген әллә нишләп кәефе яхшы түгел, нигәдер эче пошкан төсле күренә иде.
— И Ходаем, без бу печәнне бик таптыйбыз инде. Хуҗалары күрсәләр, безне ачуланырлар иде,— диде.
— Тапталсын! Җирдә үскән печәннең хуҗасы Алла аның,— дидем.
Без бик озак сөйләшми тик йөрдек. Бүген Рәбига бик аз сөйләшә, мин инде күптәнге сүзсез кеше.
— Сез әллә нишләп кәефсез бүген, Рәбига туташ,— дидем.
— Бер дә кәефсез түгел, каян уйлап чыгардыгыз? — диде дә бераздан: — Сез минем белән килгәнегезгә үкенәсез, ахры? — дип өстәде.
— Сез ни сөйлисез? Юк, ник үкеним? Ул ни дигән сүз?
— Әминә булса, Сезгә күңеллерәк булыр иде...
— Ник?
— Шулай... Ул сүзгә дә оста. Минем шикелле караңгы чырайлы да түгел. Кокетничать итә дә белә...
— Ах Алла! Мин Сезне бер дә караңгы чырайлы дигәнем юк ич соң. Аннан ары, нигә инде монда Әминәне китереп кыстырырга? Аның ни гаебе бар? Миңа берәүнең дә кокетничать итүе кирәк түгел...
— Конечно, Әминәнең бер катышы да юк. Мин аны болай гына әйтәм. Менә Сез үзегез үк аны якларга тотындыгыз ич әле...
— Менә тагы кирәк булса! Бер дә мин якларга тотынганым юк. Сез үзегез уйлап чыгарасыз аны. Сез бүген әллә нишләгәнсез. Сезнең белән ике авыз сүз сөйләшергә дә мөмкин түгел...
— Сөйләшәсегез килмәсә, сөйләшмәгез инде, алайса.
Мин җавап бирмәдем. Менә шулай итеп, без Рәбига белән һич юктан бәйләнеп киттек. Аның нервлары миңа да тәэсир итеп, минем дә ачуым килде. Салкын канлылыгымны онытып, мин үзем ихтыярсыз аңар үзе төсле рухта җавап бирергә тотындым. Барганнан-барганга мин арабызның ераклашканын сизә идем. Бераздан сүзне уенга борырга теләбрәк:
— Сез нигә мине болай хаксызга рәнҗетәсез инде, Рәбига туташ? — дидем.
Ләкин ул, һаман әүвәлгечә ачы гына елмаеп:
— Мин шулай зәһәр инде. Мин бит мескен Әминәне дә көне-төне талап кына торам... Сезгә ул күптән зарланып өлгергәндер инде, — диде.
— Менә тагын Әминә! Ул миңа Сезнең турыда бер сүз дә сөйләгәне юк.
— Сөйләмәс инде! Минме соң Әминәне белмим? Конечно, Сез дә мине бер зәһәр елан иттереп уйлыйсыз инде...
— Алла сакласын, Рәбига туташ! Неужели Сез минем сүземә ышанмыйсыз?
— Юк, ышанмыйм.
— Ник ышанмыйсыз? Мин Сезгә кайчан ялганлаганым бар?
Ул көлде.
— Кайчан ялганлаганыгыз бар? Бер дә хәтерегездә юкмыни? Сез ялганларга шулхәтле өйрәнгәнсез, ахры, үзегез дә сизми торгансыздыр...
Мин, тавышымны күтәрә төшеп:
— Йә, әйтегез, әйтегез! Кайчан мин Сезгә ялган сөйләгәнем бар? — дип кычкырдым.
Рәбига тагын явыз-явыз көлде дә:
— Себердән атасы белән кычкырышып качып килгән "герой"ны оныттыгызмы әллә, Ильяс әфәнде? — диде.
Мин "ык" итеп катып калдым да бер җавап та бирә алмадым. Чынлап та, минем бу әллә кайчан, пароходта барган вакытта аларга сөйләгән гөнаһсыз импровизациям бөтенләй исемнән чыккан икән. Аның ялган булуын каян белгән соң ул? Шул вакытта минем бервакытны Вәлидкә үземнең авыл мәхдүме икәнлегем турысында сөйләгәнем кылт итеп исемә килеп төште. Мин, үз-үземә ачуланып, кызардым, бүртендем. Үз-үземне буып үтерәсем килде. Чынлап та, Вәлидкә сөйләгән вакытта мин сүзләремнең тәнакызын (каршылыклы булуын.— Төз.), Вәлиднең бу сүзләрне Рәбигаларга сөйләү ихтималын бер дә уйга да китермәгәнмен икән. Ах, юләр, юләр! Юләрне чәчеп үстермиләр шул аны!
Соңгы сүзләрен әйткәч тә, Рәбига, борылып, җәһәт-җәһәт печәнне ерып, Йделгә таба киткән иде. Бераздан мин дә аның артыннан киттем. Көчкә-көчкә артыннан җитешә идем. Нишләмәкче була икән соң ул?
Менә ул, көймә янына килде дә, аны суга этеп, үзе сикереп керде. Көймә чайкалып, аз гына суга әйләнеп төшмәде. Мин аның бу эшенә гаҗәпләнеп карап тора идем. Чынлап та, әллә юкса мине калдырып, үзе генә йөзеп китмәкче буламы? Утырып, ишкәкләрне кызу-кызу ишеп, су уртасына кереп тә китте. Мин аңар яр буеннан торып, ачу китергәч бер тынычлык белән, бернәрсә дә булмаган төсле итеп:
— Рәбига туташ, шаштыгызмы әллә! Батарсыз бит. Үзегез генә ишеп чыга алмассыз, арырсыз бит! — дип кычкырдым.
— Курыкмагыз, мин Сезне алмага Әминәне чыгарырмын, как раз Сез аның белән Идел аркылы чыгып гуляйть итәргә дә яратасыз бугай,— диде дә, ачы көлеп, Идел уртасына керүендә дәвам итте. Мин, әлбәттә, аның кире борылып кайтмаслыгын белә идем. "Ну, характер!" дип уйладым. Бу эшләр, бу сүзләр һәммәсе минем өчен бик авыр иде.
Мин һаман яр кырыенда баскан килеш аның отырыданотыры ераклашканын карап торам. Әнә ул Иделнең уртасына җитә бугай инде. Агым аны нинди агыза. Батыр кыз!.. Шул вакытта баржалар таккан буксир-пароходның аның юлына аркылы килгәнен күреп, пароход белән баржалар арасына кереп харап булмагае дип курка башладым. Озак вакытка мин аныкүздән югалттым. Баржалар узып китте, аның көймәсе һаман кечкенә карамчык булып еракта, Идел өстендә күренә иде. Мин тынычландым. Кара аны, нинди агыза! Хәзер ул нәкъ авыл турысында... Оста ишә үзе. Ләкин аргы якка чыгып җиткәнче аны әллә никадәр түбән агызачак. Кайчан кайтып җитәр инде ул берүзе? Кояш баеганчы кайтып җитә алмас...
Шулай итеп, мин берьялгызым Иделнең бу ягында яр буенда утырып калдым. Үземне бик ахмак хәлдә хис итә идем. Бу башсыз эше өчен Рәбигага эчемнән ачуланырга да, ачуланмаска да белмим. Мин монда берьялгызым утырып нишләрмен инде? Ярый ла, Рәбига берәү-берәүне мине алырга җибәрсә... Көттем, көттем... Кояш баерга якынлашты. Көтелгән көймәнең бу якка чыкканы күренмәде. Шулай миңа, Аллага тапшырып, ачык һава астында төн уздырырга туры килер, ахры.
Мин: "Ичмасам, бу якка чыккан бер-бер көймәле кеше очратмаммы?" — дип, Идел буйлап эзләргә киттем. Бәхетсезлегемә каршы, һичкем очрамады, һич булмаса, якында маякчы юк: аның җир өендә төн уздырырга булыр иде. Кичке салкын төште. Минем өстемдә күлмәк кенә иде. Азрак туңа да башладым. "Ут яксаң, шәп булыр иде",— дигән фикер башыма килде. Ләкин кесәмдә шырпы юк иде шул. Менә тәмәке тартмауның бәласе кайда икән!
Тезләремне кочаклап, Иделгә карап, коры ком өстенә утырдым. Вакыт ифрат акрын уза иде. Әнә аргы яктагы таулар элек зәңгәрләнеп күгәрделәр, аннан соң каралдылар. Еракта, Идел өстендә берсе ак, берсе кызыл ике маяк уты елтырап күренделәр. Пароходларның моңлы тавышлары гына вакыт-вакыт ишетелеп китә иде. Хисапсыз күп вак черкиләр тирәмдә әйләнергә тотындылар. Алар бертуктаусыз күзгә, борынга, колакка кереп гаҗиз итәләр, җиңнән кереп тешлиләр, озынборыннар да алардан калышмыйлар, ачу китереп, безелдәп йөдәтәләр иде. Мин мөттасил (тоташ.— Төз.) берничә сәгать алар белән сугышып үткәрдем. Ифрат арыдым. Әмма никадәр читен булмасын, минем күңел күтәренке. Бертуктаусыз минем башымда бер фикер әйләнә: "Ул көнли, ул көнли!.."
Мин әллә нишләп һаман шул бая безнең көймә туктаган турыда утыра идем. Су янында гына яткан кара нәрсә күземә чалынды. Мин аны барып карадым. Рәбиганың көймәгә утырганда ташлап калдырган чәчәкләре иде. Мин аларны алып иснәдем. Ул чәчәкләрдән гаҗәп нәзек хуш ис аңкый иде. Бу чәчәкләрне күргәч, тагын Рәбиганың, юләрләнеп, мине калдырып китүе исемә килеп төште дә йөзенче кат "Ни өчен булды инде бу? Ну, ахмак халәт тә соң" дип уйладым. Чынлап та, ни өчен? Бу сәбәпсез-нисез һич юкка кычкырышу торганнан-торганга үзенең мантыйксызлыгы белән мине гаҗәпкә калдыра. Йә, нигә болай мине монда калдырып, берүзең чыгып китәргә инде? Дөресен әйткәндә, Рәбигадан мин бу эшне көтмәгән идем. Аның урынында Әминә булса, һич алай эшләмәс иде бит? Тагын минем башта зыр-р итеп теге чиксез күңелле фикер әйләнә башлый: "Ул көнли! Ул көнли..." Бу турыда уйлаган вакытта минем йөрәгем леп-леп сикерергә тотына.
Йөзенче тапкыр мине йөдәтеп, үземнең ялганчылыгым хакындагы фикер башымда әйләнә башлады. Чынлап та, һич гаепсезгә ялганчы атын күтәреп калдым бит мин? Тәрҗемәи хәлем хакында ник андый уйдырма-ялган уйлап чыгардым, ник аны тагын аларга сөйләдем икән соң мин? Никадәр уйласам да, мин бу фикернең очына чыга алмадым. Шул мине ялган сөйләргә мәҗбүр иткән төп сәбәпне таба алмадым. Ахырдан үземнеүзем юатырга тотындым: "Чынлап та, ялганмы соң бу?" Ялган нәрсә соң ул? Алай булгач, бөтен "әдәбият" дип аталган әйбер баштанаяк ялган дип саналырга тиеш булмыймы соң? Ни өчен төптә булмаган әйберләрне китапка язып, дөньяга таратырга ярый да, шул ук әйберне телдән сөйләсәң ярамый? Мәсәлән, берәү хикәя яза: "Мин, имеш, фәлән булдым, төгән булдым, тегеләй иттем, болай иттем..." Әйтерсең, һәммәсен үзе эшләгән! Менә бу ярый. Моның өчен шул ялганны язып чыгарган кешене гаеп итмәү генә түгел, хәтта мактап бетерә алмыйлар. "Нинди матур итеп, килештереп язган", имеш. Әлбәттә, тере ялган икәнен һәр укыган кеше белеп тора инде, ләкин аңар карамый мактый бирәләр... Бар син, шулай ук итеп телдән ялганлап бак. Син теләсәң ничаклы килештереп сөйләмә, әгәр синең сөйләгәннәреңнең ялган икәнлеген белсәләр, хәзернең эчендә синең маңгаеңа ялганчылык мөһере басалар да куялар. Аңламассың, гаҗәп халык бу адәм дигәнең! Уйлап баксаң, телдән сөйләнгән матур ялган белән шуның язылганы арасында ни аерма бар инде? Китапта язылганы сәнәгате нәфисә булган вакытта, телдән сөйләгәне кеше өчен ник начар бер сыйфат итеп хисаплана? Ни өчен телдән сөйләгән матур ялган сәнәгате Нәфисәдән саналып, мәсәлән, шифаһи әдәбият (сөйләм әдәбияты.— Төз.) исемендә йөртелми?.. Шундый ук телдән сөйләнә торган халык әдәбияты бар ләбаса!
Мин, Рәбиганың чәчәкләре белән черкиләрне куалый-куалый, шулай уйлый идем. Болын тарафыннан исә, акрын-акрын гына томан үрмәләп килеп, мине үзенең салкынча, юеш кочагына алырга тырыша иде. Шул вакытта минем беркөн тау башыннан томанлы болыннарга карап торганым исемә төште.Хәзер менә мин шул томанның эчендә утырам, үзем калтырыйм, туңам, үзем ач. Минем көндездән бирле ашаганым-эчкәнем юк бит. Бу чагында мин бер стакан кайнар чәй хакында оҗмах нигъмәте хакында уйлаган төсле уйлый идем. Ах, бер стакан чәй белән бер савыт шырпыга мин ярты гомеремне бирер идем!..
Томан җәелеп, Идел өстендә минем күздән каплады. Тирәяктан ун адымда бер нәрсә күренми иде. Мине, туңганга карамый, йокы басты. Бөрешеп, ком өстенә яттым. Ком да дымланган, салкынча иде. Ярый әле томан төшү белән черкиләр качтылар. Югыйсә, эш харап иде...
Иртә белән мин калтыранып, туңып уянып киттем. Тешләрем бер-берсенә шак-шок бәреләләр, бөтен гәүдәмә суык үтләшкән иде. Кояш юк, күк соры болыт белән капланган. Мин як-ягыма карандым. Ерактарак бер көймә туктап тора, миңа таба яр буйлатып бер кеше килә иде. Мин аның Вәлид икәнлеген таныдым. Ул минем яныма килеп:
— Әйдәгез, мин Сезне алмага килдем,— диде.— У-у... Нинди туңгансыз! Менә, киегез минем киемне,— дип, өстеннән тужуркасын салып, миңа бирде.
Мин аңар рәхмәт укып, киемне кидем дә без тиз-тиз көймәгә таба киттек. Әмма теге шиңгән чәчәкләрне алырга онытмадым. Вәлид авыз эченнән:
— Ну, положение! Глупо, глупо! — дип мыгырданды. Аның йокысы ачылып җитмәгәнлеге күзләреннән беленеп тора иде. Ул, ахры, битен дә юмагандыр. Әле бик иртә булырга кирәк, дип уйладым.
— Сез каян белдегез минем монда калганны? — дип соравыма каршы Вәлид:
— Мине, таң тишегеннән килеп, Рәбига уятып җибәрде,— дип җавап бирде дә,— ну, юләр бит бу хатын-кыз! — дип өстәде.
Мин җылыныр өчен ишкәк ишәргә утырдым. Куллар бөтенләй катканнар иде. Ишкәк ишү мине тирләтсә дә, артык җылытмады. Юл буе без бер сүз дә сөйләшмәдек.
Теге якка чыккач, Вәлид үз-үзенә:
— Ну, глупо же все это...— дип куйды. Мин мәшәкатьләнгәне өчен аңар рәхмәт укыдым. Вәлид минем күзләремә карады да:
— Салкын тиеп авырмасагыз ярый инде,— диде.
— Бизгәгем яңарыр, ахры. Мин аны сизәм,— дидем. Мин, Вәлидкә кулымдагы чәчәкләрне биреп:
— Бу чәчәкләрне, рәхим итеп, Рәбига туташка бирегез. Ул аларны онытып калдырган,— дидем. Вәлиднең иреннәрендә елмаю беленеп китте. Ул чәчәкләрне алып, минем белән күре шеп, авылга борылды. Мин көлеп, эчемнән: "Син үзең ахмак!" — дидем. Чөнки бу чәчәкләр аркылы мин Рәбигага үземнең аңар ачуланмаганымны аңлатырга тели идем...
XIV
Мин һаман туңа идем. Кайтып чәй кайнатып эчтем дә пәлтәмә төренеп яттым, үзем һаман калтыранудан туктамадым. Бераздан торып, тәрәзәне дә яптым, файдасы булмады. Шул вакыт мин бизгәгем килгәнлеген аңладым. "Әйдә, килсә ни, килсен!" дип, яткан җиремдә ята бирдем. Чөнки бу вакытта миңа бөтен нәрсә барыбер иде. Авырыйммы мин, юкмы; тышта яңгыр явамы, юкмы; дөнья йөзе бармы, юкмы — миңа бары да бер иде. Бөтен тәнем кыйнап ташланган төсле ватылган иде. Кызулык башланды. Миңа бертөрле рәхәт булып китте. Үзем туңам, тешләрем шак-шок бәреләләр, үзем кызам. Мин күземне йомып, шул туңу катыш кызуның рәхәтенә бирелдем. Дару капсаң, яхшы булыр иде, дигән уй башыма килде. Минем монда даруым юк иде шул. Чөнки әллә нишләп, монда килгәндә бизгәгемне Казанда калдырып килүемә ышангангамы, әллә онытып кына калдыргангамы, бизгәк дарулары алып киленмәгән иде. Ихтимал, Рәбигаларда хинин бардыр, дип уйладым. Ләкин, әлбәттә, мин анда төшәргә уйламадым. Чөнки авыру хәлем белән анда төшеп йөрү мөмкин дә түгел, төшәсем дә килми, чынлап әйткәндә, дару кабасым да, тереләсем дә килми иде. Рәбигалар искә төшкәч, кичәге вакыйга хәтергә килде. Ләкин бу фикер миңа һичбер төрле дә тәэсир итмәде, миемдә һичбер төрле дә эз калдырмады. Кычкырышканбыз икән, ни булган? Дөнья җимерелмәгән, дөньяга үзгәреш килмәгән ләбаса!..
Бөтен дөнья, бөтен кешеләр, бөтен фикерләр югалды: бары рәхәт туңу, чыерау гына калды. Чыерау билдән башлана. Ул, акрынлап тәнне кытыклап, арка буенча йөгереп, муен тамыры аркылы чигәләргә, баш түбәсенә хәтле тарала, аяклар буенча йөгереп, табан асларына хәтле бара. Үзе уңайсыз, үзе күңелле.
Яңгыр туктады. Соры болытлар тагы да куердылар, тагы да калынайдылар. Бүлмә тагы да караңгылана төште. Тәрәзә турысындагы миләш агачы туңып, өйгә керергә теләгән төсле, тәрәзәгә бәрелергә тотынды. Кургашын төсле Идел өстендә ак башлы дулкыннар күренә иде. Бу күренеш, бу дөнья миңа бик күңелсез күк тоелды. Мин аннан югалып әллә кая, башка күңеллерәк гамәлгә күчәсем килде. Шулай яткан килеш яттым да яттым. Бер сәгать, ике сәгать, өч сәгать яттым. Вакыт бик акрын уза, минем өчен исә барыбер иде.
Күземне йомып ята торгач, мин акрын гына тирбәнергә тотындым. Бу тирбәнү шундый рәхәт иде. Буддистларның "нирваналары шушындыйдыр инде дигән фикер башымнан кичте. Тирбәнеп ятасың, бернәрсә уйламыйсың, бернәрсә сизмисең, кая икәнеңне белмисең. Рәхәт-рәхәт! Тән дә юк, газап та юк, әмма үзең бар, хис бар; коры хис кенә. Вакыт-вакыт чыератып җибәргәндә генә гәүдәң барлыгын тоясың.
Менә мин ага башладым. Акрын гына тирбәнгән килеш ага башладым. Май да түгел, су да түгел, бер сыек матдә эчендә агам. Батмыйм да, калкып та чыкмыйм, һаман агам үзем. Башым гына өскә чыгып тора. Минем ага торган суым Идел шикелле киң. Ләкин аның суы эрегән май шикелле җылы, үзе язу карасы төсле кара. Әллә нинди гаҗәеп дөнья бу! Язу карасы күк кара Идел ап-ак ярлар арасында акрын гына ага. Күк тә корым төсле кара. Түп-түгәрәк, зур зәңгәрсу төсле кояшмы, аймы шул күкнең уртасында ялтырый. "Кара Идел дип әйтәләр иде, шушы икән инде ул" дип уйлыйм мин. Югарыда, баш өстемдә ике акчарлак оча. Ләкин алар да ни өчендер кап-кара икән, башлары гына муен тиңентен ак. Алар салмак кына, бер дә тавышсыз гына Идел аркылы очып чыгып баралар. Бөтен дөньяда тынлык, шылт иткән аваз юк. "Бу ни гаҗәп бу?" дим. Кинәт башыма ялт итеп бер фикер килеп төшә. Мин "негатив" галәмендә икәнмен бит соң! Акчарлакларның, кара акчарлакларның ак башларын күргәч, минем башыма шул фикер килә дә, мин ни өчендер чиксез шатланам. Кара син аны, мин "негатив" галәмендә икәнмен ләбаса! Буддистларның "нирвана"сы да шул "негатив" галәме була инде алай булгач... Мин, бу фикергә шатланып, су эчендә кулларымны хәрәкәткә китерәм. Су бер дә тавышсыз гына, авыр гына, салмак кына дулкынлана. Шул кара лак белән лакланган төсле майлы дулкыннар өстендә теге, ай да түгел, кояш та түгел нәрсәнең зәңгәрсу салкын нурлары ялтырый. Бу ай да түгел, кояш та түгел, бәлки бер зур йолдыз икән.
Мин үзем дә шул авыр, салмак, майлы дулкыннар белән бергә тирбәләм. Үзем һаман агам. Гүя мин хисапсыз заманнардан бирле шулай агам: киләчәктә дә агачакмын, йөз ел, мең ел, хисапсыз озак заманнар агачакмын икән... Әнә кар күк ак урманнар белән капланган таулар бер дә өзлексез-нисез Идел буйлап сузылып киткәннәр. Алар нәкъ электә мин күргән Идел ярлары төсле үзләре! Тик төсләре генә ак, кар яуган күк ак.
Менә Иделнең агымы акрынлады, ярлары ераклаштылар, күзгә күренмәс булдылар. Идел диңгезгә әверелде, очсыз-кырыйсыз кара диңгезгә әверелде. Бары өстә теге ай зурлыгындагы йолдыз гына зәңгәрләнеп, ялт итеп балкып тора... Миңа кинәт бик куркыныч булып китте. Чиксез диңгез уртасында үземне ялгыз итеп күргәч, мин курыктым, җаным сыгылды.
Кинәт су кайнарлана башлады. Мин бата башладым. Су элеккеге төсле минем гәүдәмне калкытып тотмый иде хәзер. Аякларымны, кулларымны хәрәкәтләндермәкче булдым. Алар минем сүземне тыңламыйлар, хәрәкәтләнмиләр... Менә, бәхетемә каршы, кулым нәрсәгәдер тиде. Бу әйбер тасма шикелле киң, үзе шома, лайлалы иде. Бу тасмалар бик күп булып чыктылар. Мин аларның су астында үсә торган кыяклы үләннәр икәнен белдем. Бу җир сай булырга кирәк, дип уйладым да эчемә җан керде.
Су кайнарланганнан кайнарлана, мине әллә нәрсә түбән таба тарта иде. Менә диңгез өсте минем күздән юк булды. Мин инде су астында идем. Астан караганда суның кара төстә булмаганлыгын күреп гаҗәпләндем. Ул куе яшел төстә һәм үтәли күренә иде. Бөтен тирә-ягымны баягы тасма шикелле чуалып беткән лайлалы кыяклар чолгап алганнар, шулар арасыннан көмеш төсле ялтыравыклы тәңкәле, атылып чыккан төсле күзле балыклар йөзеп килеп, канатларын селки-селки күзләрен чекерәйтеп, исләре китеп миңа карыйлар иде. Су астында булсам да, ничектер, үзем сулу алам, тончыкмыйм икән һәм шуңар гаҗәпләнмим дә.
Ә су һаман эсселәнә. Ул инде пешерерлек була башлады. Үзем һаман аска төшәм, төпкә батам. Суның төбе юк төсле: бертуктамый төшәм дә төшәм. Кулларымны да, аякларымны да хәрәкәтләндерә алмыйм. Теге кыякларга тотынсам, кулымнан шуып чыгалар.
Менә төпкә төшеп җиттем, ахрысы, ниндидер сыек, кайнар пычрак шикелле йомшак нәрсә мине чолгап алды. Кулларым белән капшап карасам, пычрак дигәнем пычрак түгел, мыжгылдап яткан вак кына суалчаннар икән. Минем бөтен тәнем чытырдап китте. Үзем бөтенләй шул суалчаннарга күмелеп калдым. Сулуым кысыла, буыла башладым. Чын көчем белән талпынып, өскә чыгыйм дип азапланганда, уяндым.
Саташканмын икән.
Тәнем ут күк кызган иде. Авызым кипкән, эчем яна иде. Торып, чәйнекнең борыныннан калган чәйне эчтем. Салкын чәй куе һәм тәмсез иде. Мин яңадан яттым. Башым эчендә әйтерсең чүкеч белән сугалар, тамырларда канның ду килеп дулап акканы колакларга ишетелә.
Баягы рәхәт халәт беткән, мин үземне чын-чын авыру итеп хис итә идем. Шушылай эштән чыгып авырып ятуыма ачуымкилде. Үземдә булган ихтыяр куәте белән шул авыруны ыргытып ташлап, сәламәт кеше булып каласым килде. Яткан урынымнан сикереп тордым да: "Менә бит миңа бернәрсә дә булмаган. Сау бит мин, элеккеге төсле сау",— дип, үз-үземне ышандырыр өчен, каты-каты басарга тырышып, ишекне ачып, һавага чыктым. Башым әйләнә, бөтен тәнемдә бертөрле хәлсезлек, авырлык сизә идем. Ишектән чыгуга, салкын җил чак кына мине этеп екмады. Ишек, минем кулымнан ычкынып китеп, шап итеп өйнең стенасына бәрелде. Мин ишек яңагына таянып кына калдым. Үзем дер-дер калтырап, туңарга тотындым, көчкә-көчкә генә җилгә каршы ишекне тартып ябып, кире кереп яттым. Авырулыгыма инде ышанган идем.
XV
Тагын эчпошыргыч акрынлык белән сәгатьләр артыннан сәгатьләр уза башлады. Битем, кулларым ут күк кыза, тәнем калтырый иде. Мин, кулларымны йомарлап, тешләремне кысып, бу калтырауны туктатырга тырыштым. Әлбәттә^ул туктамады, бары үзем генә хәлсезләнеп изелеп киттем. Йокылы-уяулы бер хәлгә төштем. Кайнар сулуым борынымны көйдерә, иреннәремне киптерә иде. Чәйнектә калган чәйдән башка эчәргә суым булмаганга, шул чәйне бик сакланып кына, берәр йотымлап кына эчә идем.
Йокылы-уяулы хәлгә төшү белән, мин саташа башлыйм. Бу саташуның ничек булганлыгын бер дә сөйләп аңлатыр хәл юк инде: әллә нинди, бер дә очлары булмаган җеп шикелле әйберләр хисапсыз күп йомгакларга чолганалар. Алар минем колагымның шаулаган көенә ифрат тиз әйләнәләр. Рәтле генә әйләнгәндә, аларның әйләнүен карап тору бик күңелле. Ләкин бу рәтле әйләнү озакка бармый: җепләр чуала, йомгаклар тузгыйлар, бер-берсе белән укмашалар. Шуннан җанга бертөрле кытыршылык килә, гүя шул йомгакларның чуалуыннан дөньяның гармониясе бозыла... Менә җепләр тагын рәткә киләләр, йомгаклар элеккеге төсле тыныч әйләнәләр. Элек акыртын гына әйләнәләр, тора-бара әйләнүләре отыры тизләнә, отыры тизләнә. Шуннан инде аларның чуалырга якынлашканнарын сизәсең. Шуны: "Кайчан чуала инде?" — дип көтеп тору ифрат читен, тәмам бер газап. Менә алар чуалдылар, тагын дөньяның гармониясе бозылды, хаос хасил булды. Бертуктаусыз шул тәкрар итә. Шуны карап яту чиксез ардыра, башны талдыра, ләкин карамый мөмкин түгел, карау лазем!
Менә мин тордым да өемнән чыгып киттем. Көн баягыча ямьсез түгел, кояш та чыккан иде. Үзем барам, үзем уйлыйм: "Карасана, әле генә көн нинди ямьсез, нинди болытлы, җилле иде бит соң; шул арада ялт итеп кояш та чыккан, көн аязган",— дим. "Мин әле генә авырып ятадыр идем ич, хәзер бөтенләй сау кеше төсле йөрим",— дим. Үзем һаман агач араларыннан барам да барам. Миңа, әлбәттә, Идел буена төшәргә кирәк иде. Мин яр өстеннән барам, төшәргә уңайлы урын таба алмыйм, әллә нишләп ярлар бик текә. "Бу кай җир соң" дип уйлыйм эчемнән, минем бер дә мондый ярларны күргәнем юк иде ләбаса! Әмма төшәргә кирәк. Ни өчен кирәк икәнен үзем дә белмим. Менә мин бер җирне сайлап төшәргә тотындым. Текә тау бары коры үлән белән генә капланган иде. Төшкән саен, тау кабыргасы текәләнә, коры үлән өстендә итек табаны шуа. Менә мин таеп егылдым да аркам белән түбән таба шуа башладым. Куркуымнан чәчләремнең кыймылдап үрә торганын сиздем. Кулларым-аякларым белән тырмашып, туктамакчы булам — Һич мөмкин түгел, әйтерсең аякка гер такканнар да шул мине түбән өстери. Түбән таба карасам, котым чыкты. Стена шикелле тип-тигез ярның кырыена ук килеп җиткәнмен; тагын аз гына шуышсам, егылып төшәчәкмен. Яр ифрат биек, ул туп-туры суга төшә. Димәк, егылсам — беттем. Карасам, бу Идел дә түгел икән, ни өчендер диңгез икән. Аның дулкыннары шаулап, ярның төбенә бәреләләр: ифрат еракка, күз күреме җиргә шул зәңгәр диңгез җәелгән. Менә шуны күргәч, куркуымнан җаным чыгарга җитеште. Бармакларымның бөтен көчен җыеп, кул астыма эләккән коры үләннәргә тотынам — алар өзелеп чыгалар. Мин тагын түбәнгәрәк шуышам. Ахырысында бөтен куәтемне җыеп, аякларымны терәп, үземне нәкъ текә ярның кырыенда гына туктаттым. Алай да бу бик куркынычлы, уңайсыз халәт иде. Аз гына кыймылдасаң, аз гына ялгыш хәрәкәт ясасаң, егылып төшәсең билгеле. Мин шулай ята торгач, уң ягымда, үземнән өч-дүрт адым гына ераклыкта җирдә тагын берәүнең минем төсле үк хәлдә ятканын күрдем. Башымны акрын гына борып, текәлеп карасам — бу кеше минем әти булып чыкты. Ул да минем күк нәкъ ярның кырыенда туктап, кулларын җәеп, аякларын терәп яткан. Мин карагач, әти дә шулай ук башын борып, миңа таба карады. Мин аңар карап елмайдым, ул да миңа карап елмая. Ни өчендер икебез дә бер сүз әйтмибез икән. Шулай бик озак кузгалмый яттык. Менә ул елмайган килеш: "Киттекме?" — диде дә үзе шуарга тотынды. Аның тавышы әллә кайдан, ябык тәрәзә аркылы ишетелгән төсле булды. Ул шуа башлауга, мин дә кузгалып, шуа башлаганымны сиздем. Тагын чәчләрем үрә торды. Менә ярның кырыена килеп җиттем. Элек аякларым асылынды, аннан соң бөтен гәүдәм белән түбәнгә егылдым. Бөтен дөньяны караңгылык каплаган күк булды. Дөньяда шул караңгылыктан башка бернәрсә дә юк икән. Шул караңгылык эчендә бары мин ялгызым түбән таба очам. Йөрәгем кысылып, эчем жу иткәнгә, уянып киттем. Үзем һаман яткан урынымда, сәкедә ятам икән. Төшемнең төш кенә булуына ифрат шатландым.
Шул вакытта аяк очымда сәкедә бөкрәеп утырган бер кешегә күзем төште. Эңгер-меңгер вакыт булганга, аның кем икәнен аерып күреп булмый иде. Мин байтак вакыт аңар карап яттым. Теге һаман утыра да утыра, үзе миңа битен күрсәтмәс өчен һаман аркан әйләнә. Мин кинәт сикереп торып утырдым да: "Син кем?" — дип кычкырдым. Ләкин кычкыруым кычкыру булып чыкмады, үз тавышым үземә ят тоелды. Ә теге кеше юк. Ул минем күземә күренгән булырга кирәк. Бик каты туңып, кире урыныма яттым. Бая теге кеше утырган урынга карасам, нәкъ шул турыда каршы стенада үземнең киемем эленеп тора икән.
Күк аязган, кояш баеган, тәрәзәдән күкнең кечкенә генә бер кисәге кызарып күренә иде. Кинәт миңа бик күңелсез булып китте. Шушылай туңып, кызып, эңгер-меңгер вакытта авырып яту бик кызыксыз иде. Гүя тормыш бөтенләй беткән, мәгънәсезләнгән, кызыксызланган иде. "Бәлки, үлә торганмындыр инде мин" дигән фикер башыма килде. Үлү-үлмәү бу вакытта минем өчен барыбер иде. Болай авырып ятканчы үлеп, юк булып китү артыграк төсле була иде. Шул чагында сау кешеләр минем исемә килеп төштеләр. Әллә кайда еракта, авылда, кызыл такта түбәле өйнең балконында Рәбига, Әминә, Вәлид, бәлки, нәкъ менә шушы вакытта, бик хозур кылып, көлешә-көлешә сөйләшеп утыра торганнардыр. Вәлид нинди дә булса юк сүз сөйли торгандыр; Әминә — балаларча гамьсез, Рәбига бераз башын арткарак ташлап: "И Ходаем!" — дип көлә торгандыр. Алар һәммәсе шундый шатлар, шундый сәламәтләрдер. Минем күңелемдә шуларга каршы аз гына көнләшү хисе уянды да озакламый бетте. "Әйдә, көлә бирсеннәр, рәхәтләнсеннәр! Сау кешегә диңгез тубыктан була бит ул. Сау кеше үлем турысында уйларга яратмый бит ул..."
Үткәндәге, сау чагындагы күңелле көннәр күз алдыма киләләр. Элегрәк, бик матур кояшлы беркөнне, без Рәбига белән икәү генә Иделнең теге ягына болынлыкларга чыгып йөргән идек. Нинди күңелле иде ул вакытта! Бөтен дөнья ал гөләп чәчәкләре белән тулган иде. Гөләп куаклары чәчәкләрнең күплегеннән ерактан бөтенләй ал төстә булып күренәләр иде. Гүя табигать бәйрәм итә, гүзәл язны кызу канлы җәйгә бирәләр дә, бөтен агачлар шул туй хөрмәтенә ал чәчәкләр белән бизәлгәннәр иде. Рәбига да гөләп чәчәге төсле сыек ал батист күлмәк кигән; балалар шикелле уйнап, яшел үлән арасында йөгереп йөргән вакытта, кулларын тырната-тырната гөләп чәчәкләрен җыйган чакта, ул миңа җанланып оча торган зур гөләп чәчәге күк тоела иде. Рәбига ул көнне шат һәм күтәренке күңелле иде. Аның миңа мөнәсәбәте әллә ничек аерата ягымлы, күз карашы мине нәкъ битемнән сөйгән төсле була иде. Аның бер ягымлы карашы өчен мин бөтен дөньяны бирергә хәзер идем; шушы яшел үлән үскән болынга әверелеп, аның аяк астында тапталуны мин үзем өчен иң зур бәхеткә санар идем...
Ул миңа үзенең планнарын, бөтен киләчәктә эшләргә теләгән эшләрен— Һәммәсен сөйләп бирде. Әйтерсең мин аның бик күптәнге дусы яки якын кардәше идем: "Ул менә инде гимназияне бетергән, ләкин бу — бик гади генә өяз каласының гимназиясе. Ул гомере буенча шул тын өяз каласында үскән, дөнья күрмәгән, күзе ачылмаган, "развитие"се бик аз, катышырга юньле кеше булмаган. Марҗа кызлары аның бөтен даирәсен тәшкил иткәннәр. Аның бөтен теләге, бөтен идеалы шул өяз каласы һавасыннан котылып, киңрәк дөньяга чыгу..."
Рәбига инде эченнән бу елны көздән Казанга укырга килергә карар биреп куйган, һичкемнең каршы төшүе аны бу эшеннән туктатачак түгел. Аңар бу хакта Фатыйма абыстай белән байтак тартышырга туры килгән. Фатыйма абыстай башта аны, бигрәк тә ялгызын гына Казанга җибәрү хакында ишетергә дә теләмәгән. Ул аңар артык укымаска, бар укыганы белән канәгатьләнеп, берәр чибәр кешегә кияүгә чыгарга киңәш итә икән. Ләкин Рәбига үзенең уенда нык торган, ахырысында анасын да күндергән. Ул Казанда ике урынга прошение биргән икән инде: берсе — хатыннарга махсус гали курсларга, икенчесе — университетка әзерли торган "тугызынчы класска". Рәбиганың бөтен теләгәне — тыйб (медицина.— Төз.) факультетына керү. Ләкин ул үзенең истигъдатына (сәләтенә.— Төз.), анда укырга көче җитүенә ышанып бетми, шуңар күрә кая керү хакында әле һаман да тәрәддеддә (икеләнүдә — Төз) тора икән. Ул бу хакта миннән киңәш сорады. Мин аңар үз тарафымнан үзенең күңеле теләгән юл белән китүен, тагын бер ел укып, тыйб факультетына керүен мәслихәт күргәнемне сөйләдем.
— Булдыра алмам, ярты юлда тукталып калып, вакытымны гына әрәм итәрмен дип куркам шул, Ильяс әфәнде,— диде ул.
— Ник аннан куркып торырга? — дим мин,— анда Сезнең шикелле үк кешеләр укыйлар ич. Куркып торсаң, бер эш тә барып чыкмый ул,— дим.
— Әйе, анысы шулай инде,— ди.
Бу мәсьәлә ифрат аның башын вата, шул турыда уйлап, ул кайчакларда төннәрне йоклый алмый чыга икән.
— Мин инде бу турыда әллә ничә елдан бирле баш ватам. Әнә безнең Әминәгә бернәрсә түгел, киләсе елга бетерә. Аннан соң нишләү турысында уйлап та бакканы юк. Андый кешеләрнең эше рәхәт,— ди.
Аның әйтүенчә, сеңлесе укырга да ялкаурак, илтифатсызрак та, истигъдады да юграк икән.
Мин, Казандагы тормышны сөйләп, Рәбиганы тагын да кызыктырдым. Андагы яшьләрнең үзара шау-гөр килеп, бер гаилә шикелле булып торуларын, кичәләрне, театрларны сөйләгәч, аның күзләре ялтырап китеп:
— И Ходаем! Кайчан гына көз җитәр икән,— дип куйды. Рәбига мескеннең гомерендә бер рәтле татарча театр уены да күргәне юк икән.
— Килегез тизрәк, Рәбига туташ, без Сезне анда кулларга гына күтәреп йөртербез, өрмәгән җиргә утыртмабыз,— дидем.
Ул көлде дә:
— Сез бигрәк тә арттырып җибәрдегез тагы! Анда, Казан шикелле зур җирдә, безнең ише провинциалкаларны күзгә алучы да булмас,— диде.
Ул инде, бичара, безнең Казанда әллә ниләр бар дип белә торгандыр!
Казанга килгәч, мин аннан туп-туры үземә генә мөрәҗәгать итүен үтенеп, аның өчен мин үземнең бөтен танышлыкларымнан файдаланып, бүлмә табу мәсьәләләрендә ярдәмгә килергә вәгъдә бирдем. Бу аны бик шатландырды.
— Чит калага барып, үземә генә рәтләнеп урнашуы уңайсызрак булыр иде. Сезнең белән танышу ничек тә уңай булды әле,— диде.
Аның бу гади генә сүзләре мине җиденче кат күкләргә күтәргән күк булды.
Менә шушы көннән башлап, Рәбига белән минем арада әллә нинди, күзгә күренми торган бер җеп сузылган күк булган иде. Дөресен әйткәндә, шул көннән башлап, мин аны бөтен күңелем белән яратам дип, үземне ышандырган идем. Менә хәзер, авырып ятканда, мин шушы хакта уйлыйм да исем китә: "Кая киткән минем гыйшык дип фараз иткәнем?" — дим. Рухымны актарып карыйм да мин аны тапмыйм. Авыру килү белән, ул әллә кая очкан да беткән; аның урынына бары ничек итеп кенә булса да терелү, авырудан котылу хисе генә калган иде...
XVI
Нәкъ минем каршымда, сыек кына зәңгәрсу-яшькелт күктә зәгыйфь кенә җемелдәп, ялгыз гына бер йолдыз ялтырый иде. Мин, күземне аерып алмыйча, шул йолдызга карыйм. Ул нәкъ мине сихерләгән төсле булды. Тирә-ягымда һәммә нәрсә акрын гына дулкынланган төсле. Мин үзем дә шул дулкыннар арасында сизелер-сизелмәс кенә тирбәнәм. Каршымдагы йолдыз да минем белән бергә тирбәнә. Мин югары менгәндә, ул түбән төшә, ул югары менгәндә, мин түбән төшәм. Шул йолдызга караган килеш уй дәрьясына чумдым. Минем өчен хәзер дөньяда шул каршымдагы ялтыравыклы ноктадан башка бернәрсә дә юк, дөнья онытылган иде. Ул җем-җем итеп, бер кызыл, бер яшел, бер күк төскә кереп ялтырый. Менә ул якынлаша, якынлаша... Күземнең алдына ук килеп җиткән төсле була. Тагын ераклаша башлый. Отыры ераклаша, отыры ераклаша... Әнә яңадан әллә кайда, күз ирешмәслек еракта, үзенең яшеллекызыллы нурларын чак-чак кына чәчеп ялтырый.
Минем уйларым әллә кайларга киттеләр, әллә кайларга йөгерделәр, чаптылар... Гади тормыш еракта калды, тормыш югалды, тормыш бетте... Менә җәйге җылы кич. Су буе. Еракта болын буйлап, урман кырыйлап бик юка гына, үтәли күренә торган томан сузылып яткан. Су өсте терекөмеш төсле тонган да, әллә нинди серле, караңгы ялтырау белән ялтырый. Әллә кая яшеренгән, күзгә күренми торган ай бөтен дөньяны сихерле зәңгәрсу нурга чумдырган. Келт иткән тавыш юк... Мин дә шунда ятам, шул ерактагы, үтәли күренә торган ап-ак томанга карыйм... Шул терекөмеш төсле тонган суга карыйм. Колагыма һич дөньяда булмаган, ләззәтле, акрын гына күңелне тырный торган уен тавышы ишетелә. Уен тавышы акрынлана, уен тавышы эри... Менә әллә кемнең яшькелт күзләре минем күзләремә карыйлар. Алар карамыйлар — җанга үтләшәләр... Дулкынлы-дулкынлы ефәк күк чәчләр бу күзләрне күләгәлиләр. Бу күзләр, бу дулкынлы чәчләр әлеге музыканың җанланып алга килгән сыны микән әллә?.. Менә сизелмәслек дәрәҗәдә йомшак куллар минем кулларга чолганалар, акрын-акрын бөтен гәүдәмне чолгап алган күк итәләр... Юк, кул түгел икән бу— баягы урман буйлап сузылып яткан томан икән... Менә ул мине бөтенләй чолгап алды... Теге күзләр дә күз түгел — баягы сихерле күлнең суы икән... Шул күзләр минем җанымны илаһи ләззәт белән тутыралар... Ә томан һаман мине чолгый, томан һаман куера... Ул куерган саен, мин хәлсезләнәм, хәлсезләнгән саен, рәхәтем арта... Мин һаман тирбәнәм... Томан куера-куера бер кыз сурәтенә керә. Бу сурәт бик-бик таныш миңа, тик мин аны кем дип атап әйтә генә белмим. Менә ул минем иренемнән үбә... Ә үзе томан күк ак. Бу мәрмәр һәйкәл, ахрысы. Ник алай йомшак соң ул? Белдем: йомшак мәрмәр икән, томаннан булган мәрмәр икән... Ник алай булгач, аның шул яшькелт күзләре миңа карыйлар соң? Ник дулкынлы ефәк күк йомшак чәчләре битемә төшеп каплыйлар соң?.. Менә ул чәчләр мине бөтенләй чолгыйлар, бөтенләй баштанаяк төрәләр. Дөньяда шул ике күз дә шул чәч кенә икән. Башка нәрсә юк икән. Бу чәч шул баягы томан икән. Ул, хисапсыз күп булып җәелеп, бөтен дөньяны тутырган. Дөньяда мин дә шул томан гына... Рәхәт миңа, рәхәт... Чиксез рәхәт... Әнә баягы, һич дөньяда ишетеп булмый торган матур музыка ишетелә. Мин тагын шуның көенә тирбәнә башлыйм... Мин эрим... югалам... югалам...
Мин кинәт әллә нәрсәдән куркып уяндым да сикереп торып утырдым. Нәрсәдән курыкканымны үзем дә белмим. Бүлмә эче караңгы иде. Аякка басып, ишеккә таба барыйм дисәм, бүлмә эчендә, ишек янында, ишеккә аркан бер эт утырганын күрдем дә лып итеп кире сәке почмагына утырдым. Дөрес, мин аннан курыкмадым, бәлки гаҗәпләндем генә. "Каян кергән соң монда бу эт?" дип уйладым, "Мин шул хәлгә төштем микәнни инде: минем өемә әллә нинди килмешәк этләр кереп йөри башлаганнар?" Әмма ишек әүвәлгечә ябык иде. Кем кертте икән соң аны монда? Эт исә бар иде, ул чын иде. Караңгылыкка карамый, мин аны бик ачык күрдем. Ул уртача зурлыкта, кыскарак йонлы ала эт. Арт аякларына утырган да, колакларын очлайтып, авызын ачып, телен аз гына чыгарып, миңа карап елмая. Этләрнең ничек елмайганын, әлбәттә, белә торгансыздыр. Үзе миңа караган, үзе елмая. Әйтерсең, миннән үзен сөйдерәсе килә. Мин аңар бик озак карап тордым. "Күземә күренә микән әллә?" дип уйлыйм. Алай дисәң, ничек ул бу хәтле чын төсле булыр иде. Әнә аның колакларының селкенгәне дә күренә, хәтта сулаганы да беленә. Мин аның күземә генә күренгәнен беләм бит. Шулай булгач, күзгә генә күренгән булса, ул югалырга тиеш ич инде. Ә ул, мине котырткан төсле, һаман шул урында утыра да утыра, кузгалырга да уйламый. Минем аңар ачуым килде: нәрсәгә инде, үч иткән шикелле, мине чыгармас өчен утырган күк, ишек янында утыра? Мин аны куар өчен: "Хөс!" — дидем, һич кыймылдамый, бары көлә генә. Аягымны аңар таба селтәп: "Кит!" — дидем. Ләм йәлтәфит! (Илтифат итмәде.— Төз.) Моңар бик ачуым килде дә, урынымнан торып, бер адым атлап, тегеңәр типтем. Аягым ишек яңагына бәрелде, эт юк иде. Тиз генә ишекне ачып чыгып, салкынча саф һаваны рәхәтләнеп суладым. Әле дә булса гаҗәпләнәм: ничек мин шул вакытта, күземә күренгән хыял икәнен белә торып, бу эттән курыкмадым икән?..
Мин тагын әллә никадәр вакыт йокылы-уяулы яттым. Хәлем баягыга караганда начар, кызулык куәтле иде. Мин үз тәҗрибәм белән эсселегемнең кырык градустан артык икәнен белә идем. Үземне ифрат ялгыз, бөтен кеше тарафыннан ташланган, онытылган, үләргә мәхкүм кеше итеп хис иттем. Бик күңелсез иде. Минем тагын рәхәт саташу галәменә таласым килде. Мендәрем башымны, колакларымны пешерә иде. Тәрәзәгә карап ята торгач, тәрәзәдән берәүнең карап торганын күрдем. Ул, яхшылап күрер өчен пыялага терәлеп, күзләрен ике яктан куллары белән ышыклап карый иде. "Тагын күземә күренә!" дип, күңелемнән кичердем. Чынлап та, төнлә кем килеп минем тәрәзәмнән карасын соң? Күз алдашын бетерер өчен, мин аңар текәлебрәк карарга тотындым. Карый торгач, исемә төште: тәрәзә янындагы миләш агачы ич соң бу! Чынлап та, яхшылап карагач, ул шул миләш агачы булып чыкты.
Күземне йомып, йокларга тырышып бактым, йокы урынына эчпошыргыч саташу гына башланды, һаман бертөрле хыял йөдәтә иде: имеш, мин Иделнең теге ягында караңгы төн уртасында бер сазламык эчендә ятам. Әллә нинди үләннәр үскән,су да түгел, пычрак та түгел, бер быкырдык эчендә ваннада яткан шикелле ятам; бары тик башым гына чыгып тора. Пычрак су җып-җылы, хәтта кайнар. Өстә бертуктаусыз безелдәп, озынборыннар очалар. Гүя мин гомерем буенча шушы сазлыкка батып ятарга тиеш икән, гомерем буенча озынборыннар өстемдә безелдәп торачаклар икән...
Менә шул саташуның әллә бишенче тапкырында сазның пычрагы артыграк кайнарланып китте. Күбекләнеп быкырдый башлады. Ул астан кайный, имеш. Мин, пешеп үлүдән куркып, саздан чыгар өчен азаплана башладым. Ләкин саз җибәрми, мине һаман үзенә тарта, төпкә суыра иде. Күп азаплана торгач, мин уяндым. Ифрат каты тирләгән идем. Бөтен күлмәкләрем сыгарлык булган, чәчләрем юешләнеп, маңгайга ябышкан, битемә бөрчек-бөрчек тирләр чыккан иде. Кызулык сүрелгән, күкрәк рәхәт сулу ала иде. Бу тирләү бизгәгенең ахыры икәнен белгәнгә, мин шатланып киттем. Көн яктырган, кояш чыгарга якынлашкан иде. Мин рәхәтләнеп йокыга киттем.
Мин соң гына, көн яртысы булгач кына уяндым. Үземне тәмам сау кеше итеп хис итә идем. Хәлсезлектән, сул як кабырга астында сизелә торган катудан башка кичәге бизгәкнең әсәре калмаган иде.
Чәй эчәр өчен Идел кырыена төшеп су алып менү минем өчен бер бәла булды. Шундый хәлсезләнгән идем.
Бөтен көнне бакчада, өй тирәмдә йөреп үткәрдем. Бернәрсә минем күңелемне чиксез шатлык белән тутырды. Тәрәзәм уртасыннанрак җирдә аунап яткан бер шпилька таптым: гади генә черепаха шпилька. Мин аны таныган күк булдым. Алып кесәмә салып куйдым. Белмим, ихтимал, бу шпилька шул урында бик күптәннән бирле яткандыр, ләкин шулай да аны табу минем күңелне чиксез шатлык белән тутырды... Шуның шатлыгы миңа бөтен көнгә, хәтта артыкка да җитте.
Кичкә таба көн бик матурланды, һава искиткеч тын, фирәзә төсле күктә яшькелт болытлар таралганнар иде. Мин, өй буендагы такта эскәмиягә утырган килеш, хыялга бирелдем. Бу чагында мин үземне бөтенләй шагыйрь итеп хис итә идем, хәлсезләнеп утырган килеш эчемнән җәйнең матурлыгына гимн җырлый идем: "Аһ, җәй! Чыксыз, җылы төнле, чикерткәле, бытбылдыклы, тартарлы җәй! Ничаклы яратам мин сине, нинди яратам! Юк, юк... алай гына түгел, гашыйк мин сиңа, чын-чыннан гашыйк!.."
Күз алдыгызга китерегез ки, йөз төрле яшел төсләрдән мөрәккәб (ясалган.— Төз.) урманнар, таулар, болыннар, сәхрәләр уртасында мотлак бер тынлык, тынычлыкка талган гаҗәеп бакча эчендә утырган бер сарай! Әйе, сарай бу, нәкъ мәрмәрдән эшләнгән сарай! Аның җәя рәвешендә түгәрәкләнеп тезелгән, борынгы юнан рухының үзе шикелле пакь һәм зифа баганалары арасыннан һава белән көн яктысы үтәли үтләшә. Караңгы, мәһабәт сәрвиләр арасында утырган, җиңеллеге белән җанга сөенеч бирә торган бу бина гүя үзе нурлана, үзеннән-үзе нур балкыта.
Бу бинаны мин юкка сарай дип атамадым. Әйе, чыннан да, сарай ул! Дөрес, аның эчендә падишаһ та тормый, башка бербер бөек дәрәҗәле зат та икамәт итми (яшәми.— Төз.). Ләкин аңар карамый, мин бу һаваи бинаны сарай дип атаудан кайтмыйм. Чөнки анда торучы мин үзем, минем гали рухым, киң хыялым, канатлы иркем, корыч ихтыярым! Соң, мин падишаһ түгелмени? Шул гали рухыма, киң хыялыма, канатлы иркемә, корыч ихтыярыма хаким түгелмени мин? Әйтегезче, зинһар, шуларга хаким булган вакытымда бөтен дөньяның падишаһлары минем каршымда чүп булып калмыймы соң?..
Минем рухым гакылның теге ягында булган дәрьяларда гизә; хыялым — шул канатлары бер офыктан икенче офыкка җитә торган хыялым, матурлык, гүзәллек белән тукланып, икенче матурлыклар халикъ кыла (барлыкка китерә.— Төз.), яңадан-яңа гүзәллекләр кәшеф итә.
Өстенә күгелҗем тамырлар йөгергән ак мәрмәр баскыч минем һавага очарга торган сараемны бакча белән тоташтыра. Аһ, бу бакча! Гади адәм кулы белән ясалган бакча түгел бу! Бу бер илһам, бер симфония, төрле чәчәкләрдән, хуш исләрдән мөрәккәб (бергә җыелган.— Төз.) булган музыка!.. Анда ал, кызыл пионнар, чит җирләрдән китерелгән кушучка сыймаслык зур гөл чәчәкләре белән гүзәллектә, тулылыкта ярышалар. Ясмин белән ак тәмәке хисне уята, рухны кытыклый торган исләрен бер-береннән уздырырга тырышып аңкыталар...
Илаһи, җилсез, тын төннәрдә никадәр серрият, никадәр гыйшык... Әнә шул чәчәк дулкыннары арасында башын аскарак салып, акрын гына йөргән зат турысында мин ни әйтим? Әлләул минем рухымдамы, тәнемнән аерылып, хуш исләр дәрьясында йөзә? Әллә исә ул, җанланып, минем күз алдыма килгән илаһи музыкамы?
Әнә ул кичке батып бара торган кояшның алсу нурларында алланган мәрмәр баганалар арасында баскан килеш шул баганалардан да зифарак буе белән күренә. Аһ, ник мин аның ал ефәк киемнәр эчендә беленеп торган бер алиһә тәне күк тәнен күрәм дә, ник мин аның янына барырга да җөрьәт итә алмыйм? һич булмаса, аның гүзәллеген каплаган шул киемнәр җиргә төшсен иде дә ул, мәңгелек таш һәйкәлгә әверелеп, шул урында гомерлеккә калсын иде...
XVII
Икенче көнне мин авылга төштем. Рәбига, юлда очрап, минем белән искечә, бик ачык күреште. Гүя Иделнең теге ягында һичбер нәрсә булмаган иде. Ул әллә ничек, гафу үтенгән сыман тавыш белән:
— Сезне бизгәк тоттымыни? Инде терелдегезме? — дип сорады.
—Терелгән күк булдым инде,— дидем.
— Даруыгыз бар идеме соң үзегездә?
— Юк, даруым юк иде. Мин болай гына, дарусыз да терелдем.
— Ник, ичмасам, бездән төшеп сорамадыгыз? Бездә хинин да, аспирин да бар бит.
— Сезгә төшәрлек хәлем булмады инде минем. Кисәк килде дә бәреп екты.
— Мин белмәдем, белгән булсам, Сезгә дару менгерткән булыр идем.
— Минем авырганны каян белдегез соң Сез?
Ул уңайсызланды.
— Миңа кичә Вәлид әйтте. Карагыз әле, Сезгә хәзер обязательно дару кабарга кирәк, югыйсә бизгәгегез яңадан килер.
— Юк, килмәс. Бер туктаганнан соң тиз генә килми ул. Минем шундый бизгәк.
— Алай да, саклык өчен кабарга кирәк, мин Сезгә бирермен, ярыймы?
Мин рәхмәт укыдым. Без әһәмиятсез генә әйберләр турысында сөйләштек. Күрешеп киткән чагында, Рәбига:
— Иртәгә кич белән безгә кунакка рәхим итегез, бездә кечкенә генә мәҗлес була,— диде.
— Нинди мәҗлес? Кемнәр була?
— Юк... уйнап әйтәм: мәҗлес үк түгел. Шушындагы кешеләр генә, үзебез генә... Килерсез алайса, ярыймы?
— Ярый, рәхмәт. Килергә тырышырмын.
— Тырышмагыз, килегез, югыйсә үпкә, ишеттегезме?
Рәбига бик аз гына киткәч, мин кесәмнән теге шпильканы алып бик гади генә тавыш белән:
— Рәбига туташ, бу шпилька Сезнеке түгелме? — дип сорадым. Ул әйләнеп: "Кая?" — дип, берничә адым миңа таба кире кайтты. Мин аннан "Каян таптыгыз?" дип сорар дип көткән идем. Юк, сорамады. Мин нихәтле аңар туры карасам да, аз гына булса да йөзенең үзгәргәнен сизә алмадым. Мин аның сораганын көтмичә: — Мин аны шушында, урамда таптым,— дип ялганладым. Бу сүзләрем дә һичбер төрле нәтиҗә бирмәде.
— Әминәнеке төшкәндер. Китерегез, мин аны аңар бирермен,— диде.
Ләкин мин хәйләне аңлап алып, вещественное доказательствоны, аңар, әлбәттә, бирмәдем. "Мин бу сернең төбенә төшәрмен әле" дип, эчемнән уйлап, шпильканы кесәмә салып:
— Юк, мин аны аңар үзем бирермен,— дидем.
Рәбига, моңар каршы сузган кулын кире алып:
— Ярый, алайса калсын,— диде.
Ул бу сүзне бик гади генә итеп әйтергә тырышты. Ләкин мин бер секундка гына аның күз карашын тотып алдым. Бу вакытта аның күзендә язылган мәгънә күптән түгел генә Иделнең аргы ягында булган вакыйганы минем исемә төшерде дә, бөтен күңелемне шатлык белән тутырды. Эчемнән "Әйе, әйе, шулай, шулай..." дип тәкрарлый-тәкрарлый өемә таба кайтып киттем.
Кичкә таба мин Әминәне очраттым. Ул мине күрә-күрешкә, көлеп:
— Ну, апа кызык иткән дә соң Сезне, Ильяс абый! — диде.
— Әйе, миңа аргы якта төн уздырырга туры килде шул.
— Аннан соң бизгәк тотып авырырга да туры килдеме?
— Әйе, анысы да булды.
— Ник җенләнде соң ул апа — юләр? Нишләдегез соң Сез анда?
Мин, иңбашларымны күтәреп:
— Үзем дә аңламыйм, Әминә туташ! Просто каприз булгандыр,— дидем.
Ул шаяртып, миңа бармак янап:
— Менә Сез мине генә капризлы дип уйлыйдыр идегез, шулай бит? — диде.
Аннан соң мәгънәле елмаю белән көлеп карап:
— Апа шул көнне төн буе йокламый, урынында шыпырт кына елап чыкты. Анысы да каприз микән? — диде.
— Просто аның нервлары чуалган көне булгандыр,— дидем.
Әминә тагын баягыча:
— Шулайдыр шул,— диде дә: — Иртәгә апаның туган көне, кич белән безгә килегез, яме,— диде.
— Ә, ул туган көн бәйрәмемени әле? — дидем.
— Әйе, әллә Сезне чакырганнар идеме инде?
— Әйе, Рәбига миңа әйткән иде.
— Ә, алай икән, Сез аны күрдегезмени әле бүген?
— Әйе, бая күргән идем...
— Карагыз аны, туган көн икәнен Сез белмәгәнгә салышыгыз, мин әйткәнне белмәсен.
Мин, шпильканы Әминәгә күрсәтеп:
— Бу Сезнең шпилька түгелме? — дип сорадым.
Әминә, үзе дә сизмичә, кулын күтәреп, башындагы таракларын тотып карады да, мин күрсәткән шпильканы алып караганнан соң:
— Юк, минеке түгел! Апаныкыдыр ул. Каян таптыгыз сез аны? — диде.
— Әле генә шушында, урамда тапкан идем.
— Китерегез, мин аны апага бирермен.
— Юк, мин үзем бирермен аңар,— дип, шпильканы кире кесәмә салып куйдым.
Әминә "Ник?" дип сорады да, шуның артыннан ук үзе кулын селкеп, нәрсәдер аңлаганын белдерергә теләгән төсле итеп:
— Йә, ярый алай булса! Үзегез бирерсез! — диде.
Ул күрешеп китте.
Мин, торган җиремдә басып, байтакка хәтле аның артыннан карап калдым. Шаян кыз! Менә аңла инде син аларны!..
XVIII
Мин Рәбигаларга төшкәндә сәгать сигезләр иде. Бүген аларда туган көн булганга, мин үземә бәйрәм кыяфәте бирер өчен бераз гына өс-башымны төзәтеп, киенебрәк төшкән булдым.Теге ялгышлык белән ияреп килгән яңа галстуклардан берсен муеныма бәйләдем. Шулай итеп, килгәннән бирле беренче мәртәбә мин алар белән файдаландым. Юләрлек түгелме шулай киенеп кунакка бару?
Мин килгәндә, алар бакчада каеннар астында шау итеп чәй эчеп утыралар иде. Күрешеп, Рәбиганы котладым. Ул, туган көн өчен булырга кирәк, ак күлмәк кигән иде. Рәбига бүген миңа бик матур күк күренде.
Табынга утырып, сүзләренә катыштым, һәммә кеше шат, һәммәсенең рухы бәйрәмчә иде. Кинәт шул шат кешеләр арасында мине бөтенләй шуңарга хилаф (охшаш.— Төз.) тойгы каплап алды. Кинәт рухым төшеп, күңелсезләнеп киттем. Белмим, ни булгандыр. Ахрысы, бизгәк мине тәмам харап иткәндер, дип уйладым. Алдымдагы ясалган чәемне онытып, бернәрсә күрмичә, әллә кая карап, бер әйбер уйламыйча утырам икән.
Әминәнең:
— Ни булды Сезгә бүген, Ильяс абый? — дип соравы мине уятты. Мин, үземнең шулай утыруыма оялып, әллә нәрсә мыгырдадым. Ул, өстәл өстенә ятыбрак, астан минем күзләремә карады да:
— Алай күңелсезләнеп утырсагыз, апа ачуланыр бит,— диде.
Рәбига бу вакытта Вәлид белән ни турысындадыр кызукызу сөйләшәләр иде. Әминәнең бу сүзен ишеткәч, ул, башын бормыйча гына, күз койрыгы белән генә бик тиз арада безгә карап алды да, ишетмәмешкә салышып, Вәлид белән сөйләшүендә дәвам итте. Аларның сүзләренең очы-кырые булмас төсле иде.
Без Әминә белән сөйләшеп киттек. Мин, шат күренергә тырышып, аның белән төрле юк нәрсәләр турысында сүзгә керештем. Бөтен кич буенча инде мин аннан аерылмадым.
Бераздан Фатыйма абыстай өйгә кереп китте. Чәй ясарга Рәбига утырды. Миңа чәй ясаган вакытта ул, Вәлиднең сүзенә мавыгып, самавырның борынын борырга онытты. Су, стаканны тутырып, тәлинкәгә акты. Ул һаман күрми иде. Мин, күрсәм дә,юри әйтмәдем. Су агып, тәлинкәдән ташып чыгып, подноска ага башлагач кына:
— Рәбига туташ, чәй ташыды,— дидем. Ул, самавырның борынын борып туктатты да, әллә нишләп, күңелсезләнеп китте. Ул минем көлеп торганымны күрә, күрә торып әйтмәгәнемне белә, шуңар ачуы килгәнлеге күзләреннән сизелә иде. Мин дә үземнең аның бу уңайсызлануыннан көлгәнемне яшермәдем. Ул шуның өчен тагы да миңа ачулана төште. Ләкин ачуын белдермәскә, илтифатсызлык белән капларга тырыша иде. Мин аны аскы иренен тешләвеннән, чәй биргән вакытта кулының беленер-беленмәс кенә калтыравыннан сизә идем. Минем өчен никадәр читен булса да, шушы уенны дәвам иттерергә уйлап, аның илтифатсызлыгына каршы шундый ук илтифатсызлык белән җавап бирдем. Чәйне алганда, юри аңар карамыйча, Әминә белән сөйләшүемдә дәвам иткән килеш алдым да, чәйне гүя машинальный алып алдыма куйгач кына, әле генә исемә төшкән төсле: "Рәхмәт!" — дидем.
Үзенә чәй ясаганда, Әминә аңар юри:
— Апа, чәең ташымасын! — диде. Рәбиганың моңар тагы ачуы килде. Әминә миңа карап алды: без бер-беребезне аңлаштык.
Бүген минем эчемдәге шайтаным котырган иде. Ул мине бөтен дөньяга, бөтен кешеләргә каршы үчектереп, һаман кешенең ачуын китереп, котыртып торырга гына өнди иде. Шайтаныма каршы килмәдем, чөнки аның сәбәпләре бар иде. Шул үчлектән юри Әминә артыннан бик ныклап ухаживать итәргә тотындым. Әминәнең кокетничать итүе миңа бу эшемдә ярдәм итте. Аның да үзенең сәбәпләре булгандыр шул.
Кичке аш янында шампанский эчтек. Аны Вәлид китергән икән. Вәлид туган көн мөнәсәбәте белән нотык сөйләде. Нотык сөйләргә анда мәһарт (осталык.— Төз.) юк икән. Каушады, тотлыкты, әллә нишләде. Сүзләрен рәтләп очлап чыга алмады. Мин елмаюымны яшерә алмадым. Әминә дә минем белән бергә елмайды. Безнең көлгәнебезне сизеп, Вәлид кызарды, бүртенде, белмәмешкә салынырга тырышты, ләкин булдыра алмады. Миңа таба аның күзләреннән яшен атылды. Мин бу яшенне бик салкын елмаю белән каршыладым.
Аш арасында мин Әминә белән сөйләшеп утырганда, Рәбига миңа карап елмаеп, бөтен кешегә ишетелерлек итеп:
— Ильяс әфәнде, галстугыгыз кыегайган! — диде.
Мин бер дә аңламаган төсле көлеп:. "Рәхмәт!" — дидем. Чынлыкта исә бу — баягы чәй мәсьәләсенә каршы үч алу, ягъни "Ильяс исерек" дигән сүз иде.
Әминә моңар каршы:
— Туктагыз, үзем рәтлим! — дип, минем галстугымны төзәтте.
Шулай итеп, Рәбига тагын җиңелеп калды.
Шампанский чынлап ук һәммәбезнең башыбызга китте. Шул хәлдә уен тагын да кызыбрак дәвам итте. Минем шайтаным сикереп-сикереп шатлана, бәйрәм итә, ләкин шуның белән бергә эчемдә гүя мәчеләр сугыша иде.
Вәлиднең җиңелгәне сизелә башлады. Ул берничә мәртәбә, безгә каршы һөҗүм ясап, Әминә белән минем арага төшәргә тырышып бакса да, булдыра алмады. Без Әминә белән, сүз куешкан шикелле, аның һөҗүмнәрен кайтардык.
Рәбига җиңелергә теләмәде, шампанский аңа гайрәт биргән иде. Ул үзе Вәлид артыннан ухаживать итәргә тотынды, һич булмаган эш: кокетничать итә, бертуктаусыз кычкырып көлә иде. Мин исә юри күрмәскә тырышам, үземне бөтенләй Әминә белән мәшгуль итеп күрсәтәм. Рәбига аның саен кыланышын арттыра, мин аның саен күрмим.
Шампанский минем башымда шаулый, тирә-яктагы һәммә нәрсә — сары гәрәбә төсле ярты ай, зәңгәрсу-яшел пыяла төсле күк, агачлар, йортлар — Һәммәсе минем күземә һавага күтәрелеп очарга теләгән төсле күренәләр. Мин үземдә гаҗәп бер җиңеллек хис итәм. Канат булса, менә тотар идем дә, очып китәр идем күк. Әмма аяклар рәхәтләнеп чымырдыйлар, йөргәндә аларны өстерәп йөрүе авыр, үзләреннән-үзләре чолганалар, һәммә әйбергә эләгәләр. Кызык! Минем күптәннән бирле эчкән юк иде. Шуңарга күрә өч бокал шампанский мине шул хәлгә китергән. Миңа ифрат хозур, күңелле иде. Шайтаным сөенә, сикерә, көлә, мәтәлчек атына иде...
Без Әминә белән, бакчаның караңгы почмагында ике каен арасына асылган гамак-җәтмәдә утырып, акыртын гына тирбәнәбез. Әминәнең тәненең җылысы минем тәнемә үтләшеп, мине тагы да исертә, башымны тагын да әйләндерә. Аның балаларча саф, ләкин дәртле көлүе минем бөтен нервларымны кытыклый...
Тегеләр өстәл янында утыралар, өстәлгә куелган лампа тирәсендә бик күп төн күбәләкләре әйләнеп очалар иде. Алар икесе дә инде хәзер сүнгәннәр, сүзләре беткәнгәме, сөйләшмиләр, ахры, уеннан туйганнар, дөресе, җиңелгәннәр иде. Минем шайтаным бу җиңүгә шатланса да, Рәбиганың өстәл янында башын түбән салып, боегып утырган төсле утыруын күргәч, миндә аны кызгану, күңелле итеп уздырырга теләгән бәйрәмен бозганым өчен үкенү пәйда булды. Хәзер урынымнан торып, янына барып, кулыннан тотып, туп-туры күзләренә карап: "Рәбига, чынлап син миңа ачуланмыйсың бит, әйеме?" — диясем килде. Ләкин мин моны эшләмәдем. Үчлек шайтаны, тагын баш булып, минем бу хисләремне томан белән каплады. Чөнки үч алу хозур. Иделнең аргы ягы өчен ахырына кадәр үч алырга кирәк иде. Шулай итеп, уен дәвам итте.
Әминәнең эчендә дә шундый ук шайтан дулый иде, ахры. Ул аягы белән җиргә бәрә-бәрә:
— Вәлид, Ильяс абый сине дуэльгә чакырырга тели бит! — дип кычкырды.
Мин:
— Һич юк! Ялган! Минем андый сүз әйткәнем юк! — дидем.
Вәлид салкын гына көлеп:
— Что же, бик үләргә тели икән, мин аны болай да атып үтерермен,— диде.
Мин аңар каршы:
— Җөрьәтегез җитсә, рәхим итегез! Минем бер дә үлемгә исем китми. Китерегез мылтыгыгызны! — дип җавап бирдем.
Вәлид:
— Карап карарбыз инде анда. Алдында мылтык көбәге юк вакытта сөйләве асат ул,— диде.
Эшнең нигә барганын күреп, Әминә урыныннан торды:
— Әйдәгез, Ильяс абый, йөреп киләбез,— диде.
Мин аны култыкладым да без киттек.
Бакча капкасыннан чыкканда, Рәбига:
— Кая киттегез? Безгә дә иярергә ярыймы? — дип кычкырды.
Әминә:
— Юк, ярамый! Без Ильяс абыйга кунакка киттек! — дип, пирчәткә ыргытты.
Вәлид артыбыздан:
— Хәерле юлга! — дип кычкырып калды.
Мин аңар:
— Без узышлый Матренага сәлам әйтербез, Вәлид әфәнде! — дип кычкырдым.
Бу вакытта мин Вәлиднең йөзен күрергә теләдем. Чөнки Матрена кибетче Кириллның таза гына, матур гына кызы булып, Вәлид белән шул марҗа кызы арасындагы бик үк "әфләтүни" булмаган мөнәсәбәт хакында минем беркадәр мәгълүматым бар иде. Минем бу эшне белүем һәм аның минем аркылы Әминәгә мәгълүм булу ихтималы Вәлиднең никадәр ачуын китерәчәген мин беләдер идем. Шуның өчен бу вакытта мин аның йөзен күрергә теләдем.
Әминә: "Матрена кем ул?" — дип, мине йөдәтергә тотынды. Көчкә алай-болай итеп, ялганлап котылдым бит. Югыйсә эш харап иде...
Әлхасыйль, туган көннең бер дә кәефе булмады. Бу төнне без Вәлид белән дошманнар төсле, күрешми аерылдык. Шул көнне ул Рәбигага минем турымда: "Мин аны ул килеш кенә калдырмам әле!" — дигән икән. Моны миңа берничә көннән соң Әминә көлә-көлә сөйләде. Әлбәттә, аек хәлдә бу сүз миңа бик көлке тоелды. Әйтерсең бер роман! "Әллә ул мине дуэльгә чакырмакчы булган иде микән югыйсә?" дип уйладым.
Туган көндәге кыланышларым өчен иртәгесен үкенеп гаҗиз булдым үзем. Моның өчен Рәбига миңа бик каты ачулангандыр, дип уйлаган идем. Ләкин, бәхеткә каршы, аның мин уйлаган дәрәҗәдә кәефе китмәгән икән.
Алай да мин бер атнага якын аның күзенә күренергә теләмичә өемдә яттым. Бер атна миңа нәкъ бер ел төсле озак тоелды. Эч пошканнан мин балык тоту белән вакыт уздыра идем.
XIX
Питрау да җитте. Беренче охота көне, охотникларның бәйрәме иде. Эңгер-меңгер вакыт, көн аяз, кечкенә генә дә җил юк. Рәбига, Әминә, мин — өчәү яр кырыенда утырабыз.
— Вәлид кая? — дим.
— Аргы якка үрдәк атарга чыгып китте,— диләр.
— Үзе генәмени?
— Юк, үзе генә түгел, шушы авылның бер охотник урысы белән киттеләр. Аның эте дә бар икән...
— Вәлидкә мылтык каян килгән?
— Казанга кайтып алып килде...
— Ә!..
Шул вакытта Иделнең аргы ягыннан берсе артыннан берсе ике тапкыр мылтык аткан аваз ишетелә. Әминәнең күзләре очкынланып яна башлый. Ул аз гына калтыранган тавыш белән шыпыртлабрак:
— Аталар...— ди. Рәбиганың күзләре дә бик аз гына җанлана. Бу чагында үземнең охотник булмаганлыгым өчен, туганнан бирле кулыма мылтык тотмаганлыгым өчен үз-үземә чынчынлап ачуым килде.
Моңар кадәрле Фатыйма абыстайның ни өчен Вәлидне яратмаганлыгын мин аңламыйдыр идем. Беркөнге туган көннән соң мин моның сәбәпләренә төшенә башладым шикелле инде. Ничек булса да, мин авызымны йомып торам әле хәзергә. Белмим, бернәрсә дә белмим...
Көннәрдән бер көнне өемнең артында урманда якын гына мылтык аткан аваз ишеттем. "Кем икән бу юләр! Нәрсә ата икән монда?" — дип уйлап, атучыны карар өчен урманга кереп киттем.
Куаклыклар арасында байтак анда-монда йөргәннән соң, кинәт шактый еракта агачлар арасында берәүнең гәүдәсен күргән күк булдым. Ул мине күрдеме-күрмәдеме, белмим. Ләкин бик тиз агач араларына кереп югалды. Мин дә аңар кычкырырга лазем күрмәдем, барган килеш, ул күренгән якка бара бирдем. "Атарга нинди җанвар тапты икән соң монда бу кеше?" — дип уйладым эчемнән.
Байтак баргач, бер алан сымак ачыклыкны үткәндә, әллә ничек кенә сул якка борылып карасам, миннән илле сажиннар ераклыкта, яшел яфраклар арасында ялтыраган бер әйбер күземә чалынды. Мин туктап карарга тотындым. Дикъкатьләбрәк карый торгач, беләсезме, нәрсә булып чыкты бу? Мылтык көбәге! Әйе, куак яфраклары арасында кояшта ялтыраган әйбер ике көбәкле мылтык иде! Куакның яфраклары куе булганга, аның артында утырган кеше күренми, бары тик кап-кара ике күз төсле мылтык көбәге генә туп-туры миңа карап тора...
Минем ифрат ачуым килде. Эчемдәге шайтаным тагын сикеренә, кабыргама төртә башлады. "Бар, бар! Тот та, шуның каршысына бар!" — ди. "Кем синең җаның белән шаярырга җөрьәт итә? Үз җаның белән шаярырга, һәркемнән дә бигрәк, син үзең хаклы түгелме соң?" — ди.
Шулай итеп, мин тоттым да мылтык күренгән куакка таба акыртын гына, тыныч кына атлап киттем. Нинди хозур бер халәт иде бу: аяклар, куллар чымырдыйлар, үзем гайре табигый бер шатлык эчемә сыймаганга күрә елмаям, баш югары, күкрәк киерелгән, үзем теш арасыннан акрын гына әллә нинди бер җиңел көйгә көйләп сызгырам. Ләкин йөрәктә, тамчы кадәрле генә булсын, курку булсачы! Әле дә булса торып-торып бу эшкә гаҗәпләнәм. Бу вакытта миңа бары кызык кына иде. Ихтимал, сугышка кергән чакта кешедә шундый ук халәт була торгандыр. Аталармы миңа, юкмы, үлем дигән нәрсә дөньяда бармы, юкмы, бу вакытта миңа анысы барыбер иде.
Шулай мин ярты юлны килдем. Кинәт мылтык көбәге яфрак арасына кереп югалды. Бераздан агач араларында посапоса китеп бара торган бер күләгә чирек секундка гына минем җитез күземә чалынды. Бу урында куаклык бик куе иде.
Мин килеп җиткән вакытта, әлбәттә, теге куак артында берәү дә юк иде инде. Мин көлдем дә эчемнән: "Ахмак! Куркак! Булдыра алмагач, атарга кулың бармагач, төзәмиләр аны!" — дидем.
Бераздан ерактарак бер-бер артлы ике тапкыр мылтык шартлаганы ишетелде. "Җенләнә, күрәсең!" — дип уйладым мин.
Иделнең ар ягыннан бик каты яңгыр киләдер иде. Рәбига төтен төсле ургып килә торган кара болытка, болыт өстендә ялтыраган яшенгә куркынган күз белән карап:
— Әйдәгез, кайтыйк тизрәк, яңгыр килә,— диде.
Без авылдан шактый еракта, Идел кырыенда идек. Мин акрын-акрын аргы яктагы урманнарны, болын өсләрен урман төсле каплап килә торган яңгырга карадым да:
— Кайтып җитү мөмкин түгел инде хәзер, бер-бер җиргә ышыкланырга кирәк,— дидем.
— Сезнең өегез еракмы моннан?
— Ерак шул, барып җитәргә өлгерә алмабыз...
Бу вакытта минем башыма бер фикер килеп төште.
— Беләсезме нәрсә, моннан якында гына бер тау тишеге бар иде. Шунда кереп торырга кирәк,— дидем.
— Тау тишеге?
— Әйе, мин Сезгә аны күрсәткән дә идем, хәтерегездәме?
— Ә, әйе, беләм. Ул моннан якынмыни?
— Минем өйгә караганда якынрак булыр.
— Әйдә, барыйк алайса шунда. Куркыныч булмасмы соң аңда?
Мин аңар көлеп карап:
— Нәрсәдән куркыныч булсын? — дип сорадым.
Ул, үзенең юк сүз сораганыннан оялган төсле кызарып, минем күзләремә карады да:
— Юк, болай гына әйтәм,— диде.
Без, кызу-кызу атлап, мәгарәгә таба киттек. Без әле барып җитмәгән идек, эре-эре яңгыр тамчылары төшкәли башлады, без йөгерергә тотындык. Рәбига, артымнан җитешә алмагангамы, минем кулыма ябышты. Бу вакытта дөнья йөзендә бәхетле кешеләрнең берсе мин идем...
Без мәгарәнең тар авызыннан кергән чакта, яңгыр сибәли башлаган иде инде. Кечкенә генә мәгарәнең эче караңгы, салкынча иде. Икәү янәшә бер таш өстенә утырдык. Ачуланып, мыгырдап күк гөлдерәгәне ишетелә иде. Рәбига, тышта шыбырдап яуган яңгырны тыңлап торганнан соң, зур итеп ачылган күзләре белән минем күзләремә туп-туры карап, ни өчендер шыпырт тавыш белән:
— Ява! — диде.
Бәлки, ул шуннан башка сүз әйтергә теләмәгәндер дә, мин анысын белмим, ләкин минем күңел бу күз карашыннан икенче мәгънәләр аңлады да, йөрәгем сөенеченнән сикерергә тотынды. Күк күкри, яшен яшьни, яшен яктысында мәгарәнең эче зәңгәрсу-яшел төскә керә, Рәбиганың да агарган йөзе бу вакытта мәрмәр һәйкәл төсле булып күренә иде.
Рәбига башын түбән салып утыра, аның нәзек ак муены, кечкенә генә колагы миңа бик якын иде. Мин үземне тагын алтын чылбырлар белән богауланган итеп хис иттем. Шул нәзек кенә муен белән шул колакны күрү минем күңелемне әллә нинди, әйтеп булмый торган бик матур музыка уйнагандагы шикелле елыйсыны китерә торган нәзек бер тойгы белән тутырган иде. Шушы минутта мин шул кечкенә генә колак йомшагын пакь мөкатдәс бер үбү белән үбәргә тели идем. Тияртимәс кенә, бармакларым белән аның кул аркасын сыйпап, үз гәргән тавыш белән: "Рәбига..." — дидем. Ул, йөзен миңа таба әйләндереп, аз гына елмаеп, ярты секунд кадәр генә минем күзләремә карады да, күзен читкә борды. Аның иреннәре ишетелер-ишетелмәс кенә: "Ильяс..." — диделәр. Минем күкрәгем эчендә әллә нәрсә кысылды, әллә нәрсә жу итеп китте. Башым әйләнде, мин үз-үземне, үземнең кайда икәнлегемне оныттым. Аның чәч бөртекләре битемне кытыклыйлар, минем иреннәрем аның ак муенына шундый якын иде... Минем кулым аның кулын кыюсыз гына тотты...
Шул вакыт бик каты чалтыратып күк күкрәгән тавыш дөньяны селкетте, яшен күзләрне чагылдырырлык булып ялтырады. Гүя тау бөтен авырлыгы белән безнең өскә ишелеп төшкән төсле булды. Без икебез дә утырган урыныбыздан сикереп тордык. Рәбиганың төсе ап-ак булган иде.
— Абау, Ходаем! Мин инде безне сукты дип торам...— диде.
Шулай итеп, Күк Тәңренең теләве буенча, булырга тиеш эш булмый, әйтелергә теләнгән сүзләр әйтелми калды. Хәерлегә каршы булгандырмы бу, түгелме, хәзергә хәтле мин моны белә алганым юк.
Моннан соң без, мәгарәдән чыкканчы сөйләргә никадәр теләсәк тә, сүз таба алмадык, бер-беребезнең йөзенә туры карарга җөрьәт итмәдек. Ярый әле яңгыр тиз туктады. Без дә бу сихерле тау тишегеннән яктырган ачык һавага чыгып, күкрәкләребезне тутырып, саф, татлы яңгыр һавасын рәхәтләнеп суладык. Мин үземне тагын хисапсыз хөр, ирекле итеп хис иттем. Алтын чылбырлар өзелгән иде...
Җылы, хәтта бөркү төн. Мин йоклый алмый урынымда ятам. Төн шундый тын: хәтта сирәк-сирәк бакчада алмаларның тып итеп җиргә өзелеп төшкәннәренә хәтле миңа ишетелә. Алма тәмам пешәргә җитешеп кызарган инде. Аларның корт ашаганнары җиргә коелалар.
Мин ятам да уйлыйм. Уем һаман бер нәрсә тирәсендә әйләнә. Чынлап та, мин гашыйкмыни соң? Ник мин аның турысында бер сәгать тә уйламый тора алмыйм? Ник ул һаман минем күз алдымда басып тора? Әйе, әйе... Шул яшел күзләр өчен мин үләр идем, шул ук төсле чәчләр өчен мин җанымны бирер идем. Ул күзләр кайбер вакытта, аларның иясе әллә кая һавага текәлеп карап торганда, шундый матур, ачык яшел төскә керәләр... Нәкъ менә ике яшел изумруд күк... Ул көлгән чагындамиңа күкләр ачылган төсле була... Илаһи, мин нишләдем? Нишләдем?
Мин йөзенче тапкыр аңар булган хисемнең җитди бернәрсә булмавын исбат итәргә тырышып багам. Аның бөтен әгъзаларын, йөзенең бөтен нокталарын, холык-фигылен аерым-аерым тикшереп, килешмәгән җирләрен табып, тәнкыйть күзе белән карарга тырышам. Бөтен кәмаләтне үзенә җыймаган ләбаса ул! Юк, булмый... Аның һәммә төше миңа кәмаләтнең үзе булып күренә, аның килешмәгән җирләре дә миңа сөйкемле тоела. Аның битендә, борыны тирәсендә, борыны өстендә сипкелләре бар түгелме? Бар, ләкин алар аңар килешәләр генә. Аның борыны, куллары зуррак түгелме? Булса ни, ул минем күземә күренми... Аннан соң мин аның холкында, гадәтендә, кыланышларында, үзен тотуында төрле кимчелекләр табарга тырышып багам. Аның кайбер вакытта кинәт кычкырып көлә торган гадәте бар, бу аңар килешми димәкче булам. Ләкин шул ук көлү авазы минем йөрәгемне рәхәт-рәхәт кысылырга мәҗбүр итә түгелме? Иделнең аргы ягында булган вакыйганы хәтергә алам да, мин аны тиле, үзсүзле димәкче булам. Ләкин анда да мин бары үзем генә гаепле. Рәбига, чынлап та, шулай эшләргә тиеш булып чыга. Аннан ары ул үзе соңыннан шул тиле, ләкин матур кыланышы өчен үкенмәгәнмени? Ул, шуның сәбәпле, төн буе елап чыкмаганмыни? Менә бусы бөтенләй артык инде! Аның күз яше түгүенә сәбәпче өчен үземне мең яктан гаепле табып, үз-үземне тиргим, шелтәлим...
Мин йөзенче мәртәбә мәгарә эчендәге вакыйганы исемә төшереп үкенәм, үз-үземне табалмыйм. Әй юләр, юләр, дим, икенче шундый уңайлы вакыт сиңа кайчан туры килер, дим, йөзенче тапкыр вакытсыз чалтыраган яшенгә ачуланам, ләгънәт укыйм. Ни өчен табигать тә минем юлыма аркылы төшә инде?.. Ник мин шул вакытта аңар үземнең яратканымны әйтмәдем? Ник аяк астына егылып, аякларын үбеп: "Мин сине үлеп-үлеп яратам, Рәбига! Теләсәң, аягың белән тапта минем башымны, ачулан. Мин сиңа тик рәхмәт кенә әйтермен. Тагын бер мәртәбә гөнаһлы башыма аягың белән кагыл. Мин сиңа Ходадан озын гомер генә теләрмен... Аның өчен мин сине яратам, Рәбига!" — димәдем икән? — Ах, юләр, юләр мин! — дим.
Мин һәр төнне шулай йоклый алмый, озак-озак уйлап ятам. Уйларым, хыялларым бик озын була. Ләкин алар һаман бер әйбер тирәсендә әйләнәләр. Бу йокысыз төннәрдә ниләр-ни ләр уйлаганымны, ниләр турысында хыялланганнарымны — Һәммәсен кәгазь өстенә язасым килми инде минем. Бу минем үземә генә мәгълүм татлы, алтын хыяллар... Алар сезгә көлке тоелырлар иде.
Шундый төннәрдә мин күбесенчә таң аткач кына авыр йокыга китәм. Кайбер төннәрдә авыр хыяллар, "Әлфе Ләйлә" хикәяләренә охшаган ялкынлы төшләр мине гаҗиз итәләр. Әлбәттә, аларның минем уяу чагындагы тормышыма һичбер мөнәсәбәте булмый. Ләкин уянгач, көн яктысында мин бу төшләрем өчен үз-үземнән оялам. Андый көннәрне мин рухан һәм җисмән ватылып йөрим. Рухымны пессимизм, дөньяга, табигатькә каршы ачу каплый. Чынлап та, бу авыр утлы төшләрем минем саф, рухани дип ышанган гыйшкымның табигый әсәре микәнни? Чынлап та, кешенең рухы белән тәне бер-берсенә шулкадәр бәйләнгән микәнни? Җәй башында мин әле бик тыныч йоклыйдыр идем ич. һичбер төрле төшләр мине гаҗиз итмиләр иде. Ник бу явыз табигать адәм углыннан шулкадәр ачы итеп көләргә ярата икән?..
XX
Җәй бөтен дәһшәте белән хөкем сөрә. Күптәннән бирле яңгыр юк, кояш гүя бөтен галәмне яндырып бетерергә теләгән төсле кыздыра иде. Авыл урыслары шул зәһәр кояш астында урак уралар, безнең шикелле эшсезләр исә әлсерәп өйдә ятудан башканы белмиләр иде. Безнең бар эшебез, бар рәхәтебез су коенуга гына хәсыр кылынып калды (кайтып калды.— Төз.). Ходайның бирмеш көнне без, Вәлид белән икәү, иртә белән иртүк — бер, кич белән кояш сүрелә төшкәч, бер тапкыр көймә белән Иделнең аргы ягына комлыкка чыгып коенуны гадәт иттек. Туташлар да кайвакыт безгә иярәләр, һәр көнне диярлек ялангач ком өстендә ятып, кояшка кызынабыз. Без икебез дә инде гарәпләр төсле кап-кара булып беттек.
Вәлид йөзәргә бик оста икән. Ул: "Мин Агыйделне әллә ничә тапкыр йөзеп чыкканым бар",— дип сөйләштергәли. Ләкин мин бу сүзләргә ышанып ук бетмим, мактанып сөйли торгандыр, диебрәк уйлый идем. Көннәрдән бер көнне ул Иделне аркылы йөзеп чыкмакчы булды. Мин аны бу эшеннән кайтарырга теләп карасам да, ул минем алда мактанырга теләгәндерме, сүзендә исрар итте (нык торды.— Төз.).. "Теләсәгез, минбәхәстән керешәм, телисезме?" — диде. Мин бәхәсләшергә теләмәдем. "Болай да мин Сезнең йөзеп чыгуыгызга ышанам",— дидем. Ләкин ул әйткән сүзеннән кайтмады. Ул минем көймә белән артыннан баруымны да теләмәгән иде. Ләкин мин үз сүземдә торгач, кабул итте.
Шулай итеп, Вәлид йөзәргә тотынды. Мин артыннан көймә белән барадыр идем. Иделнең урталарына җиттек. Аның тамчы да арыганлыгы сизелми иде әле. Кинәт минем исемә беркөн урманда күргән мылтык көпшәсе килеп төште дә: "Моны ташлап китеп куркытырга иде",— дип уйладым. Ләкин вөҗданым мине бу шаярудан тыйды.
Мин аңар:
— Вәлид! Әгәр дә хәзер мин Сезне ташлап китсәм, ни әйтәсез? — дип кычкырдым, ул, моңар каршы көлеп:
— Китәсегез килсә, китә бирегез. Бер әйбер әйтмим,— диде.
— Йөзеп чыга алуыгызга шулхәтле ышанасызмыни? — дип соравыма каршы:
— Конечно! Ышанмасам, көрәшмәгән дә булыр идем,— дип кенә җавап бирде.
Мин аның батырлыгына эчемнән тәхсин иттем (сокландым.— Төз.).
Ул әле йөзтүбән, әле чалкан йөзә иде. Иделнең аръягына якынлаша башладык.
Мин Вәлидкә:
— Карагыз әле, җитәр, арыгансыздыр, юкка үзегезне ватмагыз, көймәгә менегез,— дидем.
Ул ишетергә дә теләмәде. Хәзер аның арыганлыгы яхшы ук сизелә иде инде. Аргы якка якынлаштык. Кинәт хәле бетепнитеп китмәгәе дип, мин көймәне аңар якынрак тота башладым. Ләкин ул сүзендә торды.
Иделне йөзеп чыкты. Мин аны тәбрик иттем. Ул, кәефе килеп:
— Бәхәсләшкән булсак, оттырадыр идегез шул, Ильяс,— дип куйды.
— Дөрес, оттырадыр идем,— дидем.
Бу вакытта минем күңелдә Вәлиднең тазалыгыннан көнләшү төсле бер хис хөкем сөрә иде. Аның шикелле йөзә алсам, беркөн Иделнең аръягында ахмак халәттә төн уздырмаган булыр идем, дип уйладым.
Соңгы вакытта Вәлид әллә нишләп уйга батып йөрүчән булган иде. Аз сөйләшә, аз көлә... Гомумән, анда, элеккеге Вәлидкә караганда шактый үзгәрү сизелә иде. Мин аның бу хәлен "гыйшыктан түгел микән дип уйлыйм, ләкин, әллә ничек, минемчә, Вәлид күк кешедә андый гыйшык булмаска тиеш төсле иде.
Көннәрдән бер көнне су коенганда булган бер вакыйганы язмый уза алмыйм. Без, гадәтебезчә, коена идек. Вәлид алданрак, мин арттанрак йөзеп яр кырыеннан шактый җир киткәч, кинәт Вәлид, кулларын селкеп, бер чумып, бер калкып: "Тот, батам!" — дип кычкыра башлады. Мин аны башта шаяра, юри мине куркытырга гына маташа дип торган идем. Бик ямьсез тавыш белән кычкырырга тотынгач, мин, эшнең чын икәнен сизеп, аңар ярдәмгә килдем. Мин килеп җитүгә, ул чатырдап бер кулы белән минем муеныма ябышты. Куркудан йөзе ап-ак булган, күзләре куркыныч иде. Башта без икебез дә су астына чумдык. Мин тырышып-тырмашып су өстенә чыктым да, бер кулым белән Вәлидне кочаклаган килеш, сыңар кул белән генә кырыйга таба йөзә башладым. Ул үзе дә бер кулы белән йөзә, ләкин һаман да миңа аның авыр гәүдәсен өстерәү бик читен иде. Азаплана-азаплана йөзеп киттем. Йөзүе авыр, Идел бик каты агыза иде. Берничә сажин җир миңа бер чакрым төсле тоелды. Тагын аз гына барасы булган булса, миңа, яисә үземә батып үләргә, яисә аны тәкъдир иркенә ташлап, үз җанымны котылдыру чарасына керешергә кирәк булачак иде. Әле дә мин тончыгып йөткерә идем. Бәхеткә каршы, яр буе якын иде. Аягым комга тигәч, эчемә җылы керде.
Мин Вәлидне өстерәп чыгарып, ком өстенә салдым. Ул байтак вакыт яткан урынында кузгалмый ятты. Йөзе яңа гына үлемнән котылган кешеләрнекечә бәхетле иде. Аның җирдә аунап яткан ялангач гәүдәсе миндә кызгану хисе уятты, инсанның зәгыйфьлеге турысында уйларга мәҗбүр итте. Мин аның мускуллары кабарып торган таза аркасына, кулларына, хәзер җансыз төсле таралып яткан көчле тәненә карадым да берничә генә көн элек шушы ук Вәлиднең киң Иделне йөзеп чыкканлыгы исемә килеп төште. 51c 1гапзй §1опа типсШ*
Вәлид торып утырып, тәшәккер тулган караш белән күзләремә карап, сүзсез генә минем кулымны кысты. Суда вакытта кинәт аның уң аягын көзән җыерган икән. Шулай итеп, беркөнурмандагы вакыйганың үчен кайтара алганым өчен мин дә бик шат идем.
Бу вакыйга Рәбигаларга мәгълүм булгач, исәпсез-хисапсыз мактаулар минем өстемә яңгыр күк яудылар. Әминә, минем кулымны кайнар кысу белән кысып, акрын гына: "Рәхмәт сезгә, Ильяс абый..." — диде дә үзе кызарды. Мин, оялтмас өчен, аның йөзенә карамадым. Ләкин бу вакытта, валлаһи, аның күзләре яшәргән иде...
Көннәрдән бер көнне Вәлид Казанга барган иде. Кайткач, ул атылып-бәрелеп Рәбигаларга килеп керде. Мин аларда утырадыр идем. Вәлид кулындагы бер кочак газеталарны өстәлгә ыргытты да:
— Беләсезме нәрсә? Сугыш башланган бит,— диде.
— Нәрсә? Нинди сугыш тагын? — дидек.
— Безнең Россия дә сугыш игълан иткән,— диде.
Бу хәбәр безгә яшен күк тәэсир итте, һәммәбез кинәт бер зур эш башланганлыгын, ниндидер бер зур хата эшләнгәнлеген, киләчәктәге олуг бәхетсезлекләрне сизгән күк булдык. Сәясәт галәмендә куәтле зилзилә башланганлыгын, Австрия тәхетенең вәлие үтерелүен, Австриянең Сербиягә сугыш игълан итүен без, газета укымасак та, авылдагы имеш-мимеш хәбәрләр буенча белгән, ләкин артык әһәмият бирмәгән идек. Вәлид тә шул хәбәрләр белән кызыксынып, газеталар алып кайтыр өчен Казанга киткән иде. Газеталарны йотлыгып-йотлыгып укырга ябыштым. Минем рухымда "профессиональ" газетачы уянган, мин үземне нәкъ Сабан туендагы чабыш аты төсле хис итә башлаган идем.
Сербияне яклап Россия, Австрия ягыннан Германия сугышка катышканнар, гомумән, дөньяның бик зур бер болгану алдында торганы аңлашыла иде. Шулай булып та чыкты: бөек җиһан сугышының башы иде бу.
Озак үтмәде, мобилизация башланды. Авылда шау-шу, хатын-кыз арасында ва вәйла (ни үкенеч.— Төз.) купты. Халык улларын, ирләрен, аталарын үләргә озаталар иде. Иделнең тыныч, рәхәт ярлары өстенә караңгы күләгә төште...
Шушы көннәрдә миңа серле бер кояш баешы карарга туры килде. Мәгърибтә (көнбатышта.— Төз.) офык өстенә кан шәүләсе төсле кызыллык җәелгән, кызыл төскә буялган болытлар, нәкъ бер зур янгынның яки ут тавының төтене шикелле, бер ноктадан чыгып югары таба күтәреләләр, авызын ачкан аждаһа кыяфәтле караңгы бер болыт офык буйлап акрын гына шул җәһәннәмгә якынлаша иде. Бу гүя бер галәмәт, бер символ иде ки, дөнья өстенә, Гареб (Европа.— Төз.) галәме өстенә киләчәк олуг һәлакәтләрдән хәбәр бирә иде.
XXI
Беркөнне мин Вәлидне, Әминәне, Рәбиганы — өчесен үземнең йортыма кунакка чакырдым. Аларга чәй эчерер өчен миңа үзем тора торган өйнең хуҗасы Иваннан самовар белән өч стакан алып торырга туры килде. Мин кайнап торган самоварны өстәл өстенә китереп утырткач, аларның исләре китеп:
— Кайдан килде Сезгә бу самовар? Каян алдыгыз? — дип сорадылар. Мин аларга, әлбәттә, әйтмәдем. "Үземнеке",— дидем.
Теге мин спиртовкада чәй кайната торган калай чәйнеккә чәй салып утырттык. Сый байларча булып чыкты: авылдан алып менгән ак күмәч тә, атланмай да, үтәли күренә торган, сап-сары яңа кәрәзле бал да бик шәп иде. Тик бер генә җитешмәгән әйбер булды: ул да булса балкашыкларның юклыгы иде. Кашык урынына миңа һәммә кешегә агачтан берәр калак ясап бирергә туры килде, һәрхәлдә, мәҗлес бик күңелле булып чыкты. Минем бакчадагы алмалар инде тәмам пешкән иде. Без урысның алмасын бер дә кызганмыйча теттек: чәйләребезгә турап салдык, эчләребез күпкәнче ашадык та.
Сүз сугыш мәсьәләләренә кереп киткәч, Вәлид миннән:
— Сезнең солдатка чакырылуыгыздан хәвеф юкмы? — дип сорады.
Мин:
— Юк, мин ак билетлы бит...— дигәч, аның йөзендә кызгану белән истихфаф (кимсетеп карау.— Төз.) катыш бер елмаю зоһур итте (беленде.— Төз.).
— Ә Сез үзегез соң? — дидем.
— Мин бит студент. Безне алмыйлар,— диде дә, йөзендә тагы баягы төсле елмаю зоһур булды. Баягысы минем зәгыйфь бәдәнле булуым өчен булса, бусы инде студент булмау өчен иде. Мин соң үтәли күрәм бит инде бу кешене!..
Аннан соң чәй янында тагы бер кызык эш булды. Гайбәтбулса да, сөйлим әле: Вәлид белән Әминә чәй янында һаман бер-берсенең күзенә карыйлар да утыралар, хәтта инде яшерергә дә теләмиләр. Минем моңар ачуым да килә башлады. Рәбиганың да ачуы килгәнлеге сизелә иде. Чынлап та, кызыкмыни безгә аларның бертуктамый бер-берсенә карап утырганнарын карап тору? Ләкин Вәлид үзе дә кызык булды: үзе чәен стаканнан тәлинкәгә сала, үзе, Әминәнең күзләренә керердәй булып, аның нәрсәдер сөйләгәнен тыңлый, ә чәе, тәлинкәгә агу урынына, өстәл өстенә ага. Без Рәбига белән ялт итеп карашып алдык та үзе сизгәнче аңар бер сүз дә әйтмәдек. Вәлид караганда, өстәл өстендә шактый зур гына күл хасил булган иде. Мин, бик күп нәрсә аңлаган төсле елмаеп, аңар карадым. Ул уңайсызланды, ачуы килеп кызарынды. Чынлап та, килешмәгән бер эш бит инде бу?
Фатыйма абыстайның Вәлидне ни өчен яратмаганлыгын мин бик яхшы аңлыйм инде хәзер.
Берничә көннән соң мин Вәлиднең аларга килми башлаганын белдем. Көннәрдән бер көнне мин, бер әйбер сизмәстән генә, һәммәсе алдында:
— Вәлид ник бер дә күренми сездә бу арада? — дип сорагач, тегеләр әллә нишләп җавап бирергә уңайсызланыштылар, ык-мык итеп, әллә нәрсә дип кенә җаваплап, тизрәк сүзне башкага борырга тырыштылар. Бигрәк тә бу сүз Фатыйма абыстайга ошамады. Шуннан мин аның белән Вәлид арасында нидер булса булганлыгын аңладым. Чынлап та, Вәлиднең бер атнадан бирле аларда күренгәне юк иде...
Беркөнне кичләтеп авыл урамыннан узып барганда, Кириллның йорты турысына җиткәч, мин бик ямьсез тавышлар ишетеп, ихтыярсыз туктап, колак салдым. Берәү кемнедер бик каты кыйный иде. Берсе — ирләр тавышы, бусы, шөбһәсез, Кирилл; икенчесе чыелдый-чыелдый такылдап елаган марҗа тавышы иде: Матрена булырга кирәк, дип уйладым. Бүген якшәмбе көн иде. Кирилл Михайлыч кызмачарак булган булса кирәк. Тавышка караганда, ул кызын бик вәхшиләрчә кисә иде... "Да с кем еще? С татарином, подлая!" — дигән сүзләрен ишеткән күк булдым. Артык чыдап тора алмадым, киттем.
Менә сиңа кирәк булса, "беркемгә дә ачулана белми торган" Кирилл!..
Август ае кергәч, көннәр бозылып китте. Көн саен җил, яңгыр, суык...
Шундый җилле көннәрдән берсендә мин, авылга төшеп, Рабигаларның капкасыннан керим дисәм, каршыма Рәбига чыкты: өсте-башы рәтсез, чәче дә ясалмаган, пудралары беткән, кискән чәчләре маңгае өстенә рәтсез таралганнар иде. Аның төсен күрүгә, мин аларда бер-бер хәл булганын сиздем. Минем исәнләшүемә каршы ул, гадәттәгечә, елмайды.
— Ни булды Сезгә, Рәбига? — дип соравыма ул:
— Беләсезме, безнең өйдә күңелсезлек...— диде.
— Ни булды, ни булды?
— Әминәләр киткәннәр.
— Әминәләр? Ничек киткәннәр?.. Кем белән?..
Минем аңламый торуыма Рәбиганың бераз ачуы килде. Бүген аның нервлары ифрат чуалган иде. Ул миңа ямьсез күренде. Уйлап карагыз әле, ул миңа ямьсез күк тоелды.
— Белмисезмени инде?.. Вәлид белән, конечно! Качып киткәннәр... Без бернәрсә дә белми калдык, кая киткәннәрен дә белмибез,— диде дә, шул сүзләрне әйткәч, үзе ни өчендер кызарды.
Рәбига, бер әйбер дә яшермичә, вакыйганы миңа сөйләп бирде. Вәлид Әминәне байтактан бирле ярата икән. Монда да ул шуның өчен генә күк килгән икән. Күптән түгел генә ул анасыннан Әминәне сораган, ләкин Фатыйма абыстай, бердән, кызының якын кардәшенә баруын теләмәгәнгә, икенчедән, ни өчендер Вәлидне болай да яратмаганга, беренче сүздән үк, кырт кисеп, риза түгеллеген белдергән һәм Вәлидкә моннан соң үзләренә килеп йөрмәскә кушкан. Вәлиднең аларга килми башлавы шуннан соң булган икән.
Рәбига да Әминә өчен бик кайгыра, аның бу эшен яшьлек белән эшләнгән бер юләрлек кенә дип карый, сеңлесен ифрат кызгана иде. "Фатыйма абыстай үзен ничек хис итә?" — дип соравыма каршы ул:
— Бик начар, һаман утыра да елый, һич туктатыр хәл юк. Башларына кабып бетте инде,— диде. Аннан соң: — Сез, Ильяс, бүген аның күзенә күренмәгез инде, яме? — диде.
Мин дә, әлбәттә, аларның гаилә хәсрәтләренә катышырга теләмәдем, борылып киттем.
Ләкин өйгә кайтып китмәдем мин — киттем тауга таба.Әйе, тауларга карап киттем мин... Авылның теге ягында башка таулар өстеннән аерылып очлайган, башын күккә күтәргән биек бер түбә бар иде. Шуңарга төбәп киттем мин. һәммә юллар бу түбәне кырыйлап узалар, әмма мин кешеләр тарафыннан сугылган сукмакларны кырыйда калдырдым. Минем җаным югарыга омтыла, күкләргә чыгарга ашкына иде бу вакытта. Нәрсә соң, җилме аркамнан этә минем? Әллә юкса җилкенгән рухыммы канатланып алга өстери мине?
Мин шулай киттем дә киттем. Барган саен җәһәтлим үзем, барган саен адымнарым кызулана... Әле генә ишеткән хәбәр миңа әллә ничек тәэсир итте. Ул гүя минем өстемнән авыр бер йөкне алды да мин канатланып оча идем.
Үзем барам, үзем уйлыйм. "Гыйшык" белән исергән ике юләрнең юләрлеге минем исемнән чыкмый, һаман башымда әйләнә: "Әй юләрләр, юләрләр,— дим,— нәрсә булды сезгә? Нишләп дөньяның уенчыгына алдандыгыз сез? Нишләп шайтанның котырыгына бирелдегез сез? Әнә ул сездән көләргә әзерләнә. Сез бәхетле булдык дип уйлыйсызмы? Әнә ул сезнең "бәхет"егездән каһкаһә белән көләргә әзерләнә!
Нигә инде бу? Нигә инде Сез "мәхәббәт" дигән илаһи музыканы дөнья малына алыштырдыгыз? Нигә генә соң Сезгә "гыйшык" дигән вакытлы бизгәкне "никах" дигән гомерлек томау авыруына алмаштырырга кирәк булды?!"
Бигрәк тә миңа Әминә кызганыч иде. Әллә нишләп мин, аның Вәлид белән качып китүен ишеткәч тә, тормыш шакшысы, бала чүпрәкләре арасында фараз итәм аны. Ул анасы төсле булып минем күз алдыма килде дә басты: "Син, бичара, бу эшкә җөрьәт иткәндә үзеңне, бәлки, бик зур, бик матур бер эш эшлим дип уйлагансыңдыр инде. Үзеңне, бәлки, бер роман каһарманы белән тиңләштергәнсеңдер инде. Тормыштан хыялны куган халык җәмгыяте моны ничек дип атый соң? Ябышып чыгу, ди түгелме? Фу, нинди ямьсез, тупас, каба мещан сүз! И мескен адәмнәр! Ник сез һәрвакыт "мәхәббәт" дигән алтын хыялны дөньяның сукыр бер тиененә алыштырырга ашыгасыз икән? Күп булса, бер-ике йә өч елдан соң мин синең урыныңда булырга теләмәс идем, Вәлид!"
Мин һаман барам да барам. Алга, алга!.. Мин авылны күптән чыктым инде. Тауга менәм, тауга! Җил минем артымнан куа... Мин узам аны, узам!
Әнә түбән уйсуда авыл. Ул үзенең салам түбәләре белән нәкъ бер тиреслек төсле сасып, җәелеп ята. Әнә шул авыл — адәмнең тормышы! Шул тиреслектә яталар да алар, үзләрен бәхетле дип хисаплыйлар. Тирес кортларының бәхете! Мин никадәр сездән ерак! Сез шул тирес оясыннан аз гына башыгызны күтәрәсез дә күккә карыйсыз, кечкенә генә чепи күзләрегезне челт-челт йомасыз да "бәхет" турысында хыялланасыз. Рухыгыз гүя күккә очкандай була, гүя йолдызларга җиткәндәй була... "Бәхет" дисез, "мәхәббәт" дисез, "мөкатдәс, илаһи мәхәббәт" дисез, аны күкләрдән эзлисез. Шул үзегезнең тиреслегегездән табасыз. Таптык дисез дә, югалтасыз. Дәрвакыйг (дөрестән дә.— Төз.), тирестән чыкканнар тирескә кайтмый нишләсеннәр соң? Сезнең тирестән яралган "гыйшкы"гыз кире пычракка батмый канәгатьләнәме соң?
Әнә минем гаям (максатым.— Төз.) — текә ялангач тауның башы. Шунда гына тик очам, ашкынам мин. Аякларым мине йөртмиләр, бәлки очыралар. Канатланган рухым мине күккә тарта. Биегрәк, биегрәк! Югарырак, югарырак!..
Мин инде бармыйм, очам. Үр минем өчен булмаган төсле чабам. Зәгыйфь күкрәк тарсына, тирән сулый. Мин сине дошман күрәм, зәгыйфь күкрәк!..
Дөньяның бөтен хисләреннән азат булдым да, мин шуның бәйрәмен итәм бүген. Үзенең тәхетенә таба барган патшага тиң түгелме соң мин хәзер?
Рәбига... Рәбигамы? Иң гади җир кызларыннан бер кыз түгелме соң син, Рәбига? Кинәт бүген капка төбендә чын төсең белән күрдем түгелме мин сине? Әйе, синең төсең-битең бер дә сәмави түгел, бәлки башка, меңнәрчә синең күк кызларныкы төсле иде: синең тавышыңда да бер дә илаһи музыкалар яңгырамый—иң гади инсан тавышы иде; сөйләгән сүзләрең дә бик гади генә сүзләр; фикерләрендә дә бик күп тәнкыйть ителерлек нокталар табарга мөмкин иде...
Менә!.. Мин үземне богаулаган алтын чылбырларны өзгәләп, Иделгә ыргытам. Чылбырлар... Алтыннан булсалар да, алар барыбер богау түгелме соң? Рухымны бәйләгән ефәк тышауларны өзәм дә, мин җилгә очырам аларны... Йаһу!
Менә мин тауның башында. Илаһи, никадәр киңлек, никадәр иркенлек! Бөтен дөнья түбәндә, минем аяк астымда. Төкерәм мин сиңа, дөнья, үземнең шушы югары мәкамемнән (урынымнан.— Төз.). Җилгә очырам синең бөтен коддусиятеңне (изгелегеңне.— Төз.)\ Бер мин, бар мин, ялгыз мин. Тик берүзем. Яшә, минем ирекле, ялгыз рухым! Яшә, минем мәгърур ихтыярым! Яшә, минем күкләргә ашкынган азат җаным!
Бөтен нәрсәдән югары мин монда, шушында, ялангач тауның иң биек ноктасында! Чиксез бушлык, очсыз-кырыйсыз күк! Мәңгегә атылыр идем мин синең кочагыңа, тик аяклар җибәрми. Алар гына минем җиргә кадакланганнар шул.
Җил исә, давыл минем колакларымда сызгыра. Күк буенча тузгыган болытлар ашыгып агылалар. Туктамый чабалар... Ә җил сызгыра, минем колагыма ирекле җырларын көйли... Чәчләр җилгә тузгып очалар. Мин, давылга каршы торып, кулларымны җәям дә, бөтен күкрәк белән нәгърә орам, аны сугышка чакырам.
— Һа-һа-һа!..
Җил минем тавышымны өзгәләп алып китә. Зәгыйфь инсанның зәгыйфь күкрәгеннән чыккан аваз табигатьнең чиксез киң бушлыгына төшеп югала.
Әнә аста Идел шаулый. Ак башлы, ачулы дулкыннар аның өстен каплап алганнар. Алар да ашкыналар, югарыга омтылалар, күтәрелә алмыйлар да, шуңар ачуланып шаулыйлар...
Әнә бөтен дөнья үзенең барлары-юклары, рәхәте-михнәте, кайгысы-шатлыгы, мәхәббәте-хәсрәте, бәхете-бәхетсезлеге, дуслыгы-дошманлыгы белән бергә шунда, түбәндә, минем аягым астында, һәммәсе вакытлы, һәммәсе узгычы.
Мәхәббәт!.. Нәрсә соң ул мәхәббәт? Ник бу сүз һаман минем башымда әйләнә? Мәхәббәт шундый бер хис ки, ул инсан тарафыннан җиңелергә тиеш! Ул аңар гүзәл чәчәк күк, искиткеч музыка күк рәхәт бирә, ләкин илаһи тынычлык бирми ул аңар. Әгәр дә ул инде чамадан артып китсә, алтын богауларын кешенең рухына салса, шул бөек, мөкатдәс, илаһи тынычлыкның нигезе булган ирекне җәберли башласа, кешегә рәхәт урынына газап бирсә, ул мотлак җиңелергә тиеш. Димәк, яшәсен һичбер нәрсә белән чикләнмәгән, мотлак азатлык! Исән булсын һичбер нәрсә белән томанланмаган саф гакыл! Сау булсын көчле ихтыярга буйсынган куәтле рух!..
Ә давыл һаман көчәя. Җил сызгыра. Ул мине тәхетемнән төшерергә тели, ахры. Ләкин нык торам мин баскан җиремдә! Чәчләрем генә җилгә очалар. Күктә бертуктаусыз тузгыган болытлар агылалар. Аяк астымда кургашын төсле Идел котыра; ак башлы дулкыннар нидәндер зарланып, ачуланып шаулашалар...
Әнә балыкчының кечкенә генә көймәсен ничек җил куа. Ул җилкәнен киергән дә ак башлы дулкыннар арасында сикерә-сикерә алга оча. Янтаеп бер якка яткан да, нәкъ кош төсле оча ул. Менә хәзер батар төсле. Менә хәзер капланыр да дулкыннар арасында югалыр төсле, каһәр! Ләкин аның койрыгында — йөрәкле Идел баласы. Ул көймәнең артына баскан да һичнәрсә булмаган күк дулкыннарны ярдыра. И минем көймәм, минем җилкенчәк көймәм... Сине дә әллә нинди җилләр алга сөрәләр. Җилкәнеңнең бавы, киндере таза чакта син әле алга омтыласың. Кара, давылның бер катырак өере көймәңне капландырмасын... Каплансын тагы, чәнчелеп китсен! Барыбер түгелмени? Канатлы җил мине култыгымнан тоткан да, очыра бит әле. Очыра бирсен әйдә! Бүген монда, иртәгә тегендә!..
XXII
Җәй үтте. Мин бу фактны кинәт бөтен рухым белән сиздем. Агач яфраклары берсе артыннан берсе саргаялар. Яшеллек арасында сары төс көннән-көн арта. Миләш, балан, гөлҗимеш кызардылар. Миләшкә кызыл төс керде исә, исән бул инде, җәй! Көзнең башы, җәйнең ахыры — бу минем иң яратмаган вакытым. Мин сыек яшел язны, яисә алтынга манчылган сары көзне, яисә һичбер сары яфраксыз, кояшның кызу нурлары астында чәчәк белән тулган, аланнарыннан бал исләре күтәрелә торган җәйне яратам. Ә бу әллә нинди генә вакыт шунда: ни җәй, ни көз...
Алай да бер яхшы ягы бар икән: алма белән дөнья тулды. Алма ашый-ашый туелып бетте. Аңар инде сан да юк. Быел алма бик уңган. Агачлар ботакларын күтәрә алмый утыралар. Бер минем бакча гына түгел, бөтен авыл алмага чумды. Аңар хәзер эт тә тук, кош та тук...
Безнең тулы тормышыбызның да чите кителде. Мин шушы җәй эчендә Рәбигалар гаиләсе белән шулхәтле үзләшеп беткән икәнмен, алар йортындагы кайгы миңа да тәэсир итте. Вәлиднең, бигрәк тә Әминәнең юклыгы ифрат сизелә. Ул безнең даирәнең рухы булган, ахры...
Фатыйма абыстайларның өендә тормыш тәмам сүнде. Фатыйма абыстай һаман кайгыда йөри. Рәбига да, нәкъ күләгә төсле, тып-тын гына йөреп тора. Илаһи, никадәр күңелсез хәзер аларда! Әминәләрдән хат алып, аларның Казанда икәнлеген белгәч, алар Рәбига белән икесе берничә тапкыр Казанга барып килделәр. Рәбиганың миңа сөйләвенчә, Фатыйма абыстай тегеләрне үзе күрергә теләмәгән, алар белән Рәбига гына сөйләшкән. Алар хәзер Уфага китеп, аннан Петербурга китәргә уйлыйлар. Шунда Әминә үзенең укуын дәвам иттерәчәк икән. Мин Рәбиганың үзе сөйләгәннән артыгын сораштырырга кыймадым.
Әминәләр мәсьәләсе Рәбиганың да планнарын чуалтты. Аңар хәзер Казанга укырга килергә мөмкин түгел, аның өчен Фатыйма абыстайны берьялгызын гына, әлбәттә, ташлап китеп булмый, ул исә Казанга күчеп килергә аслан риза түгел икән. Рәбига миңа бу турыда: "Хәерле булсын инде... Тәкъдир шулайдыр. Ни хәл итәсең? Бу кышны шулай тик кенә уздырырга туры килер инде, ахрысы",— диде. Ләкин аның тәкъдиргә риза булмаганлыгы мәгълүм: соңгы вакытта ул әллә кемгә, әллә нәрсәгә ачуланган төсле йөри, ул бик кызганыч иде. "Әлбәттә, тормыш изәчәк аны" дип уйлыйм мин эчемнән... Миңа бик күңелсез...
Мин Рәбиганың рәсемен ясарга теләдем. Ул берничә тапкыр әллә каян вакыт табып кына позировать итте. Без бу утырышларны миндә ясый идек. Чөнки мин, Вәлидләр качканнан соң, мөмкин кадәр Фатыйма абыстайның күзенә чалынмаска тырышам, чөнки аның бу вакыйгадан соң үземне яратмый башлаганын сизә идем. Белмим, мин аңар ни зыян китергәнмендер? Әйтерсең Вәлидне бу эшкә мин котырткан!
Озакламый Рәбигалар бөтенләй кайтып китәргә җыена башладылар.
Бер матур көнне без, "актык мәртәбә" дип, Рәбига белән Иделнең аргы ягына чыктык. Әллә нишләп бик күңелсез, бик ямансу булды. Печән җыелгач, тап-такыр булып бушап калган болыннарда мәһабәт богыллар утырып торалар иде. Гөлҗимеш мәрҗән күк булып кызарган. Алар, бөтен дөньяны тутырып, кызарышып утыралар. Без бер җирдә, гөләп чытырманлыгы арасында, күп кенә кара бөрлегән таптык. Күгелҗем кара җиләкләр яшел яфрак арасында шундый күңелле булып мөлдерәшеп утыралар иде. Шул татлы, ачы көзге җиләкләрне тешләребез камашканчы, авызларыбыз каралып беткәнче ашадык. Кулларыбыз бөтенләй тырналып бетте.
Иртәгә китәбез дигән көнне Рәбига актык мәртәбә миңа позировать итте, һаман да рәсем тәмам булып бетмәде. Мин, вакыт тар булганга, күбрәк йөзгә әһәмият бирдем: бигрәк тә күзләрен охшатырга тырыштым. Чынлап та, күзләре яхшы ук охшап, нәкъ тере булып чыкканнар иде. Рәбига, үзенең рәсеменә актык мәртәбә карап:
— Бу шулай бетми каламыни инде? — диде.
— Кала шул инде, соңга калып искә төште ич. Зыян юк, мин бөтенләй ахырына кадәр ясалып бетмәгән сурәтләрне яратарак бирәм,— дип җавап бирдем.
Ул көлеп:
— Тормышта да шулаймы? — дип сорады.
Мин башымны селкеп:
— Әйе, тормышта да...— дидем.
Икенче көнне алар киттеләр. Киткәндә без Рәбига белән бик дустанә күрешеп аерылдык.
Шулай итеп, мин тагын ялгыз калдым. Шул исем киткән "ирегем", "хөрриятем" белән япа-ялгыз калдым. Йә, ни эшкә инде миңа бу хөрриятем? Аннан миңа ни файда? Бәхетлеме мин аның белән? Юк, бәхет безнең ише кешеләр өчен яратылмаган ул. Ул шул Вәлидләр өчен генә... И Ходай, ник син мине болай итеп яраттың икән?..
Җылы төн. Мин яр өстендә Иделгә карап ятам, һава тын, шылт иткән аваз юк, хәтта яфраклар да селкенергә теләмиләр. Кайгылы манзара: офыктан аз гына югары, нәкъ минем каршымда кан төсле кызарып байый торган бөтен ай, әллә ниткән озын-озын үләннәр нәкъ җиргә кадап куйган сөңгеләр төсле һава фонында каралып утыралар. Әллә нинди соңга калган бер озынборын ай турысыннан очып узганда, аның кара күләгәсе айның якты йөзендә аермачык каралып күренә, хәтта нәзек аякларын да аерып күрергә мөмкин.
Мин, айга караган килеш, эчемнән бернәрсә тәртип итәм: "И син, дөньяның үзе төсле үк карт, шулай да мәңгелек яшь ай!" — дим.— Син картаймыйсың да, яшәрмисең дә... Син көмеш нурларың белән Румның баштанаяк тимердән киенгән гаскәрләрен дә шулай ук яктырткансыңдыр; Чыңгызның даланы тутырып, дәрья төсле агып килгән ардулары өстенә дә шулук кимемәс нурларыңны чәчкәнсеңдер; борынгы болгарларның пайтәхетен дә син шул ук юмарт нурларыңа күмгәнсеңдер; хәзерге шикелле үк серле, моңлы шәүләң белән Идел дулкыннарын сихерләп, аларның сәүдә көймәләренә төннәрдә юл күрсәткәнсеңдер... Дөнья яратылганнан бирле миллионнарча гашыйклар сиңа карап аһ-ваһ иткәннәрдер, сине үзләренең гыйшыкларына сүзсез шаһит итеп, йөрәкләреннән ташыган мәхәббәт сүзләрен синең нурлы музыкаңа кушып, мәгъшукалары алдына чәчкәннәрдер. Шуларның барысына да син шул ук дәртсез, тойгысыз йөзең белән югарыдан карап торгансыңдыр. И мәңгелек туңган йөрәк, и мәңгелек салкын йөрәк! Ниләр, ниләр генә күрмәгәнсеңдер син үз гомереңдә! Без картаябыз, заманнар картаялар, син һаман бертөсле, һаман яшь. Бетсәң дә, яңадан туасың син, и мәңгелек ай!.. Илх (һ.б.— Төз.).
Шундый сүзләр белән озатам да мин аны, шул чагында үземне бөтенләй шагыйрь итеп хис итәм. Чынлап та, дөньядагы һәммә кеше аз булса да шагыйрь түгелмени? Шагыйрь булу өчен башыңа килгән бер әйберне кәгазь өстенә язу гына фарызмыни? Менә минем гомеремдә бер шигырь язганым юк. (Гаҗәпләнәсез түгелме?) Юк шул. Чөнки мин аны кирәксенгәнем дә юк. Бәлки, мин язган булсам, атаклы бер язучы булган булыр идем инде. Ләкин болай да бик күп үзләрен "шагыйрь", "әдип" дип йөрүчеләргә өстән торып кына караудан кем тыя ала мине? Дөньяда шушы заманга кадәр шулхәтле күп әдәби нәрсәләр язылган ки, аларны укып чыгар өчен адәмнең гомере җитәчәк түгел, һәммә язарга мөмкин булган нәрсәләр турысында язылып беткән инде. Ни генә язсаң да, тәкрар булачагы бәдиһи (кабатлау булачагы билгеле.— Төз.). Хосусан минем төсле "олуг" бер әдип булмаган һәм була алмаячак кешенеке... Аннан соң нәрсәгә миңа әдиплек шөһрәте? Нигә миңа "шагыйрь"лек даны? Алар минем тәнемне яисә җанымны мәңгелек итә алалармы соң? Исемемме мәңге калыр? Бер тәкъдир калсын да, аннан ни файда миңа! Берничә йөз, берничә мең кеше: "Дөньяда Ильяс атлы бер кеше булган икән... Ул фәләнфәлән төрле әйберләр язган икән",— диләр икән (әйтик, "бик шәп язган икән" дип тә әйтсәләр), аннан миңа ни файда? Нигә кирәге бар аның миңа? Ни эшлим мин ул шөһрәт белән? Минем чергән тәнемне яңадан тергезергә, ялангач калган сөякләремә яңадан ит кундырырга кадирме (көче җитүчеме.— Төз.) ул?.. Ярый, шөһрәтнең бер кыйммәте дә булсын, исемемнең, данымның үземнән соң килгән кешеләр арасында калачагы хәзерге көндә минем хөббе нәфесемне (мин-минлегемне.— Төз.) канәгатьләндерә икән, кәефемне китерә икән, аннан ни файда? Шөһрәт мәңгелекмени ул? Дөньяда тузмаган нинди дан, искермәгән нинди исем бар! Барысы да көл, тузан, төтен була!.. Ни өчен үз-үзеңне алдамыйча гына дөньяда торып булмый? Нигә миңа фикер бирелгән? Ник мин үз турымда уйлый алам? Нигә миңа гакыл бирелгән дә, ник соң ул да булса ярты-йорты гына итеп бирелгән? Чынлап та, каян килгәнемне беләмме мин үземнең? Кая китәсемне беләмме мин?.. Ни өчен килгәнмен мин бу дөньяга — белмим. Кем ирке белән бар булганмын — белмим. Җаным бармы минем, мәңгелекме ул, кайберәүләр әйткәнчә — белмим. Алла бармы, юкмы — белмим. Үлгәннән соң тереклек бармы, юкмы — белмим. Белмим, белмим, белмим... Белә дә алмыйм һәм... Шулай булгач, нәрсәгә инде миңа дөньяның шөһрәте? Төкерәм мин аңар!.. Шуның өчен дә газета мәкаләләреннән башка бернәрсә дә язмыйм. Бик яшь вакытымда язган юкбар әйберләрем хисап түгел: мин аларны күптән көлә-көлә ертып ташлаган инде.
Хәзер, Рәбигалар китеп ялгыз калгач, күңелсез уйлар миңа бик еш килә башладылар. Кайвакытны мин җилле, салкын төннәрдә, төн буенча әллә нинди юк уйлар уйлап, бер яктан бер якка әйләнеп чыгам. Тәрәзә янындагы кечкенә агачтагы миләш чуклары тык-тык тәрәзә пыяласына бәреләләр; әйтерсең ул туңа, өйгә керергә тели. Тышта гүя әллә нинди коточкыч зур, башы болытларга тигән шәхес, авыр табаннары белән дөпдөп басып, агачларны сындыра-сындыра таулар өстендә гизә. Үзе бара, үзе кулындагы зур себеркесе белән җирне себерә. Мескен агачлар, аның себеркесе астында җиргә чаклы иелеп, зарланышып шаулыйлар...
Төннәрдә күбесенчә Идел өстенә куе томан төшә: Идел дә, бөтен дөнья да, күздән югалып, сөткә баткан төсле тоела. Бу томанлы төннәрдә ифрат кызыксыз, ифрат ямансу. Томан арасында адашып туктап калган ярдәмсез пароходларның зарланган төсле сузып-сузып кычкыртулары җанны әрнетә, күңелне елыйсы килә торган тойгы белән каплый. Шул кызганыч пароход тавышларын тыңлап ята-ята, мин үземне дә кызганыч, ярдәмсез, бөтен дөнья тарафыннан ташланган, онытылган итеп хис итәм.
Кайчагында мин йокылы-уяулы арада саташам. Гүя мин дөньяның кыл уртасында, имеш: һәммә яктан миңа таба тимер юллар килә. Шул юллар буенча миңа таба поездлар чабып киләләр. Бу вакытта мин ифрат күңелсез ялгызлык, ярдәмсезлек хис итәм. Гүя дөньяда мин берьялгызым гына икән, үзем дөньяның мәркәзе икән. Йөрәгем кысыла, чыдамсызлык белән: "Тизрәк кенә килеп җитсеннәр иде инде",— дип, теге поездларның килеп, мине таптауларын көтәм. Ләкин алар киләләр, киләләр! — Һич килеп җитә алмыйлар. Бу — ифрат читен бер халәт... Яисә мин үземне чиксез тигезлекнең нәкъ уртасында итеп күрәм — бөтен тирә-ягыма офык буйлап зур күзләр тезелгәннәр дә чекерәешеп миңа карап торалар. Бары тик күзләр генә, битләре юк... Алардан мин куркам... Аларның карашы астында үземне ялангач итеп, япа-ялгыз, ярдәмсез итеп хис итәм... Бу саташулардан мин шабыр тиргә батып уянып китәм дә, уянгач та, тагын шуның тәкрар итүеннән куркып, дер-дер калтырап ятам. Яңадан бизгәгем килмәде микән дип вәсвәсәләнәм...
һавалар бозылды. Төннәрдә минем өемдә яхшы ук салкын була башлады. Мин туңып, пәлтәмә төренеп ятам. Көндезләре дә күңелсез. Дөньяда бер кызык калмады. Мин байтак көннәр, көн җылына, дип чыдап-чыдап бактым да, ахрысында беркөнне кайтып китәргә карар бирдем. Әллә ни, монда салкын тиереп, бизгәгеңне яңартырсың тагын!.. Анда мөхәррир әфәнде дә күптән миңа һәм минем "иркемә" каршы тешен кайрый, ачулана торгандыр инде...
Шулай итеп, көннәрдән бер көнне һавалар төзәлсә, тагын бер килеп китү нияте белән, Йдел ярларын ташлап, шәһәргә кайтып киттем.
XXIII
Мин калага кайтып, бераз торып, яңадан кала тормышына өйрәнә башлаганда гына, сентябрь урталарында тагын матур, җылы, кояшлы көннәр башланды. Минем күңел тагын Иделгә таба омтылды, мин тагын бер ай элек ташлап киткән Идел ярларын сагына башладым. Ахрысында чыдамадым, җәйнең актык көннәрен ялгызлыкта бәйрәм итәр өчен пароходка утырып, кире җәй үткәргән җиремә киттем.
Минем өем тау башында әүвәлгечә исән-сау тора икән. Мин килгәч, аңар яңадан җан керде, һәр көнне иртә белән спиртовкам өстендә чәйнекле чәем кайнарга тотынды. Мин тагын моннан биш ай элеккеге төсле берьялгызым үз-үземә падишаһ булып тора башладым. Эч пошу юк төсле иде.
Бу ел көз бик матур килде. Бу — соңгы җәй, халык әйтмешли, "карчыклар җылысы" яисә "әбиләр атнасы" — минем иң яраткан вакытларымнан берсе.
Чынлап та, нинди күңелле, нинди рәхәт! Иртә белән торып чыгасың, җирдәге үләннәр көмеш төсле кырау белән капланган була әле. Салкын һава төнгә әллә нинди, әйтеп-сөйләп булмый торган бер рәхәтлек бирә; үзеңне ифрат көчле һәм таза итеп хис итәсең. Ялт иткән кояш. Нәкъ язгы төсле зәп-зәңгәр һава йөзендә ак сарык көтүләре шикелле өер-өер ак болытлар гизәләр. Күк йөзендә гүя шатлыклы музыка тавышы ишетелгән шикелле. Кояшның нурлары, җәй көнгегә караганда, күп яктырак төсле тоела, һава искиткеч чиста, әллә кайдагы, офыктагы әйберләр дә аермачык булып күренәләр, һавадан саф кәрәзле бал исе килә. Әйтеп-аңлатып булмый торган татлытатлы көз исе бөтен дөньяга аңкыган. Ул, кешенең бөтен тамырларына үтләшеп, нәкъ исерткән төсле итә...
Төш вакытларына таба көн тәмам җылынып җитә. Нәкъ җәй көне күк. Хәтта әллә кайларда яшеренеп, бөрешеп яткан чикерткәләр дә уянып, нәкъ җәйге төсле колакларны тондырырлык итеп чырылдашырга тотыналар. Чебен-черкиләр, күбәләкләр, сафияннар, чыгып, һавада уйнап очалар, актыккы җәй бәйрәмен итеп калырга ашыгалар. Алар, үзләренчә, яңадан җәй булды, дип уйлый торганнардыр инде...
Ләкин көз галәмәте: һавада ялтырап, гайре мөтәнаһи (очсыз-кырыйсыз.— Төз.) нәзек пәрәвез җепләре оча. Алар биткә ябышып кытыклыйлар, киемгә, агачларга сарылалар.
Бөтен җир өсте сап-сары коелган яфраклар белән капланган. Алар ничектер һәммәсе аскы якларын өскә куеп кире әйләнеп ятканнар. "Коелган яфрак кире әйләнеп ятса, киләсе елны ашлык уңа",— дигән бер әйтем бар бугай халыкта. Мин карыйм-карыйм да бу эшкә бик гаҗәпләнәм. "Әллә юкса табигатьнең гакылы бар микән?" дип уйлыйм.
Бөтен урмандагы агачлар, бөтен әрәмәлекләр алтын төскә манчылганнар. Якты, көзге кояш астында бу сары төс аерата матур булып күренә. Урманда йөргәндә, агачлардан бертуктаусыз алтын тәңкәләр яуган күк, сары яфраклар очып-очып төшәләр. Урманнар инде яхшы ук сирәгәеп, ачылып калганнар, үтәләреннән көн күренә. Күп агачлар яфракларын коеп бетергәннәр инде. Бары каеннар гына, саргайсалар да, яфракларын бик аз койганнар әле. Алар нәкъ чатмадан, ак атластан киенгән төсле булып утыралар. Шундый матурлар алар! Өрәңге әле яфрагын коеп бетермәгән. Аларның кайсыберсе ут күк кызыл төстә, кайсылары лимон күк ачык сары. Куе кызыл яфраклы миләш агачларында мәрҗән күк кызыл миләш чуклары асылынганнар. Кырау төшкәннән соң миләш тәмлеләнгән. Ул авыздан су китерсә дә, күздән яшь китерми инде. Мин урманда йөргәндә, бертуктаусыз, авыз бөрешкәнче, миләш йолкып ашап йөрим. Кышларга монда кала торган вак-төяк кошлар да миләшкә рәхәтләнәләр. Балан да инде ашап булмаслык ачы түгел, ул суланып, ахак төсенә кергән. Мин баланны да, авызга кабып, тел белән аңкау арасында сытарга яратам.
Матур, кояшлы, җылы көннәр бер атнадан артык тоташ дәвам итте. Алар бетмәс төсле иде. Бу көннәрне мин күбесенчә урман араларында йөреп, бер эш эшләмичә үткәрдем, һич кирәксезгә эш булмаганлыктан гына йөрисең, шулай ук һич кирәксезгә баз шикелле салкын тау араларына төшеп менәсең. Йөргәндә җирдә калын катлау булып яткан корыган яфракларның аяк астында кыштырдавы ифрат күңелле. Мин юри балалар шикелле, аларны шаулатып, аякны зур-зур итеп атлап йөрим. Нәкъ судан барган төсле буласың... Бөтен дөнья һәртөрле яшел, сары, кызыл төсләрдән мөрәккәб (оешкан.— Төз.). Урманда йөргәндә бер адым атладың исә, яңа бер манзара ачыла.
Йөрүдән дә бигрәк, мин, корган яфраклар өстенә чалкан ятып, күзне йомып, җылы кояш астында җылынырга яратам. Бу шундый рәхәт! Мин хәзер көзге аю төсле ялкауландым, күп йөрергә яратмыйм...
Берничә чакрым ераклыкта кечкенә генә наратлык бар икән. Мин аны бу килүдә генә иттифакый буларак таптым. Аерата матур көннәрне мин шул наратлыкка барырга яратам. Бу нарат урманы кисәге Иделнең бу ягына, яфраклы агачлар арасына ялгышып кына кереп калган төсле. Ул — ерак шимальдән,боз диңгезе буеннан килә торган бөек Илләт урманының шул диңгез шикелле нарат гаскәренең иң алгы сафлары, иң алдан бара торган каравыллары. Аерата матур, җылы көннәрне мин, шунда барып, наратлар астында җиргә ятып, күккә карыйм. Очсыз-кырыйсыз тирән зәңгәр күккә карыйм. Мондый көннәрне күк аерата ачык зәңгәр төсле була, шул күкнең зәңгәрлеген арттырып, һавада ап-ак мамыклы болытлар йөзәләр. Шул рәвешчә ятканда, минем күземә һичбер сары яфрак күренми, бары тик яшел башлы озын наратлар гына минем баш түбәмне күләгәлиләр. Кояш алар аркылы вак-вак бриллиантлар төсле генә ялтырап күренә. Югарыда, минем баш очында, тирә-яктагы наратларның башлары, бер-берсенә якынлашып, бер ноктага җыелып, ни турысындадыр киңәшкән төсле булып күренәләр. Шулай нарат башлары аркылы күккә карап яткан чагында, мин дөньяда көз булганлыгын онытам, һава нәкъ язгы төсле җылы, күк тә нәкъ язгы төсле зәңгәр, күк буенча йөзгән ак болытлар да нәкъ инде менә язгы болытлар төсле. Шулай мин сәгатьләр буенча көз көне икәнлеген онытып ятам. Үзем ятам, үзем сокланып-сокланып күккә карыйм. Күктән җиргә бертөрле иксезчиксез шатлык коела. Миңа шул күктән, шул болытлардан музыка авазлары ишетелгән күк була. Шул кабарынкы, энҗе күк ак болытлар минем җанымда гүя оркестрдагы җиз быргы авазларын, тантаналы быргы авазларын тәҗәссем иттерәләр, бәгъзе вакытта була торган дулкынлы-дулкынлы, серле-серле ләтыйф болытлар минем рухыма калтыравыклы скрипка тавышы тәэсирен бирәләр. Мин моны ничек итеп тә сөйләп аңлата алмыйм инде. Бу минем үземә генә махсус тәэссорат. Моны сүз белән тәгъриф итү мөмкин дә түгел. Шундый вакытлар була: миңа күктән оркестр авазлары, искиткеч бер симфония ишетелгән төсле тоела. Бу хосусан кояш баеган вакытларда шулай була... Шунысы гаҗәп: минем үземдә тамчы да музыкага кабилият юк...
Кичләрне мин күбрәк бакчада үткәрәм. Җылыныр өчен, чыбык-чабык җыеп, ут ягам. Үзем ут катында Идел өстенә карап утырам. Кайвакытта, утыра торгач, йоклап та китәм. Ут янып бетеп, туңа башлагач кына уянам.
Минем бакчам бөтенләй бушап калган инде. Мин юкта алманы җыеп алганнар. Алай да онытылып калган алмалар байтак табыла әле. Мин аларны җирдән дә тапкалыйм, азаплана-азаплана агач башларыннан да бәреп төшерәм. Тансык булганга, алар шундый тәмле тоелалар.
Беркөнне, яккан ут янына утырып йоклаганда, мин бик кызык бер төш күрдем. Әллә нинди, безнең җирдә булмый торган яшел агачлар арасында, ниндидер күл буенда, салкынча чирәм өстендә ятам икән. Каршымда тәбәнәк кенә, искелектән саргаеп беткән мәрмәр багана өстендә, бөтен битен чуалган сакал басып бетергән тәкә мөгезле Пан-Тәңренең башы утырып тора. Таш багананы да, Тәңренең башын да вәхши йөзем яфраклары чорнаган. Ул акыллы күзләре белән миңа туп-туры карап тора, үзе хәйләкәр-хәйләкәр елмая...
Мин аннан сорыйм:
— Бабай, әйт әле зинһар өчен, тормышның мәгънәсе нәрсә? — дим.
Аның йөзе җанлана. Нечкә иреннәре тагын да хәйләкәррәк көләләр. Ул, күзләрен кыса төшеп:
— Юләр! Юк сүз сорыйсың. Тормышның мәгънәсе юк аның, тормыш үзе мәгънә ул,— ди.
— Мин аның мәгънәсен эзлим, таба алмыйм,— дим.
— Тормышның мәгънәсен эзләргә ярамый аның. Бары торырга гына кирәк. Менә мин бер дә аның мәгънәсен эзләп маташканым юк, үзем дөньяда торам,— ди. Үзе, һаман елмаеп, миңа мөлаем-мөлаем карый.
— Тормышта бәхет бармы? Бәхетле булу өчен ничек итеп торырга кирәк? — дип сорыйм.
— Тора белсәң, тормыш үзе бәхет ул,— ди.
— Ничек итеп тора белергә кирәк соң, өйрәт миңа!
Ул тагын хәйләкәр елмая. Кысылган күзләре тирәсендә ваквак җыерчыклар пәйда булалар. Ул миңа бу вакытта теге авылдагы кибетче урыс Кирилл Михайлыч төсле тоела. Чынлап та, бу шул Кирилл Михайлычмы әллә югыйсә?
— Мин сине ничек итеп өйрәтим? Анысы синең үз эшең инде,— ди.
Мин һаман туктамыйм:
— Бабай, әйт әле, мәхәббәт нәрсә? — дим.
— Ул синең каныңдагы ут, белмисеңмени?
— Гомер буенча бетми торган сөю бармы дөньяда?
— Юләр! Гомердә бетми торган мәхәббәт булса, син үзең дә бик тиз туяр идең аннан. Аңар адәм баласы чыдый аламы соң? Ул синең үзеңә җәфа булыр иде.
— Ник алай?
— Чөнки ул ут синең үзеңне ашап, яндырып бетерер иде.
— Соң, алай булгач, нәрсә инде мәхәббәт, адәм өчен бәхетме, бәхетсезлекме?
— Кешесенә карап. Чынлыкта хыял гына ул.
— Хыял гына? Хыял гына булгач, нигә соң ул?
— Юләр! Белмисеңмени: дөнья үзе хыял гына ич ул. Мин дә хыял, бу агачлар да хыял, бу күл дә хыял, тормыш та — бары тик синең хыялың гына...
— Ә мин үзем? Бәлки, мин дә берәү-берәүнең хыялы тынамындыр...
— Ихтимал шул...
— Мин бернәрсә дә аңламыйм.
— Үзең аңламаслык әйберне сорап та маташмыйлар аны...
Шул вакытта мин уяндым да төшемнең беткәненә ифрат ачуым килде. Юкса Кәҗә-бабайдан тагы бик күп әйберләр турында сораштырырга исәп бар иде. Икенче тапкыр төшкә кермәс инде ул, каһәр!
XXIV
Менә тагын көннәр бозылды. Бусы инде, Аллага тапшырып, чын-чын көз иде. Ләкин мин әле һаман чыдарга тырышам, һаман әле күңелгә көн төзәлер төсле, кояш тагын җылытыр, елмаеп карар төсле тоела. Мин һаман әле өметемне өзеп бетермим. Көннәр буенча өстемә тыкшынып киенгән килеш кулыма эләккән бер әйберне укып өемдә ятам. Бик күңелсез, һавага чыгып йөрер хәл юк: көн әйтерлек салкын булмаса да, көнентөнен эчпошыргыч бертигез акрынлык белән яңгыр ява. Минем өй түбәсеннән яңгыр үтә башлады, идәндә берничә җирдә шактый гына күлләр хасил булды, миңа хәтта ята торган сәкемне дә башка җиргә күчерергә туры килде. Ләкин мин һаман чыдыйм. "Калада тагы да күңелсезрәктер,— дим.— Урамнарда ерып йөри алмаслык пычрактыр, шул пычракны изеп, төрле якка чәчрәтеп, сасы исле мичкәләр тезелеп бара торганнардыр",— дип уйлыйм.
Төннәрдә бигрәк тә күңелсез. Төннәр хәзер озын, караңгы. Бигрәк тә болытлы, яңгырлы төннәрдә күзгә төртсәң күрмәслек була. Бервакытны, шундый караңгы төннәрнең берсендә, әллә кем минем ишегемне ачып бакты. Мин яткан урынымнан торып: "Кем бар?" — дип соравыма, ишекне кире яптылар. Чыгып карадым, берәү дә юк, хәер, булса да күрерлек түгел иде. Авылга, кеше арасына барып күренергә, кунарга керергә курка торган бер-бер бәхетсез, шикле юлаучыдыр инде ул... Ул, монда кеше барлыгын белгәч, тизрәк тайган, ахрысы. Китмәгән булса, мин аны, әлбәттә, үз катыма керткән булыр идем.
Менә ахыргы төнне шәркый шимальдән салкын җил исте. Бөтен өйдә җил уйный. Мин, җылына алмыйча, катып-туңып ятам. Уйларым бик күңелсез иде.
Җилнең шыксыз, буш урманда шаулаганын ишетәм дә, бик юк кына әйберләр исемә төшә. Мәсәлән, мин уйлыйм: "Нинди салкын, караңгы, шыксыз төн,— дим.— Җәй буенча чукырдашып, агачтан агачка очып, сайрашып үткәргән кечкенә-кечкенә генә кошлар шушындый төннәрне кая үткәрәләр икән? Көндез аз гына караган кояшка алданып терелеп чыккан мескен күбәләкләр, чикерткәләр, кечкенә генә кортлар хәзер нишлиләр икән? Кайларда туңып, бөрешеп яталар икән?" — дим. Шулар турысында уйлыйм да миңа бик күңелсез була, күзләремә яшьләр килә. Алар миңа бик кызганыч күк тоелалар шул...
Минем рухым хәзер шушы көзге, яңгырлы кара төн шикелле караңгы. Минем йөрәктә бушлык, салкынлык. Бөтен җәй буе минем күңелемне бәйләп торган мәхәббәтем кая киткән соң ул? Көл булган да җилгә очкан, беткән. Менә хәзер минем йөрәгемдә бары тик бушлык, салкынлык. Ничә айлар буенча минем фикеремне ишгаль иткән (биләгән.— Төз.) бер кеше турысында уйлыйммы мин хәзер? Юк, бик аз уйлыйм шул. Уйласам да, элекке шикелле аның турысында уйлаганда, минем күңелдә гаҗәеп музыка яңгырамый инде. Ни хәл итәсең, салкын шималь кешеләренең салкын мәхәббәтләре шулай инде ул. Ул нәкъ шимальнең кояшы төсле. Ул да бик кыздыра, кыздыра... Шундый кыздыра, кайбер вакыт үзеңне хәтта истива (экватор.— Төз.) астында дип уйларга мөмкин. Икенче әйләнеп карасаң, инде кыш булган була. Кыздыру түгел, җылытмый да инде ул хәзер... Күңелсез!
Мин үземне нәкъ бер төпсез, караңгы, тирән чокыр кырыенда басып торган күк хис итәм. Әгәр алдымда чынлап та шундый чокыр булса, мин берсүзсез аягымны атлар идем дә шул төпсезлеккә төшеп китәр идем. Ләкин алдымда андый чокыр булмаганга, мин үз-үземне юатырга тырышам. "Нәрсә соң ул мәхәббәт? — дим,— коры бер иллюзия, безнең фикеребездән генә торган бер хыял гына түгелме соң ул?" — дим. "Булса ни,— ди эчтән килгән бер аваз.— Сине бәхетле итә торган булгач, аның иллюзия булуында ни зарар?" Бу авазга каршы килер хәл юк, чөнки ул дөресен сөйли. Яшәсен мине берничә ай исертеп тоткан шул иллюзия! Мин аңар рәхмәттән башка ни әйтергә дә белмим. Шулай да ике данә малахит төсле яшел күзләр, шундый матур елмая торган вак кына ак тешләр бөтенләй үк иллюзия генә түгел иде бугай шул... Ләкин, вә вайлаһ, мин хәзер бу ике күз турысында да бик тыныч кына уйлый алам... Ни булса да, миңа хәзер, икенче бер "иллюзия"не эзләп тапканчы, күңелемдәге бушлык белән көрәшергә, Ходайдан көч сорарга гына кала инде...
Шулай итеп, эчемдәге салкынлыкка тыштагы салкынлык та кушылып, мине оялаган оямнан чын-чынлап куарга тотындылар. Бер-ике көн түзеп торганнан соң, ахрысында бүген мин бөтенләй китәргә уйлап, Идел белән саубуллашыр өчен тагын теге биек тауның башына киттем. Авылда хәзер күңелсез, яшьләр калмаган, һәммәсе солдатка алынып беткәннәр, хәят тынган, әнә кызлар да җәйгечә шат түгел, боек һәм кайгылы йөриләр.
Менә мин берьялгызым очлы тауның биек түбәсендә басып торам. Салкын җил биткә бәрелеп туңдыра, аста Идел дулкынлый, шаулый, тирә-яктагы тау өсләрен каплаган саргайган, кызарган агачлыклар җил белән диңгез шикелле дулкынланалар. Вакыт-вакыт күкне каплаган соры болытлардан сирәк кенә, вак кына яңгыр сибәли.
Мин, кайгы киеменә чорналган таулардан күземне алып, бик озак Иделгә карап тордым. Аргы яктагы такыр болынлыкларда печән богыллары тезелешеп утыралар иде.
Менә ул — безнең олуг анабыз Идел, минем аяк астымда... Син безнең туган Иделебез, үз Иделебез идең ләбаса, ник үзеңнең балаларыңны ташладың? Ник безне әллә кемнәр синең шәфкатьле ярларыңнан сөрделәр? Ятлар, синең үги улларың, хәзер сине "Анабыз Идел" дип атыйлар. Кайчанга чаклы шуңар риза булып торырсың син? Чынлыкта син безнең анабыз идең, ничә йөз еллар безне үз кочагында тәрбияләгән идең!Тәкъдир какканга карап, ни өчен син дә безне кагасың инде, Идел?..
Әнә аргы якта олуг Татарстан җәелеп ята. Шунда, тирес оясы төсле, искергән саламга күмелгән авылларда, кечкенә генә өйләрдә хисапсыз күп бәхетсез кешеләр гомер кичерәләр. Бәхетсез халыкның бәхетсез балалары! Аларны бернисез сугышларга илтеп тураталар. Алар, сарык көтүе төсле, ләм-мим димичә, кем өчендер шунда барып, төз җирне түмгәк итәләр. Бәхетсез халыкның бәхетсез балалары!
Җил өрә, Идел шаулый... Соңга калган акчарлаклар, кызганыч тавышлар чыгарып, пычак шикелле үткен, тар канатлары белән, һаваны ярып, җилгә каршы очалар. Дуамал җил аларны кайбер вакыт әйләндерә дә, нәкъ һавада сөртенгән шикелле, чокырга төшкән шикелле булалар алар, яңадан рәтләнеп, җил агымы белән көрәшергә тотыналар. Алар алга да бармыйлар, артка да китмиләр, нәкъ бер урында туктаган төсле канатларын селкүдә дәвам итәләр. И минем мескен халкым, мин сине канаты сынган акчарлакка охшатасым килә... Кемнәр генә синең көчле канатларыңны имгәттеләр икән соң?..
Күңелем авыр тойгылар белән капланган хәлдә түбәнгә төшеп киттем.
Китәр алдыннан Рәбигалар торган йортның бакчасына кердем. Кызыл түбәле өй ятим булып утыра, бакчадагы каеннар да мескенләнешеп саргайганнар. Түтәлләрдә резеда һаман чәчәк ата икән әле. Резеда исе миңа, әллә нишләп, үткән көннәрне, чиксез күңелле вакытларны хәтерләтте. Астраларга кырау төшкән, алар каралып, шиңеп, башларын түбән салындырганнар. Мин шулар арасыннан кырау тимәгәнрәк бер ак астра чәчәген өзеп алдым.
Пароходта кайтып барганда, пәлтәмнең төймә эләкмәсенә тыгып куйган бу шиңгән чәчәккә күзем төште дә: "Бу нинди балалык! Бу нинди сентимент!" — дип, үз-үземә ачуланып, чәчәкне Иделгә ыргыттым. "Мә, Идел, бу сиңа минем беренче һәм актыккы бүләгем!.." 