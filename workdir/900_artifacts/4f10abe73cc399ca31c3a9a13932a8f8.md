ТАТАРСТАН РЕСПУБЛИКАСЫ ФӘННӘР АКАДЕМИЯСЕ Г. ИБРАҺИМОВ исемендәге ТЕЛ, ӘДӘБИЯТ ҺӘМ СӘНГАТЬ ИНСТИТУТЫ

**Л.Х. Мөхәммәтҗанова**

**ДӨНЬЯ ЦИВИЛИЗАЦИЯСЕНДӘ** **ТАТАР ДАСТАННАРЫ**

Казан 2018

*Татарстан Республикасы Фәннәр академиясенең* *Г* *. Ибраһимов исемендәге Тел, әдәбият һәм сәнгать институты* *Гыйльми советы карары нигезендә нәшер ителә*

**Фәнни редактор**  филология фәннәре докторы, проф. ** **Ф.И. Урманчеев**

**Рецензентлар:**

филология фәннәре докторы **А.Х. Садекова,** филология фәннәре докторы, доцент **И.Г. Закирова**

**Мөхәммәтҗанова Л.Х.** **М98	 Дөнья цивилизациясендә татар дастаннары** / Л.Х. Мөхәм­ мәт­ җанова. – Казан: ТӘһСИ, 2018. – 280 б. ISBN 978-5-93091-264-7

Татарлар – халык иҗатының гүзәл әсәрләренә – дастаннарга бай халык. Билгеле бер чордан татар дастаннары кулъязмалар булып та­ ралганнар, милләттәшләребез тарафыннан кат-кат күчерелгәннәр, ә китап басу чорында күп тиражлы басмалар булып дөнья күргәннәр, кулдан-кулга йөреп укылганнар. Үз телләрендә эпик иҗатның мондый төренә караган ядкарьләре булу белән дөньяда сирәк халыклар гына го­ рурлана ала. Монографиядә милли эпос-дастаннар татар цивилизация­ сенең зур бер өлеше буларак күзаллана, авторның фәнни сүзе – татар дастаннарының дөньядагы эпос мирасында тоткан урыны хакында.

Монография төрки халыклар эпосы, фольклоры, әдәбияты, тарихы белән кызыксынучыларга адреслана.

**УДК 398** **ББК 82.3(2)**

**ISBN 978-5-93091-264-7**

**КЕРЕШ**

Эпос – үз эченә киң тарихны, бик тирәндә калган борынгылык­ ны, чордан-чорга күчеп сыналган иң яхшы шигъри традицияләр­ не сыйдырган гаҗәеп катлам. Озын-озак яшәү дәверендә халык бар­ лыкка китергән эпик әсәрләр рухи тормышта зур урын били. Халыкта эпос бар икән, аңа карап, халыкның үзен дә күзалларга мөм­ кин. Эпосның хәле-халәтен аның эчтәлегендә яктыртылган вакыйга­ лар гына характерламый, жанрның үзе кебек үк, бу мәсьәлә дә гаять катлаулы. Мондый ядкарьләрнең сакланышы, кайчан, кайда, кемнән язып алынганлыгы, таралыш формасы, әсәргә халыкның мөнәсәбәте, аның популярлыгы, башка эпослардан аермасы, милли үзенчәлеге, шул ук вакытта генетик, ареаль, типологик охшашлыклар, жанрның галимнәр тарафыннан өйрәнелү дәрәҗәсе – эпосы булган халыклар өчен болар – һәрвакыт көн кадагындагы бик мөһим сораулар, аларга ачыклык кертү актуальлеген беркайчан югалта алмый.

Дөнья фольклорында эпос – акциональ, вербаль һәм текстуаль кырлары булган иҗат төре, ягъни, гади генә итеп әйткәндә, бу – мах­ сус хәрәкәтләр, интонация, стиль кулланып, билгеле бер тәртиптә башкарыла торган эпик жанр; тел-авыз белән әйтелә-сөйләнә торган сүз сәнгате һәм бербөтен текст буларак кабул ителә торган күләмле әсәр. Төрле халыкларның эпосы гаять төрле. Дөньядагы эпосларны хронологик тирәнлек һәм географик киңлек бизмәне аша карасак, аларда шушы өч кырның үсеш кимәле төрлечә булганлыгы күренә. Билгеле бер чорда кайбер халыкларның эпосында акциональлек өстенлек иткән, кайбер мәдәниятләрдә ул вербаль якның нык үскән

4 *Мөхәммәтҗанова Л.Х. Дөнья цивилизациясендә татар дастаннары*

булуы белән алдыра, кайберләрендә исә текстуальлек алгы планга чыга. Хәлбуки, халыкта әдәби-мәдәни традицияләрнең тарихи фор­ малашу характерына бәйле рәвештә, эпослы халыкларда шушы өч кырның ­ кайсы да булса берсе нык үсеш алган була. Акциональ кыр өстенлек алган очракта эпос жанры архаиклыкны бөтен тулылыгы белән саклый, мондый иҗат хәрәкәт-йола элементларын да саклаган күләмле сөйләмә эпос барлыкка килүгә китергән. Язма культура һ.б. факторлар йогынтысын кичергән эпос исә акциональ һәм беренчел вербальлектән ераклашкан.

Нәкъ менә язма культура йогынтысында трансформация киче­ реп формалашкан эпоска мисал дөнья фольклорында бихисап, халык иҗатында мондый төрнең формалашуы Урта гасыр­ ларга ук туры килә. Борынгы Һиндстанның классик эпопеяларыннан алып Урта га­ сырларның соңгырак чоры һәм хәтта Яңа заманга караган текстлар­ ны галимнәр шушы категориядә карый. Хронологиясе гаять тирән булган кебек үк, китап культурасы һәм кулъязмачылык белән тирән керешкән эпосның географиясе дә шактый киң – Көньяк-Көнчыгыш Азиядән алып Төньяк Африка һәм Скандинавиягәчә дип билгеләнә. Эпосның акциональлектән һәм сөйләмә харктердан бераз читләшкән, язма фольклор төшенчәсен барлыкка китерүдә зур роль уйнаган әле­ ге специфик төрендә фольклор һәм әдәби традицияләр үзара тыгыз бәйләнгән, хәтта чуалып беткән була. [^1]

Татарлар – шулай ук дастанлы халык. Татар эпос-дастаннары ди­ гәндә иң беренче чиратта китаби дастаннар алгы планга чыга. Идел буе татарлары халык иҗатының чын мәгънәсендә таҗы булган әлеге гүзәл әсәрләр төрле вариантта үз заманы өчен бик тә популяр бул­ ган. Бөек Тукай сүзләре белән әйткәндә, боларны «кечкенә чагында укып, җыламыйча үскән ирләремез вә хатыннарымыз сирәктер» [^2] . Гомумтөрки һәм дөнья эпосы яссылыгында татар халык дастаннары мәсьәләсе – халыкның рухи мирасын өйрәнү кысаларында гына кала алмый, ул – дөньякүләм эпос өйрәнү фәнни проблемасы да.

«Түләк», «Бүз егет», «Кыйссаи авык», «Кыйссаи Сәкам», «Гый­ сә улы Амәт», «Шаһсәнәм һәм Гариб», «Хурлуга белән Һәмра», «Каһарман Катил», «Кисекбаш кыйссасы», «Чура батыр хикәяте», «Күр углы

Солтан» кулъязмалары яисә басмалары, ике гашыйкның мәхәббәт та­ рихын бәян итүдән гыйбарәт романтик рухлы «Таһир белән Зөһрә», «Йосыф китабы», «Сәйфелмөлек», «Ләйлә белән Мәҗнүн» нөсхәләре, «Идегәй» («Идегә»)нең Нигъмәт Хәким һәм Нәкый Исәнбәт исемнәре белән мәгълүм җыйнама-тәнкыйди текстлары һ.б. – болар татар ки­ тап культурасын үстерүгә зур йогынты ясаган, язма әдәби-мәдәни процессны тагын да югарырак баскычка күтәрүдә әһәмияте бәяләп бетергесез гүзәл дастани мирасыбыз үрнәкләре. Бу әсәрләрнең татар телле иң камил, иң төзек вариантлары язмага теркәлеп, кулъязма нөсхәләр яисә китапка әверелеп таралган. Авторлы әдәби дастан­ нардан һәм импровизатор иҗаты булган традицион сөйләмә дастан­ нардан аермалы буларак, мондый төр эпоска карата фәндә «китаби дастан» төшенчәсе кулланыла. Бездә язма-китаби дастаннар бар­ лыкка килү тенденциясе, эпик иҗатның мондый төренә омтылыш борынгыдан ук килә. Сюжет, тематикасы буенча кулъязма һәм хәт­ та китап булып басылган дастаннарның формалашу тарихын һәм таралуын Урта гасырлар ахыры һәм аннан соңгы чор дип билгеләү гадел булыр. Казан татарларында китаби дастаннарның һәркайсы­ ның халык тормышында урын алуының үз юлы, иҗтимагый-­ тарихи сәбәпләре бар.

Китапларга мөнәсәбәттәге фәнни теориядә «кулъязма ки­ тап» [^1]  дип аталган үзенчәлекле шартлы термин бар. «Кулъязма китап» сүзтезмәсе төрле өлкәгә караган төрле жанрдагы чагыштыр­ мача күләмле язмаларга карата кулланыла. Кулъязма китап дип аталуның иң алгы планда тора торган шарты – текстның билгеле бер эзлек­ лелектә кулдан язылган һәм, китап рәвешенә китереп, төпләнгән булуы. Казан татарлары – Идел буе Болгары чорында һәм аннан да алдарак формалашып, соңрак Алтын Урда һәм Казан ханлыгы чо­ рында ныгыган язма культура варислары. Мең еллык язма мәдә­ нияткә ия халыкның китап культурасы югары булу – табигый хәл. Китаплы булу халыкның барлык өлкәсенә бик зур тәэсир ясаган, шул исәптән халыкның тел-авыз иҗаты саналган традицион сүз сәнгате дә язмачылыктан читтә кала алмаган. Бу күренеш ­ фольклористикада

язма формада барлыкка килгән һәм кулъязмалар булып таралган эпос-дастаннарга мөнәсәбәттә кулланыла торган «татар китаби дастаны» терминының килеп чыгышын һәм мәгънәсен аңлауны җиңеләйтә. Кулъязма китаплы мәдәният шартларында барлыкка килгән мондый төр дастаннар безнең көнннәргә борынгы кулъязма­ лар, соңрак басма китаплар булып килеп ирешкән.

Язма әдәби-мәдәни процессларның татар халык иҗатына, аерым алганда дастан жанры формалашуга йогынтысы бик зур булганлыгы бәхәс уятмый. Татар басма китабының тарихы акаде­ мик Ә. Кәримуллин хезмәтләрендә бәян ителсә [^1] , кулъязма китапка мөнәсәбәттә галимнәребез М. Госманов [^2] , М. Әхмәтҗанов [^3] һ.б. саллы хезмәтләрен багышладылар. Татарның бик борынгыдан килә торган кулъязма китабы да, XIX гасырның башыннан дөнья күрә башлаган тулы канлы милли басма китабы да – мәдәниятебез һәм әдәбияты­ быз тарихын өйрәнү өчен үтә кыйммәтле чыганак. Татарларның кулъязма һәм басма китабы бик бай һәм зур тарихка ия. Китап та­ рихын, биг­ рәк тә меңәрләгән кулъязма китапларны өйрәнү иң элек кулъязма материалны туплаудан башлана. Казанда Татарстан Фәннәр акаде­ мия­ се, Милли китапханә, Казан федераль универси­ теты, Милли архив һ.б. фәнни үзәкләрдә татар кулъязма мирасын җыю-туплау һәм аның сакланышын тәэмин итү юнәлешендә мак­ сатчан эш алып барыла.

Татар халкының язма-китаби дастаннары дигәндә игътибар үзәгенә казан татарлары эпик иҗаты чыга. Мәгълүм булганча, ка­ зан татарлары – безнең халыкны тәшкил итә торган зур этник төр­ кемнәрнең берсе. Әлбәттә, халык иҗаты әсәрләренә карата мондый аерымлау шактый шартлы, чөнки эпик һәм лиро-эпик әсәрләр ара­ сында бер милләтнең төрле төркемнәре өчен генә түгел, берничә халык өчен бердәй уртак сюжетлылары билгеле. Билгеле сюжетка

кардәш халыкларда традицион дастан сөйләнеп, бездә шул ук сюжет­ ка язма-китаби дастан формалашкан ­ булырга мөмкин.

Кулъязма һәм басма китапларга теркәлгән эпик иҗат – нигездә Идел буенда яшәүче казан татарларына хас милли үзенчәлекләрне үз эченә алган, шуларның икътисади һәм мәдәни үсешенә ярашып формалашкан, татар халкы дастани байлыгының иң зур өлешен биләп торган әсәрләр. Хакыйкатьтә халык иҗатындагы язма харак­ терлы дастаннар татарларның урта диалектта сөйләшә торган аре­ алын гомумән били. XVII гасырдан башлап Идел буе татарларының Көнбатыш Себергә күпләп күчеп утыруларын исәпкә алганда [^1] , казан татарларының себер татарлары культурасына, шул исәптән фольк­ лорына да ныклы тәэсирен күзаллау кыен түгел. Шуңа күрә язуга теркәлгән дастаннар традициясенең географиясе дә безнең чорга якынлашкан саен киңәя төшә. В.М. Жирмунский билгеләп үткәнчә [^2] , соңгырак чор төрки эпосына авыз иҗатыннан язмага күчә бару тен­ денциясе гомумән хас.

Хәзерге татарлар составындагы төп этник төркемнәрнең һәр­ кайсының борынгы бабаларын Алтын Урда дәүләте хакимлеге бер­ ләштергән. Шулай булса да, бу әле бер үк дәүләт составына кергән, бү­ ген бер милләт булып яшәүче татарларның һәрбер этник төркемендә тормыш-яшәү рәвеше, икътисади һәм мәдәни үсеш шартлары бердәй булган дигән сүз түгел. Идел буе, ягъни казан татарлары яшәешен­ дә һәм гореф-гадәтендә зур рольне соңрак Алтын Урданың бер өле­ шенә әверелгән, әмма күпмедер дәрәҗәдә үзенең мөстәкыйльлеген, төгәлрәк әйткәндә, үз йөзен, үзенә генә хас колоритын саклап кала алган Болгар дәүләте үтәгән.

Ә Идел буе Болгары борын-борыннан үзенең утрак тормыш алып баруы белән мәгълүм. Биредә утрак тормыш Урта гасырга хас калалары, һөнәрчелек һәм халыкның җир эшкәртеп яшәве, тыш­ кы һәм эчке сәүдәсе белән данлыклы. Идел буе Болгар дәүләтендә безнең бабаларның үз язу системасы җайга салынган, язма әдәбият югары дәрәҗәгә җиткән, гуманитар гыйлемнәр тармагы шактый зур үсеш алган булган. XIII гасыр башында биредә атаклы шагыйрь Кол Галинең мәгълүм сюжетка иҗат ителгән «Кыйссаи Йосыф» поэмасы

үзе генә дә – биредәге җирле халыкта язма әдәби телнең, әдәбиятның ни дәрәҗәдә югары торганлыгына кире каккысыз дәлил. Мондый зур әдәби талант фәкать үзенә кадәр һәм үз чорында булган бай язма тра­ дицияләр җирлегендә генә туа ала.

Чыннан да, Идел буе Болгары, соңрак Казан ханлыгы ул – чал гасырлардан ук элгәрләренең язма иҗат традицияләрен үз чоры тормышына китереп җиткерә алган, алга таба үз мәдәниятенең төр­ ле тармакларын язмачылыкка нигезләп үстергән һәм шуларның бәрәкәтле нәтиҗәсенә ирешә алган, язма иҗатка, фәнгә һәм гомумән китапка ихтыяҗы һәм ихтирамы феномен дәрәҗәсенә җиткән төр­ киләр – татарлар төбәге. Казан ханлыгы оешканга кадәр Алтын Урда составында яшәгәндә дә бу төбәк дәүләтнең үзәге саналган һәм шәһәр тормышы зур үсеш алган Алтын Урданың әлеге уңайлы тер­ риторияләре аеруча алга киткән булган. Дәүләтнең икътисади үсеше закончалыклы төстә рухи үсешкә – китап культурасына этәргеч бир­ гән. Урта Идел татарлары иҗатында дастаннарның китаби төре фор­ малашу һәм ныгып урнашу язма әдәби-мәдәни процессларның логик дәвамы булып күзаллана.

Язулы һәм дәүләтле халыклар эпосының язмышына карата Х.К. Короглы түбәндәгечә яза: «Язулы борынгы халыкларның (фар­ сы, һинд һ.б.) күбесендә эпос, язуга күчерелү белән үк, сөйләмә фор­ мада яшәүдән туктаган, чөнки дастан әйтүчене (сказитель) кыйсса­ хан (чтец) алыштырган һәм ул авыл һәм шәһәрнең озын кичләрендә шул ук эпосны үзе «канунлаштырган» формада халыкка укып бирә торган булган. Шәһәр һәм авыл культурасы югары утрак тормышлы иранлылар, һинд, греклар,тарихи үсеш­ ләренең билгеле бер чорында, телдән башкарыла торган эпоска караганда язма эпосны кулайрак күреп, тулысынча язма эпоска күчкәннәр» [^1] .

Күп гасырлык язма мираска ия татарларда да эпик иҗатның язмышы әлеге закончалыкка шактый тәңгәл. Дөрес, гәрчә халык­ та бик киң таралыш алган кайбер дастаннарыбызның кыскача эчтәле­ ген я булмаса бер өзеген көйләп-сөйләп бирү фактларына юлыкка­ ласак та, хәтта кыйссачылар да Идел буе татарларында әллә ни по­ пуляр булган дип әйтә алмыйбыз, аларны кыйссачы яисә кыйссахан дип атау да гадәткә кермәгән. Моның сәбәпләре күләмле эпик әсәр­ нең язма культура белән кисешүеннән килгәнлеге ачык аңлашыла.

Шулай ук Болгар дәүләтендә әле X гасырга кадәр үк кереп ныгыган ислам дине дә, телдән башкарыла торган иҗатка карата халыкның игътибарын шактый киметеп, язма сүзгә һәм китапка ихтирамны бермә-бер арттыруга этәргеч ясаган. Бу исә үз чиратында дастанна­ рыбызның халыкның үзе тарафыннан ук язуга күчерелүенә, ягъни китабилашуына, алай гына да түгел, гарәп-мөселман язма чыганак­ лары ­ йогынтысында Идел-Чулман буе татарлары иҗатында әдәби чыгышлы дастаннарның өр-яңа язма милли версияләре таралуга китергән. Монда беренчел чыганакның язма булуы да, Идел буе татарларында эпик фольклорда әсәрне телдән башкаруга караган­ да язмага әверелдереп тарату калыбы камилләшкән булу да үз ро­ лен уйнаган.

Халыкның язмача иҗат ителгән эпосы татарларда дастаннар белән генә дә чикләнми. Әйтик, бәетләр, нигездә шәкертләр һәм укы­ мышлы муллалар тарафыннан язылып, халыкта язмача һәм телдән тарала торган булганнар. Бу үзенчәлеккә XIX йөз ахырында К. На­ сыйри һәм шул турыда язып чыккан Н.Ф. Катанов әһәмият биргән. Бу хакта галим болай ди: «К.Насыйров сүзләренә караганда, бәетләр чыгару белән мәдрәсәдә, мөселман урта мәктәпләрендә укучы яисә укыган гадәти яшь егетләр, ә кайвакыт мөселман гыйлеме белән та­ ныш булган карт-коры мавыга» [^1] .

Халыкның уку-язу белән турыдан-туры шөгыльләнүче катламы даирәсендә туган иҗатның язуга теркәлүе гаҗәп түгел. Чыннан да, халыкта шактый актив яши торган бәетләрнең яшәү формасы әле бүгенге көндә дә текстны кәгазьгә язып кую тради­ циясеннән аерыл­ гысыз. Татарстан Фәннәр академиясе Г. Ибра­ һимов исемендәге Тел, әдбият һәм сәнгать институты тарафыннан татарлар яши торган төрле төбәкләргә (әйтик, Татарстан районнары, Самара, Чиләбе, Оренбург, Әстерхан өлкәләре, Пермь крае һ.б. төбәкләрдәге татар авылларында) оештырылган фольклор экспедицияләрендә туплан­ ган тәҗрибәдән чыгып фикер йөрткәндә, информант, бәет текстын хәтердән яхшы белсә дә, кагыйдә буларак, аны һәрвакыт дәфтәр битенә – язуга төшергән була, текстны тыңлаучыга язудан көйләп укып җиткерә.

10 *Мөхәммәтҗанова Л.Х. Дөнья цивилизациясендә татар дастаннары*

Бәет жанрының килеп чыгышы, формалашуы һәм үсеше мәсьә­ ләләренә киң тукталып, Ф.И. Урманчеев түбәндәгечә яза: «Ничек кенә булмасын, әле XX гасыр башында һәм утызынчы елларда ук бәет­ ләрнең язмача һәм телдән барлыкка килүе һәм таралуы ачык бил­ геләнгән иде. Бәетләрнең иҗат ителүендә һәм таралуында мәдрәсә шәкертләренең роле зур булу белән бергә биредә Урта Идел татарла­ рында мәгърифәт һәм грамоталылыкның бик киң таралган булуын да күздә тотарга кирәк. Мондый шартларда әсәрнең нинди формада иҗат ителүе асылда принципиаль әһәмияткә ия түгел» [^1] . Чыннан да, Идел буе татарларында мәгърифәт һәм грамоталылыкның фольк­ лорның кайбер жанрларына тирән йогынтысы, милли-мәдәни мен­ талитетка тәэсир итеп, халык иҗаты процессына әһәмиятле үзгә­ решләр керткән булуы бәхәссез.

Фольклорның эпик жанрларында беренчел текст ул – әсәрнең чичән авызыннан турыдан-туры язып алынганы, вербаль чыгышның аутентик рәвештә кәгазьгә төшерелгәне. Безнең көннәргә якынай­ ган саен мондый текст белән очрашу мөмкинлеге кыенлашканнан кыенлаша бара, чөнки гасырлар буена барган китап культурасы ха­ лыкның тел-авыз иҗатына сыйфат үзгәрешләрен шактый тирән һәм масштаблы кертә килгән. Төрки телле халыкларның саф фольклор әсәрләрен, ягъни «тере» эпик текстларны системалы рәвештә тупла­ ган чыганак дип, әйтик, В.В. Радлов тарафыннан төзелгән «Образцы народной литературы тюркских племен» җыентыгын [^2] атый алабыз. XIX йөзнең 60 нчы елларыннан алып XX йөз башынача дөнья күргән бу фундаменталь җыентыкта үзбәк, каракалпак, төрекмән халыкла­ рыннан кала барлык төркиләрнең дә фольклор әсәрләре турыдан-­ туры, икенче төрле әйткәндә, ничек сөйләнгән, шул рәвешчә ча­ гылыш та тапкан. Әлеге томнарның фольклористикада төрки эпосны һәм фольклорны фәнни нигезгә куйган беренче хезмәт буларак та­ нылуы һәммәбезгә дә мәгълүм. В.В. Радлов бастырган томнардагы текстлар – беренчел чыганакка турыдан-туры нисбәтле, кириллица­ да диактрик билгеләр белән фонетик транскрипциядә бирелгән ори­ гинал язмалар.

