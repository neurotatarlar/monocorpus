кирәклекне искәртә. Индус Таһиров бик хаклы рәвештә: "Ләкин безнең өчен иң беренче урында милләтебез язмышы тора. Аны саклау, аны үстерү - иң зур бурычларыбызның берсе", - дип белдерә.
Китапта авторның 2010-2015 елларда язган мәкаләләре, хатирәләре, очерклары тупланган. Әйтик, "Татарлар төркилек башында" исемле бүлектә автор хуннар заманына да, Урта гасыр дәүләтчелек тарихына да, ХХ гасыр башындагы милли күтәрелешкә дә, мәшһүр шәхесләрнең эшчәнлегенә, үрнәк булырлык гамәлләренә дә мөрәҗәгать итә. Ул тарихи ретроспекция ярдәмендә татар халкын берләштерүче факторларны барлый, милләтнең үсешенә бәя бирә. Башка бүлекләрдә дә авторның йөгерек фикере, меңьеллыкларны "сикереп" үтеп, борынгы заман чыганакларында теркәлгән вакыйгаларны бүгенге тормыш-көнкүреш белән янәшә куя, татар халкындагы тарихи һәм рухи дәвамчанлыкны яктырта. Бүген кайберәүләр "бетәбез" дип зарланган вакытта, Индус Таһиров зур ышаныч белән татар халкының киләчәге якты булачагын бәян итә, фикерен милләттәге рух көче турындагы мисаллар белән дәлилли. Китапны икенче исем белән "Индус Таһиров һәм аның заманы" дип тә атап булыр иде. Үсмер чагы кырыс тормыш елларына туры килгән, әтисен Бөек Ватан сугышында югалткан татар баласының, университетта белем алып, 1963 елда аспирантурада калуы, югары уку йортында хезмәт юлын 1966 елда ассистент булып башлап, профессор гыйльми дәрәҗәсенә ирешүе, фәнни даирәдә күренекле тарихчы булып танылуы, үр артыннан үр яулавы һәм моның сәбәпләре бу язмаларда шактый ачык чагыла. Аспирант вакытында, идеология өлкәсендәге кысаларны җимереп, Казанда Октябрь инкыйлабы белән бәйле вакыйгаларда большевикларның тоткан урыннарын дөрес бәяләмәүләр хакында чыгышлары һәм язмалары яшьлек максимализмы һәм үҗәтлеге генә түгел, галимнең фәнни һәм гражданлык позициясе булуын күрсәтә. Үз фикерен дәлилләү осталыгы, дөреслеккә омтылу, милләтен ярату, хезмәт сөю, кешеләр белән аралашуда гадилеге, күрәсең, аның уңышларының нигезен тәшкил иткәндер. Ләкин фән өлкәсендә үрләр яулаган галимнәрнең санаулылары гына сәяси эшлеклеләргә һәм милләт әйдәманнарына әверелделәр. Бу феноменның сәбәпләре нидән гыйбарәт? Индус Таһиров - историографиядә яңа фәнни юнәлешкә нигез салган, большевиклар хакимияте урнашу елларында татар милли хәрәкәте буенча зур белгеч, ХХ гасыр башында татар зыялыларының һәм җәмәгать эшлеклеләренең дәүләтчелек турындагы уйхыялларын, Идел-Урал Штаты тарихын, Татар-Башкорт Республикасы проектын, Татарстан Республикасы оешуны беренчел тарихи документларга нигезләнеп һәм татар вакытлы матбугаты материалларын ныклап өйрәнеп, китаплар бастырган галим. Үзгәртеп кору башлангач, моңарчы исемнәрен телгә алу тыелган шәхесләрнең мирасына игътибар артты. Индус Таһиров, фикердәшләре Илдус Гыйззәтуллин, Дамир Шәрәфетдинов белән бергә, күренекле партия эшлеклесе, ТАССРга союздаш республика статусы бирү өчен көрәшкән Мирсәет Солтангалиев мирасын кайтаруда, аның федерализм турындагы фикерләрен фәнни әйләнешкә кертүдә зур хезмәт куйды. 1998 елда Мирсәет Солтангалиевнең сайланма хезмәтләре дөнья күрде. Узган гасырның 80 нче еллары азагында һәм 90 нчы еллар башында илдә зур тизлек белән барган кискен үзгәрешләргә Мәскәүдә дә, ТАССР партия өлкә комитеты җитәкчеләре дә, министрлар да әзер түгел иделәр. Индус Таһиров шушы хәлиткеч елларда республикабызның статусы мәсьәләләре буенча җитәкчелеккә консультацияләр бирүче компетентлы киңәшче галимгә әверелде. Милли республиканың үзбилгеләнү өлкәсендә сәясәтчеләрнең һәм галимнәрнең хезмәттәшлеге, үз хокукларың өчен көрәшүнең гаделлегенә һәм хаклыгына инанган булу һ. б.
факторлар Татарстанга Үзәк белән сөйләшүләрне уңышлы алып барырга һәм матур нәтиҗәләргә ирешергә мөмкинлек бирде. Федераль мөнәсәбәтләрне тамырдан үзгәртеп кору юнәлешендә ясалган адымнарны Индус Таһиров йөзьеллык тарихи барыш аша күз атып бәяләде. Бүген исә галимнең республиканы СССРның союздаш субъектлары исемлегенә кертү юнәлешендә башкарган эшләр, 1992 елда Татарстанда дәүләт суверенитеты турында референдум уздыру, 1994 елда Федераль Үзәк белән төзелгән беренче Шартнамәне әзерләү хакындагы һәм башка язмалары Татарстанның сәяси тарихы буенча кыйммәтле чыганак булып тора. Шунысы аеруча мөһим: автор истәлекләрен һәм публицистик мәкаләләрен ХХ гасыр азагы 
- ХХI йөз башы елъязмачысы буларак та, иҗтимагый тормышта мәйдан тоткан күренекле җәмәгать эшлеклесе һәм сәясәтче буларак та яза. Китапның фәнни һәм практик әһәмияте шуннан гыйбарәт. Киң фикерләүче галим һәм җәмәгать эшлеклесенең 1992 елда Бөтендөнья татар конгрессы Башкарма комитетының рәисе итеп сайлануы аңа Татарстан Президенты М. Шәймиевнең ышаныч күрсәтүе турында сөйли. Башкарма комитет ул елларда төбәкләрдәге татар милли оешмалары белән Татарстан арасын ныгытуда, шулай ук аларның Россия Федерациясе субъектлары җитәкчеләре белән мөнәсәбәтләрен яңа хокукый нигездә коруда зур эш башкарды. Илнең төрле шәһәрләрендә Башкарма комитетның күчмә утырышларын уздыру, Индус Ризакъ улының губернаторлар һәм башка җитәкчеләр белән очрашулары, төбәк хакимияте алдында җирле милли оешмаларны борчыган мәсьәләләрне куюы һәм чишү юлларын табарга омтылышы, гомумән алганда, татар халкын берләштерү өчен ясалган адымнардан иде. Индус Таһиров - тарихчылар арасында беренче булып ил буйлап сибелгән һәм кайбер чит илдәге татар җәмгыятьләре тормышын үз күзләре белән күргән, төбәктәге зыялылар белән якыннан аралашу һәм мәгълүмат туплау мөмкинлеген алган шәхес. Аның язмаларында Татарстаннан читтә гомер итүче татар җәмгыятьләренең яшәү-көнкүреше моделе шәрехләнә һәм татар милләтен берләштерү юллары билгеләнә. Әйтик, Бөтендөнья татар конгрессы Башкарма комитеты тарафыннан төбәкләрдә фәнни-практик конференцияләр уздыру тарихи тамырларны барлау һәм авыллар тарихын өйрәнү хәрәкәтенә яңа сулыш өрде, тарихи белемнәрне милли үзаңны үстерүдә, нәсел-нәсәпне барлауда киң файдалану мөмкинлеген бирде. Ә Хәтер көненә багышлап ел саен уздырылган төрле мәдәни һәм фәнни чаралар тарихи хәтерне торгызу һәм халык күңелендә милли дәүләтчелек идеясен ныгытуга хезмәт итте. Бу эшчәнлекнең тагын бер мөһим юнәлеше итеп туган телне һәм гаиләдә милли тәрбия нигезләрен пропагандалауны атарга кирәк. 2001 елда И. Таһиров инициативасы белән Саратов шәһәрендә, 2002 елда Самара өлкәсе Тольятти шәһәрендә уздырыла башланган федераль Сабантуй проекты бүген дә уңышлы дәвам итә. Казан дәүләт университетындагы тарих-филология факультетыннан тарих факультеты "аерылып" чыккан 1980 елда мин шушы факультетка укырга кердем. 1979/80 уку елыннан биредә "татар төркеме" җыя башлаганнар иде. Анда, татар мәктәбен тәмамлаганнарны туплап, кайбер махсус фәннәрне һәм махсус курсларны аерып укыттылар. Яңа оешкан факультетка ел саен "Тарихчы, тарих укытучысы" белгечлеге буенча 25 әр студенттан торган 3 төркем һәм "Фәнни коммунизм" белгечлеге буенча 1 төркем кабул ителде. Шулай итеп, тарихчылар, университетта күбәеп, көчәеп, барлык мәдәни һәм иҗтимагый чараларда актив катнаша башладылар. Индус Ризакъ улы 3 курста безгә "СССР тарихы" буенча лекцияләр һәм 4 курста татар төркеменә "1917-1918 елларда татарларның милли-азатлык хәрәкәте" дигән темага махсус курс укыды. Аңа карата студентлар арасында да, укытучылар арасында да хөрмәт гаять зур, ул коридордан үткәндә сөйләшеп торган студентлар, тынып калып, деканны уздырып җибәргәннәре әле дә хәтердә. Безнең буын студентлары өчен "almа-mater" нәкъ менә 16 ел буе тарих факультетын җитәкләгән СССР тарихы кафедрасы мөдире Индус Таһиров бу китапта аталган хезмәттәшләре исемнәре белән гәүдәләнә.
Авторның хатирәләрендә гуманитар өлкәдә хезмәт куйган һәм инде бакыйлыкка күчкән укытучыларыбызның исемнәре атала: Аркадий Шофман, Григорий Вульфсон, Иван Ионенко, Сөләйман Даишев, Нәзифә Мәҗитова, Асия Ханина, Евгений Бусыгин һ. б. Истәлекләрдә Совет чоры иҗтимагый тормышы да чагылыш тапкан. Автор хезмәттәшләре Рәмзи Вәлиев, Риф Хәйретдинов, Сәлам Алишев, Миркасыйм Госманов, Әнвәр Шәрипов, Җәмит Рәхимов һ. б. турында җылы истәлекләре белән уртаклаша. Тарихи романповестьлар иҗат иткән Нурихан Фәттах, Җәмит Рәхимов, шагыйрь Равил Фәйзуллин, җырчылар Мирсәет Сөнгатуллин, Хәйдәр Бигичев, Фән Вәлиәхмәтов, Садри Максудиның кызы Гөлнар Пултар, тәрҗемәче Михаил Аверьянов һ. б. хакында язмалар, алар белән аралашулар, авторның күзәтүләре бу шәхесләрне яңа яктан ача. Йомгак ясап әйткәндә, яңа китабында Индус Ризакъ улы Евразиядәге меңьеллык сәяси барышта татар язмышын барлый, халкыбызның шанлы һәм гыйбрәтле тарихы, үткәне һәм бүгенгесе мисалында сынаулар алдында югалып калмаска, милли горурлык хисен һәм күңел хөрлеген саклап яшәргә кирәклекне искәртә. Китапта урын алган фикерләр Ил агасы уйланулары кебек кабул ителә. Илдус Заһидуллин, тарих фәннәре докторы Автордан (сүз башы) Хөрмәтле укучыларым! Тарихыбыз бөек һәм һәркемне сокландырырлык. Бабаларыбыз ничәмә-ничә мең еллар дәверендә дистәләгән дәүләтләр барлыкка китергән, Җир шарының төрле урыннарында үз эзләрен калдырганнар. Башкалар өчен дәүләт төзү өлгеләрен булдырганнар. Татар эзләре бүгенге Кытай чикләреннән, Алтай киңлекләреннән башлап Идел-Урал җирлегендә ярылып ята. Алай гына да түгел, Европа чигенә кадәр барып җитә. Әлеге эзләр географик атамаларда, елга вә диңгезләрдә, шәһәр һәм авыл исемнәрендә сакланалар. "Гасырлар кичте китте... кичте еллар... Килеп кичте җиһандан канча илләр", "исә җилләр, күчә комлар, бетә эз" дип язган Дәрдемәнд. Әйе, татар барлыкка китергән шанлы дәүләтләрнең берсе дә юк инде. Тик татар эзе генә бетмәгән, һәммә җирдә аның тамгасы калган. Тәкъдим ителгән бу җыентыкта татарны барлыкка китергән төрки тамырларга, аларның үзара мөнәсәбәтләренә багышланган мәкаләләр дә бар. Тарихыбызның бөеклек чорына да, коллык чоңгылына төшкән фаҗигале елларына да урын бирелгән. Татар холкы, аның ныклыгы халкыбызның теләсә нинди авырлыкларны лаеклы рәвештә үткәрә алуында тулы чагылыш тапкан. Чөнки аның канына дәүләтчелек, мөстәкыйльлек рухы сеңгән. Алар аның тарихи хәтерен һәрвакыт яңартып, аңа яшәү көче өсти торганнар.
Халкыбызның тарихи хәтере аның җыр-моңнарында да чагыла. Аларны тыңлаганда, Тукай язганча, күз алдына үткән тарихыбыз килеп баса. Татар моңы - үзе бер могҗиза. Кытайлар аны юкка гына үзләштермәгәннәрдер һәм бөтен Ерак Көнчыгышка, Япониягә кадәр җиткермәгәннәрдер. Китапта әлеге фактларга да урын бирелгән. Инде Казаныбызның егылуына да 463 ел вакыт үтте. Ләкин дәүләтчелегебез, тарихи хәтеребездә сакланып, безгә аны янә торгызу өчен көч биреп тора. Тарихның революцияләр тудырган кискен борылышларында халкыбызның тарихи хәтере яңара, милләт уяна. "Уяндык без бишенче елның бер таңында", - дип язган Тукай. Чыннан да, XIX һәм XX гасырлар чигендә татарлар искиткеч гүзәл яңарыш кичерәләр. 1905 ел революциясеннән соң аларның 30 дан артык газета-журналлары, йөзләгән берсеннән-берсе талантлы язучы һәм журналистлары иҗат мәйданына чыга. Меңләгән тираж белән китаплары басыла башлый. Татар театры туа. Татарлар Россиянең иң укымышлы халкына әвереләләр. Бу үзгәрешләр дәүләтчелегебезне торгызуга зур этәргеч ясый. Моңа юнәлтелгән төрле планнар корыла. 1917 ел революциясе әнә шул планнарны тормышка ашыруга юл ача. Идел-Урал Штаты проекты туа. Халкыбызның Ильяс Алкин, Садри Максуди, Мирсәет Солтангалиев, Галимҗан Ибраһимов, Галимҗан Шәрәф, Юныс Вәлиди, Кәшшаф Мохтаров кебек затлы уллары аны тормышка ашыру өчен зур көч куялар. Ләкин проект тормышка ашмый кала. Китапта аның сәбәпләренә дә шактый урын бирелгән. Совет чорында әнә шундый план-проектларны юк итү максаты белән төрле чаралар күрелә. Аларның берсе 
- Татар-Башкорт Республикасы проекты. Идел-Урал Штаты проектын юк иткәннән соң, аның кирәге калмый. Ул тормышка ашмый кала. Ниһаять, Татарстан Автономияле Совет Социалистик Республикасы төзү турындагы Декрет төзелә. Большевиклар республикаларны, вакытлы күренеш буларак күзаллап, хакимиятне кулларында калдыру максатыннан гына төзиләр. Вакыты җиткәч, алар юкка чыгып, бердәм һәм бүленмәс рус дәүләте генә калырга тиеш була. Алар күпмилләтле дәүләттә милли ирекләр булырга тиешлеген инкяр итәләр һәм республикаларны акрынлап гади административ берәмлекләр белән тигезли башлыйлар. Бу исә СССРның юкка чыгуына китерә. Ил өчен шушы хәвәфле елларда Татарстан Республикасы суверенитеты турындагы Декларация кабул ителә. Татарстан Россиянең иң алдынгы республикасына әверелә. Ләкин импералистик көчләр милләтләрне һәм республикаларны бетерү фикереннән баш тартмыйлар. Дума, судлар, прокуратуралар ярдәмендә аларга һөҗүмне арттырганнанарттыра торалар. Китапта моңа багышланган материаллар да бар. Республика, гомумән Россия татарлары, моңа зур каршылык күрсәтәләр. Телебезне, гореф-гадәтләребезне саклап калу чараларын күрәләр. Бу тарих әле дәвам итә. Милләтебез үзенең яшәү көчен арттыра тора. Бернинди шик юк, аның дәүләтчелеге торгызылачак. Чөнки аның сөте куера тора. Ә сөт калса, Ватан кайта.
I бүлек
Татарлар төркилек башында
Татарларның килеп чыгышы
Атамабыз үзебезнеке Фәндә инде күптәннән бирле татар халкының килеп чыгышы турында бәхәсләр бара. Һәм алар беркайчан да туктамастыр, ахры. Бу хакта 1910-1911 елларда "Шура" һәм "Аң" журналлары үз битләрендә махсус рәвештә фикер алышулар да оештырганнар. Шул вакытта нәшер ителгән дистәләгән татар газета-журналларында да бу проблемага багышланган күп санлы материаллар чыккан. Мәсьәләнең асылы "Без кем?" дигән сорауга кайтып кала.
Кайбер галимнәр, бүгенге татарлар болгарлардан килеп чыккан, атамалары аларга читтән килгән, дип саныйлар. Татарларны Алтын Урдадан чыккан диючеләр дә бар. Заманында күренекле тарихчыбыз Газиз Гобәйдуллин: "Дөньяда төрле этник элементлардан формалашмаган халык юк икәнлеге мәгълүм. Һәрбер нәрсәне тик аны тәшкил иткән элементларын сүтеп тикшереп кенә аңлап була. Халык та шулай. Әгәр дә без теләсә кайсы системаның элементларын өйрәнмәсәк, аны һич кенә дә аңлый алмаячакбыз. Аңлау ул - аның тормышын, культурасын, башка үзенчәлекләрен, аның тарихын белү дигән сүз", - дип язган. Мин шушы зур галимнең фикеренә тулысы белән кушылам һәм, беркем белән дә бәхәсләшмәстән, укучыларга үз уйлануларымны тәкъдим итәм. Фикерләрем белән ризалашучылар да, ризалашмаучылар да булыр. Мин тулы хакыйкатькә дәгъва кылмыйм, берәүгә дә үз фикеремне көчләп тагарга җыенмыйм. "Татар" атамасы хакында мин Кытайда туган, андагы Урумчи шәһәрендә кытай телендә университет бетергән, бүгенге көнне Алматыда яшәүче милләттәшебез Мөнир Ерзинның фикердәше булып калам. Мин шушы туганыбыз кебек үк аны безгә кемдер ябыштырмаган дип саныйм. Мөнир абый, инглиз галиме Э. Х. Паркерның (1849-1926) 1895 елны чыккан һәм кытай теленә тәрҗемә ителгән "Тысяча лет из истории татар" китабына таянып, моннан ике мең еллар элек үк һуннар белән янәшә яшәгән бер кабиләнең "татар" дип аталуы турында яза. Паркерның исемен атаганда, аның кем икәнлеге хакында белешмә кирәк булыр. Чөнки милләтпәрвәр шәхес Йолдыз Хәлиуллин язганча, татарларга багышланган хезмәтләре белән дөньякүләм шөһрәт казанган бу галимне тик татарлар үзләре генә ни өчендер өнәп бетермиләр, хәзергәчә игътибарсыз калдыра киләләр. Э. Х. Паркер - күп еллар буенча Кытайда дипломатик хезмәттә торган, камил рәвештә кытай телен үзләштереп, татарларга караган кытай чыганакларын ныклап өйрәнгән, милләтебезгә карата ихтирам белән сугарылган шәхес. Аның әнә шул инглиз телендәге китабын 2003 елда русчага АКШта яшәүче күренекле галим Вил Мирзаянов тәрҗемә иткән. Һәм 2003 елда Идел-Пресс аны бастырып чыгарган. Мөнир Ерзин файдаланган кытайчага тәрҗемәсе 1937 елда чыккан. Тәрҗемәчесе мәшһүр галим Шан-Да аны төрле шәрехләр-аңлатмалар белән баеткан. Һәм шунлыктан аның кытайча вариантында халкыбызның татарлыгын исбатлаган фактлар күбрәк. Бу китапта төркиләрнең тамыр башы "татар" икәнлеге исбатланган. Кытайлар "төрки" термины хасил булуга кадәр мең ел элек үк татар сүзен кулланганнар. Китапта тупланган фактлар шушы исемдә кечкенә генә бер кабилә булып, соңрак аның исеме барлык кардәш кабиләләрнең, шул исәптән хуннарның да, җыелма исеменә әверелгәнлеге турында сөйлиләр. Кытай чыганаклары бу җыелма тугандаш кабиләләрне, алар төзегән дәүләтләрне "хиен-ху" дип тә атаганнар. Шул ук вакытта аларга карата "татар" дигән төшенчәне бик еш кулланганнар. Ә төрки сүзе тик безнең дәвернең V гасырында гына әйләнешкә кергән. ХI гасыр филологы Мәхмүд Кашгарый татарларны 20 төрки кабилә арасында күрсәткән һәм аларның бәҗәнәкләр, башкортлар, кыпчак һәм кыргызлар кебек үк төрки телдә сөйләшүләре хакында язып калдырган. 1160-1223 елларда яшәгән гарәп тарихчысы Ибне Әсир шулай ук татарларны төрки кабиләләр арасында күрсәтә. Академик Мирфатыйх Зәкиев, шулай ук "татар" атамасының монгол теленә бернинди катнашы булмавы турында яза. Ул, борынгы төркиләр яшәгән җирләрне барлап чыгып, аларның 5 мең ел элек калдырган эзләрен ачыклаган.
VIII-IX гасырларда Төрки каганлык таркалганнан соң, төркиләр аерыла башлыйлар. Аерылып, үз дәүләтләре белән яши башлагач, һәркайсының үз яшәү рәвеше булган. Оясында ни күрсә, очканда шул була, дип юкка гына әйтмиләрдер. Тик шунысы хак һәм бәхәссез: төрки халыклар уртак йортларыннан үзләре өчен бик күп нәрсә алып чыкканнар. Татар кабиләләренең, көчәеп китеп, тирә-юньдәге кабиләләр өстеннән хакимлек иткәнлеге дә чыганакларда яхшы күрсәтелгән. Бу хакимлек Чыңгыз хан күтәрелеп китүгә кадәр дәвам иткән. Рәшидеддин "татарлар борын заманнардан бирле үк башкалардан үзләренең бөеклекләре һәм куәтле булулары белән аерылып торганнар, шушы бөеклекләре һәм ихтирам-хөрмәтле булулары сәбәпле, башка төркиләрне дә татарлар дип йөртә торган булганнар" дип язып калдырган. Тик XII гасырда вазгыятъ үзгәрә. Татар башлыгы Муджин Солтан Кытай императорына каршы чыккач, Чыңгыз хан, кирәетләр кабиләсенең башлыгы Тогроил белән берләшеп, аларга һөҗүм итә. Татарлар җиңелә, Муджин Солтан һәлак була. Күпләгән татар, шул исәптән бала-чага үтерелә. Исән калганнарның шактые көнбатышка юнәлә. Татарларга дошман булуларына да карамастан, монголлар алардан бик күп нәрсәләргә өйрәнгәннәр. Хәтта "хан", "каган" атамалары да аларга төркиләрдән килеп кергән. Дәүләт төзелешен, аның белән идарә итү рәвешләрен алар шулай ук татарларда күргәннәр. Билгеле булганча, Чыңгыз хан көчкә кергәч, бу кавемне юкка чыгару юлына баса. Ләкин ул татарны, бик нык зәгыйфьләндергән булса да, бөтенләе белән юк итә алмый. Алай гына да түгел, бик тиздән ул татарларны үз гаскәре көченә әверелдерә. Һәм шушы татар токымы үз атамасын монгол гаскәре сафында Европага китереп җиткерә. Татар белән монголны яхшы аера белгән Көнбатыш сәяхәтчесе Вильгельм Рубрук: "Чыңгыз сугышка һәрвакыт татарларны алдан җибәрә торган булган, шунлыктан дошманнарының котлары алынып, "әнә татарлар килә!" дип кычкыра торган булалар", - дип язган. XIV гасырда гомер кичергән гарәп язучысы Әл Гомәри болай дип язган: "Борынгы заманда бу дәүләт кыпчакныкы булып, монголлар килгәч, кыпчаклар алар астында калалар. Ләкин монголлар, кыпчаклар белән бик тиз туганлашып бетеп, үзләре дә, әйтерсең лә бер нәселдән кебек, кыпчак кыяфәтенә керәләр. Шулай итеп, җир үзенең табигый һәм раса сыйфатларыннан өстенрәк икәнлеген исбатлый". Ризаэддин Фәхреддиннең монголлар "үзләре тел һәм мәзһәп, гореф-гадәт турыларында болгар төрекләреннән җиңелделәр һәм аларга иярделәр" дигән сүзләре дөреслеккә туры килә. Килгән татарлар Европа җирлегендә биредәге болгар һәм кыпчаклар белән берлектә Алтын Урда могҗизасын хасил итәләр. Мин могҗиза дим. Чөнки алар монгол ханнары барлыкка китергән дәүләтне татарлаштыралар. Монда хәтта гаскәри рәвештә килгән монголлар да бик тиз төркиләшәләр. Алай гына да түгел, бер-ике буыннан соң ханнар үзләре үк төрки-татарга әвереләләр. Үзбәк хан заманында исламга күчү нәтиҗәсендә татарлашу процессы тагын да тизләшә төшә. Күрәсез ки, хөрмәтле укучылар, безнең атамабызның монголлыкка бернинди катнашы да юк. Ул безгә мең еллар тирәнлегеннән килгән. Ул үзебезнеке.
Телебез дә үзебезнеке Ничек кенә булмасын, төрки кабиләләр төрле атамалар белән ике мең елдан күпкә артык гомер кичергәннәр. Шул дәвердә аларның уртак мәдәниятләре барлыкка килгән, һәм алар уртак телдә аралашканнар. Татарлар аларның җитәкчеләре булганнар. Төрки телләрнең хәзерге искергән сүзләре, мәшһүр Садри Максуди исәпләп чыгарганча, 4 мең берәмлектән тора. Ә иң бай саналган немец теленең бары тик 9 йөз тамыры гына бар. Моңа һич кенә искитәрлек түгел, чөнки төрки телгә кимендә 1200 ел. Моны XIX гасырның урталарында беренче буларак Копенгаген профессоры В. Томсен исбатлаган. Соңрак Россия профессоры В. Радлов ул телне бөтен тулылыгы белән диярлек торгыза алган. Э. Х. Паркер исә скифлар, гуннар һәм төркиләрнең шушы телдә сөйләшүләрен исбатлаган. Шушы тугандаш кабиләләр төрле һөнәрләрне, шул исәптән җир эшкәртү һөнәрен дә үзләштергәннәр. Төркиләрдә күп кенә саннар, бөртекле культуралар, яшелчәләрнең атамалары бертөрле. Барлык төрки халыкларда да сабан, бодай, тары, шуларга бәйле урак сүзләре, бакчачылык культуралары кавын, кабак, карбыз, алма сүзләре бертөсле яңгырый. Алай гына да түгел, кавын, карбыз, кабак сүзләре башка телләргә дә, шул исәптән славян телләренә дә кергән. Димәк, төркиләр бу һөнәр белән борын-борыннан ук шөгыльләнә килгәннәр. Һөнәр дигәннән, алтын, көмеш, бакыр сүзләре шулай ук барлык төркиләрдә дә бертөрле яңгырый. Ә бу аларның алтын-көмешне таба һәм эшкәртә белүләрен раслый. Тимерчелек һөнәрен дә төркиләр беренчеләрдән булып үзләштергәннәр. Туку-тегү, орчык, энә, без, пычак, балта, пычкы кебек бик күп сүзләр барлык төркиләрдә дә бертөрле яңгырый. Төркиләр алыш-биреш белән дә шөгыльләнгәннәр. Сату сүзе аларның барысына да таныш. Акча, тәңкә сүзләре дә шул турыда сөйлиләр. Карыш, аршын, батман кебек сүзләрнең дә борынгы төрки сүзләр икәнлеген онытырга ярамый. Болары инде - төркиләрдә үлчәү-исәпләү берәмлекләре булуына дәлил. Тел - иң четерекле мәсьәләләрнең берсе. Бигрәк тә аның тугандаш, бер-берсенә якын булганнары арасындагы мөнәсәбәтләр. Хәер, болары - тел галимнәренең эше. Мин исә аларның күпләргә мәгълүм, бәхәссез булган фактларына гына таянам. Беренчедән, борынгы төрки телләр бер-берсенә якын булып, бер телдәге диалектларны гына хәтерләткәннәр. Төрле кабиләләр бер-берсен бик яхшы аңлашканнар. Бүген исә төрки халыкларның һәрберсенең формалашкан үз телләре яши. Аларның бер-берсенә шактый ерак торганнары бар. Әйтик, чуваш яки якут телләре башка төркиләргә аңлашылмастай дәрәҗәдә. Икенчедән, кайчандыр шанлы булган телләр, ни кызганыч, бүген күләгәдәрәк калалар. Бу турыда сүз башлаганда, уйгур факторын искә алмасам, бу зур хата булыр иде. Чыңгыз хан, дәүләт төзелешенә керешкәч, зурайганнан-зурая барган империя белән идарә итү ихтыяҗыннан чыгып, үз тирәсенә укымышлыларны җыя. Аларның күпчелеге уйгурлар булганлыктан, дәүләт документларын төзү уйгур язмасына һәм уйгур теленә нигезләнә торган була. Тик Урал артына күчү белән уйгур теленә җирле төрки телләр, бигрәк тә кыпчак теле зур йогынты ясый. Ул, нигездә, җиңелә. Ләкин уйгур теле бигрәк тә дәүләт документларында сакланып калган. Моңа галим Ленар Абзаловның кандидатлык диссертациясендә ышанычлы дәллиләр бар.
Бүген инде юкка чыккан кыпчак теленә дә игътибар җитми. Ә ул кайчандыр иң таралган телләрнең берсе булган. 1303 елда Алтын Урда белән сәүдә итүчеләр өчен кыпчак сүзлеге "Codex Cumanicus" төзелә. Бу кулланмада бүгенгәчә яшәп килгән бик күп әйтемнәр бар. Андагы сабан җимер, сабан сермәк, сабанчы, арпа, борчак, мәк сүзләре бүгенге татарлар өчен ят түгел. Шул ук Италия финансисты Франческо Пеголотти үзенең 1340 елны язылган "Ia practica della mecatura" исемендәге Җучи олысы белән сәүдә итүчеләр өчен язылган кулланмасында юкка гына үзләренә ярдәмгә төрки телне белүчеләрне ялларга киңәш итмәгәндер. Кыпчаклар үзләре башка төркиләр арасына сеңә, телләре төркиләрнең уртак теленә нигез булып ята. Моны "төрки-татар теле" диләр. Алтын Урдада ул дәүләт теленә әверелә. Әгәр дә без бүгенге көнне телебез күбрәк рәвештә кыпчак диалекты нигезендә формалашкан дисәк, ялгышмабыздыр. Гомумән, без беркадәр кыпчаклар да. Казах, кыргыз, башкорт туганнарыбыз турында да шул ук фикерне әйтергә мөмкин. Милли моңыбыз Аны безгә борынгы бабаларыбыз васыятъ итеп калдырган. Тарихның башы булган кебек моңның да юл башы, географик ноктасы булырга тиештер. Ул менә монда Идел-Урал буйларында яралганмы, әллә инде Алтай, гомумән Урал арты, киңлекләрендә туганмы? Минем бу сорауны куюымның сәбәбе шунда: кайбер галимнәребез, татар эзләрен телебездән яки археологик калдыклардан гына эзләп, моң, татар милли моңының тарихын искә алмыйча, берьяклы гына нәтиҗә ясыйлар кебек. Шунлыктан мондый сорау да туа: төрки һәм татар моңы бер тамырданмы, әллә ул тамырлар үзгәме? Әйтик, төрекләр, азәрбайҗан, үзбәк халыкларының музыкасы һич кенә дә безнекенә охшаш түгел.Бу халыклардагы музыка фарсылашкан яки греклашкан булса кирәк. Ә менә төрки булмаган япон, кытай һәм кайбер башка Ерак Көнчыгыш халыкларның моңы безнекенә охшаш. Бервакыт безнең тарих факультетында стажировка үтүче профессор Чянь-Бин: "Бездә сезнең музыкагыз, без аны сездән алдык, без аны Ерак Көнчыгышка, шул исәптән Япониягә дә таратучылар", - диде. Әгәр дә безнең моңыбызның юлбашы Идел-Урал булса, ул әллә шул вакытта ук Кытайга барып җиткән булыр иде дигән фикер дә туа. Һәм ни рәвештә ул моң инде бүген Идел-Урал татарлары моңына әверелгән? Шигырьләре моң булып яңгыраган шагыйребез Зөлфәт моңны әйтелмәгән сер дип юкка гына бәяләмәгәндер. Ул сергә үзе милли хисләр белән сугарылган кеше генә үтеп керә аладыр. Бер милләттәшенең җырын "хәйран булып" тыңлаган Тукайның йөрәгенә җырчының "милли хисләр белән ялкынланып", күңеленнән "сызылып-сызылып чыккан" аһәңе шагыйрьнең күз алдына "Болгар һәм Агыйдел буйларын" китереп бастыра. Тукай моңнарыбыз сеңгән җырларны "халкыбыз күңеленең һич тә тутыкмас вә күгәрмәс саф вә рәушан көзгесе" дип язган. Әйе, милли моңнарыбызга тарихыбыз сеңгән. Профессор Марсель Бакиров шушы моңның, төрки кабиләләрдә барлыкка килүе һәм аның кытайлар арасында таралуы хакында шактый кызыклы мәгълүмат туплаган. Ул язганча, Кытай империясенең музыка палатасы булган һәм Кытай императоры шушы палатага һуннарның көйләрен, җыр-моңнарын туплау, өйрәнү бурычын куйган. Һәм бу бурыч үтәлгән дә. Бик тиз арада төрки моң кытайларга күчкән. Гомумән, кытайлар төркиләрдән тагын бик күп нәрсәләргә өйрәнгәннәр. Кытай императорлары аларның гореф-гадәтләрен үзләштерә торган булалар. Э. Х. Паркер язганча, Кытай империясенең чиктәш дәүләтләре "татар рухы белән сугарылган була". Әмма борынгы бабаларыбызның да кытайлардан күп нәрсә үзләштерүен әйтми үтү хакыйкатькә хилафлык кылу булыр иде. Җир эшкәртү, яшелчә, җиләк-җимеш үстерү һәм башка бик күп кәсепләр аларга кытайлардан күчкән.
Тик монысы сүз уңаеннан гына. Сүзем исә милли моңыбыз турында. Мәшһүр Зәки Вәлиди үз истәлекләрендә төрки моңның бөтен тулылыгы белән Казан татарларында саклануы турында яза һәм моның сәбәбен заманында Казан тирәсенә Алтайдан күчеп килгән алчи кебек татар кабиләләре килеп утыруында күрә. Милли моңыбызны алар алып килгән дип саный. Димәк, бүгенге татарның шушы бер рухи тамыры да Урал артына, Алтай җирлегенә барып тоташа. 1870 елда Сембер шәһәрендә чыккан бер китапта татарларның Европада тик физик яктан гына яшәүләре, рухларының Урал артында калуы турында язылган. Әлбәттә, монда берьяклылык юк түгел, чөнки төрки-татарлар өчен Европа беркайчан да чит-ят булмый. Аларның шактые, әйтик, кыпчак, хәзәр, болгарлар, монда борын заманнардан бирле яшәп, хәтта дәүләтләр төзегән. Тик шулай да монда беркадәр дөреслек тә юк түгел. Моңыбызга багышлаган сүземне шул ук Зәки Вәлидигә таянып дәвам итәм. Ул 1920 елның җәендә Мәскәүдән китешли Әстерхан тирәсендә милләттәшләребез җыелган мәҗлестә бер татарның җырлавын хозурланып тыңлый. Шул җырлар арасыннан "Нәникәйҗан" исемле җырга аеруча басым ясый. Бу җыр 1340 елны Туктамыш ханның кызы Нәникәйҗанның бер караим егетенә булган бәхетсез мәхәббәтенә багышланган. Караимнәр, төрки булсалар да, иудаизм динендә булалар. Шунлыктан кызга аңа кияүгә чыгу тыела. Кыз кайгысыннан кыядан упкынга ташлана. Зәки Вәлиди бу җырның нотасын яза алмадым ди, ләкин аның бик нык "Тәфтиләү" көенә охшаганлыгына игътибар итә. Соңрак ул Төркиядә шушы җырның нотасын да таба. Тик менә ул хәзерге ноталарга охшамаган була. Монда мине кызыксындырган тагын бер нәрсә бар. "Тәфтиләү"не татар полковнигы Тәфкилевнең башкорт восстаниесен бастыруына багышланган җыр диләр. Әлбәттә, андый җыр бар. Тик менә баштарак ул Тәфкилевнең нәкъ "Нәникәйҗан" кебек үк гашыйк булып, бәхетсез мәхәббәт кичергән үз кызына багышланган җыр була. Бөек Тукай милли моңны, көйне турыдан-туры тарихка бәйләгән. Ул татар моңының халык язмышы чагылышы икәнлеген күзаллаган. Музыка белгече Земфира Сәйдәшева, үзенә кадәрге тикшеренүчеләргә таянып, юкка гына: "Без әле һаман да Тукай бәяләмәсе биеклегендә яшибез", - дип язмагандыр. Болгар һәм хәзәр тамырларыбыз хакында Минем Урал арты мәсьәләләренә озаклап тукталуымны шушы тамырларыбызны инкяр итү дип карау ялгыш булыр иде. Безнең өчен алар ифрат әһәмиятле. Бервакыт минем "Кара-каршы" программасындагы кайбер тапшыруларымны караганнан соң, бер милләттәшебез монголлар безнең болгар бабаларыбызны үтергәннәр, Болгарны тар-мар иткәннәр, нигә шулай булгач, сез татар-монгол тарихын шулкадәр күп яктыртасыз дип үпкә белдергән иде. Бу сүзләрдә хаклык юк түгел. Әмма тарихыбызның зур бер чоры татар-монгол мөнәсәбәтләрен колачлый, аны сызып ташлап булмый. Булган тарихны үзгәртү мөмкин түгел. Минем максат аны тик дөрес итеп күрсәтергә тырышудан гыйбарәт.
Әйе, Болгар чоры - тарихыбыз, дәүләтчелегебезнең иң ныклы нигез ташларыннан берсе. Бу ниндидер ят тамыр түгел. Болгарлар, хәзәрләр һәм башка төркиләр белән берлектә, Төрки каганлыкларында да шактый озын-озак гомер кичергәннәр. Тик монда монголлар, Болгар җирләрен яулаганчы ук, татарларга карата вәхшилек күрсәтүләрен дә онытырга ярамый. Ә инде менә болгар, кыпчак җирләренә кереп утыргач, алар үзләре төркиләр арасында калалар. Әйткәнемчә, ныклап төркиләшә башлыйлар, ислам йогынтысы аларга да кагыла. Шунлыктан бик зур тетрәнүләрдән соң Алтын Урда чорында Идел Болгары да яңа сулыш ала, аның яшәү киңлекләре арта. Гомумән, бу Болгарның алтын чоры дип әйтергә мөмкин. Бу - халкыбызның ислам динен кабул иткән, ислам мәдәниятенә килеп кушылган чор. Болгарлар Урал артыннанан килгән төрки-татарларны, шушы дин белән каршылап, мөселман дөньясына алып кергәннәр. Алтын Урда дәүләтендә төркиләр өр-яңадан кавышалар. Элекке һөнәрләрен дәвам итеп, яңаларын үзләштерәләр. Болгар халкыннан Алтын Урда шәһәрләр төзү һөнәрен үзләштерә, ул шәһәрләр дәүләтенә әверелә. Сүз бөтен шартлары тудырылган шәһәрләр турында бара. Болгар Алтын Урда шәһәрләре үрнәгенә әверелә. Монда суүткәргечләр дә, канализация дә, мунчалар да, башка уңайлыклар да була. Археологлар Алтын Урда дәүләтендә шундый затлы 190 шәһәр хәрабәләре табалар. Болар барысы да диярлек - болгар тамырыбызның игелекле шытымнары. Бүгенге татарларда хәзәр тамгасы да бар. Хәзәрләр турында мәгълүматлар шактый күп. Билгеле булганча, Хәзәр каганлыгы Төрки каганлыкның зур бер кыйпылчыгыннан барлыкка килә. Хәзәрләр Идел буенда беренчеләрдән булып тәңкә акча суга башлыйлар. Профессор Әзһәр Мөхәммәдиев аларның VIII- IX гасырларга туры килгән меңләгән тәңкәләрен табып тикшергән. Аның әйтүенчә, аларның күбесендә гарәп хәлифәләренең исемнәре язылган. Димәк, шушы дәүләтнең югары катлавы, шул исәптән каган үзе дә, иудаизм динендә булуына карамастан, халыкның күпчелеге ислам динен кабул иткән дигән сүз. Ибне Фадлан аларның башкаласы Итилдә ун меңләп мөселман яшәп, анда аларның утызлап мәчетләре булуы турында язган. Хәзәр каганлыгы юкка чыккач, хәзәрләр башка төркиләр белән бергә гомумтатар милләтен тәшкил итәләр. Әзһәр Мөхәммәдиев һәм кайбер башка тикшеренүчеләр мишәрләрне хәзәрләрнең дәвамы дип карыйлар. Мондый карашларда шактый дөреслек булса кирәк. Халкыбызның килеп чыгышы турында сүз алып барганда, кыпчакларның, беркадәр болгарларның, монгол яулары килгәнче үк, славяннар белән мөнәсәбәттә булуын истә тотарга кирәктер. Сугышлар да, төрле бәрелешләр дә булмаган түгел. Булган. Ләкин күбесенчә тынычлык мөнәсәбәтләре сакланган. Бүгенге татарның канында фин-угор кушымтасы да юк түгел. Чөнки мордва, мари, удмуртлар гасырлар буе татар күршеләре булып яшәгәннәр. Аларның шактые татарлашып, милләтебезнең бүленмәс өлешенә әверелгән. Мәшһүр Ризаэддин Фәхреддин дә: "Болгарлар арасында чуваш һәм мордва мөселманнары булуы ихтимал", - дип язган. Тик ничек кенә булмасын, Тукаебыз язганча "без татарлар һаман да татарлар булып калдык". Безнең атамабыз да, җыр-моңнарыбыз да тирән тамырлы. Алар безгә дистәләгән гасырлар аша кем икәнлегебезне искә төшереп торалар. Һаман да шулай була күрсен иде.
Бөек һәм гүзәл тарих Татар тарихы - бөек һәм шул ук вакытта, кавемебезнең үзе кебек үк, зур сынаулар үткән горур тарих. Халкыбыз, 1552 елдан башлап коллык упкынында гомер кичерүенә дә карамастан, артта калган бөеклеген сагынып яшәгән. "Күпме михнәт чиккән безнең халык, күпме күз яшьләре түгелгән", - дип язган Тукай. Аның бу сүзләре тулысы белән тарихыбызга да кагыла. Чөнки татарның дәүләте белән бергә үз тарихын язу мөмкинлекләре дә бетә. Аның чыганакларын тәшкил итәргә тиешле архив һәм китапханәләре аңлы рәвештә юк ителә. Бу исә татарларның бернинди рухи байлыклары да булмаган, мактанырлык тарихлары да юк дигән ялгыш фикергә юл ача. Татарлар исә бирешми. Юкка гына 1870 елда Сембер шәһәрендә чыккан "Симбирский сборник"та татарлар Россиянең иң нык халкы, алар русларга рухи яктан түгел, тик сәяси рәвештә генә буйсындылар дип язылмагандыр. Миссионер Евфимий Маловның уфтанулары да юкка гына булмагандыр. Аның 1904 елдагы көндәлегендә мондый сүзләр бар: "Без руслар татарлар өстеннән унар ел гына түгел, инде берничә йөз ел хакимлек итәбез. Казанны алганнан соң да өч йөз елдан артык вакыт үтте. Ләкин, карагыз, без аларның күпмесен генә руслаштыра алдык икән? Тагын да өч-дүрт йөз ел көтәрбезме икән?" Малов кебек уфтанучылар һәрвакыт була торган. Алар һаман да бар. Җәберләнгән татар, Тукаебыз язганча, 1905 елның бер таңында уяна. Өстеннән кабер туфрагын кагып төшерә һәм горур рәвештә яңадан тарих мәйданына таба атлый. 19051907 елларны аның утыздан артык газета журналлары, миллионлаган данә белән китаплары чыга башлый. Татарлар Россиянең иң укымышлы халкына әвереләләр. Берсеннән-берсе сәләтлерәк дистәләгән язучылары үсеп чыга. Шушы дулкында милләтебезнең тарихи хәтере яңара. Аның үз тарихы белән кызыксынуы беренче урынга чыга. Җырларда, бәетләрдә, риваятьләрдә Сөембикә ханбикәгә дан җырлана. Данлыклы "Иж-Буби" мәдрәсәсе шәкертләренең Сөембикә манарасына багышланган бер җырында мондый сүзләр бар: "И гүзәл хан мәчете, сине күрүгә үк, йөрәгем мең кисәккә ярыла! Кайчандыр монда ислам гаскәрләре торган, хәзер исә бөеклегебезнең меңнән бере дә калмады, ислам җире башка төскә керде... Барысы да бетте. Безгә ни эшләргә соң?" Җавап җырның үзендә: "Бер нәрсәне дә яшермәстән, үткәнебезне һәм бүгенгебезне ачыкларга!" (И. Таһиров тәрҗ.) Бу - тарихыбызны торгызуның милли таләбенә әверелә. Аны тормышка ашыру эшен Шиһаб Мәрҗани башлап җибәрә. Һади Атласи, Гайнетдин Әхмәров, Газиз Гобәйдуллин кебек тарихчылар аны дәвам итәләр. Шушы милли таләп, халкыбызның кичерешләре Тукай иҗатында да якты чагылыш тапкан. Без аның "Шүрәле"сен авыл егетенең урман пәрие белән булган маҗаралары рәвешендә генә кабул итәргә күнеккәнбез. Һәм күп вакыт монда аның нибары ике-өч юлга сыйган тарихи карашы ярылып ятуына игътибар итмәгәнбез.
Ә бит монда әнә шул милли таләп, яки үткән бөеклегебезне сагыну хисләре ярылып ята. Шушы әсәрендә бөек шагыйрь Казан артындагы калын урманны Чыңгыз гаскәренә тиңли. Аларны тасвирлаганда, аның күз алдына "кылт итеп" татарның "намнары, дәүләтләре", яки үткәндәге бөеклеге килеп баса. Тарих театрының пәрдәсе ачылган кебек була. Һәм үткәндәге бөеклек, бүгенге мескенлек белән каршылыкка килеп, шагыйрьнең күңелендә уфтану хисләрен уята: "Аһ! - дисең. Ник без болай соң? Без дә хакның бәндәсе". Әйе, без кемнән ким?! Кая безнең дәүләтләребез, кайда ул нам?! Алар берсе дә юк. Менә шуңа борчыла шагыйрь. "Ник без болай соң?" - дип, кемнән сорый шагыйрь? Укучыданмы, әллә үзеннәнме? Минемчә, ул бу сорауны милләт алдына куя. Һәм аның вәкиле буларак, аңа җавап эзли, туган кавеменең тарихи хәтеренә мөрәҗәгать итә. Игътибарын аның җыр-моңнарына юнәлтә. Ул халык иҗатына, аның моңына гашыйк, милли моң белән сугарылган шәхес булган. 1910 елның апрелендә "Шәрык клубы"нда укыган лекциясендә милли моңны күңелгә үтүчән иң нечкә милли хисләрне уятучы ачкыч, ә халык иҗатын аның йозагы дип атый. Кузгатмакчы булсаң халык күңелләрен, Тибрәтмәкче булсаң иң нечкә кылларын, Кирәк тиеш, әлбәт, көйләү ачы хәсрәт көен, Кирәк түгел мәгънәсе юк көлке, уен. ("Сәрләүхәсез") "Милли моңнар" шигырендә берәүнең "зарлы, моңлы" җырын тыңлаганда, аның күз алдына чал тарих килеп баса. Ул халкы белән бергә "мискин булып торган өч йөз ел"ны үзе кичерә, "тәкъдир безне ничек изгәнен", "татар күңеле ниләр сизгәнен" йөрәге аркылы үткәрә сыман. Тукайның милләтне тизрәк уятасы килә. Бер шигырендә мондый юллар бар: Кайчан соң, и фәкыйрь милләт, килер бәһарең, Кайчан китәр кичең, килер нәһарең? Килерме әллә кабергә мин сөрелгәч, Кыямәт көндә мин үлеп терелгәч? Ләкин ул - шул ук вакытта оптимист. Татар үлмәгән дә, йокламаган да, һушы гына киткән, аны һушына китерсәк, ул кем дус, кем дошман икәнлеген үзе аерыр, дип яза. Шагыйрь коллык упкынына төшүнең сәбәбен патша режимыннан гына түгел, милләтнең үзеннән дә, дөресрәге, аның бердәм булмавыннан да күрә. Шушы тискәре сыйфатны халыкның бер-беренә "ук атуын туктатып" кына җиңеп булачагын аңлата. Без әле Тукайның тарихи карашларын өйрәнүнең юл башында гына. Алар исә гаять тирән.
Бөек шагыйрьнең иҗаты - XIX-XX гасырлар чигендә кузгалган милли дулкынның якты көзгесе. Бу дулкын илдәге шовинистик көчләрне бик нык борчыган. Алар татарның белемгә омтылышларыннан, яңа (җәдид) ысулдагы мәктәп-мәдрәсәләр ачып, тирә-күрше һәм тугандаш халыкларга йогынты ясый башлауларыннан курка. Шовинист миссионерларның берсе булган епископ Андрей 1908 елны П. А. Столыпинга язган хатында: "Мөселмантатарлар безнең күз алдыбызда, тыныч кына, ләкин бер туктаусыз Казан һәм бөтен Кама краен яулый баралар... Әгәр дә инородецларны татарлаштыру дәвам итсә, әгәр дә кыргызлар, башкортлар, нугайлар, вотяклар, өлешчә чувашлар һәм чирмешләр татар халкына ныклап сеңсәләр, бу Россиянең үзәгендә куркыныч дошман барлыкка килүенә китерәчәк, һәм ул, фетнәчел Кавказ белән бергә, русларга аларның иң авыр минутларында иксез-чиксез бәла китерергә мөмкин", - дип язган. Кара көчләр татарның наданлыкта, караңгылыкта гомер сөрүен аның башкаларны үз артыннан ияртердәй аңлы милләт булуына караганда өстенрәк күрәләр. Рус цивилизациясендәге аристократ татарга һәм инде бигрәк университет белеме алган татарга караганда "һичнинди рус белеменә дә ия булмаган татар күпкә яхшырак" дип язган миссионер Ильминский. Патша хөкүмәте һәм аны җитәкләгән Столыпин татарларга каршы бер-бер артлы катгый чаралар күрә башлыйлар. Бу чараларның нидән гыйбарәт икәнлеге 1910 елны оештырылган Махсус Киңәшмә ("Особое Совещание по выработке мер для противодействия татаро-мусульманскому влиянию в Приволжском крае в 1910 году и преобразовании Оренбургского духовного собрания") материалларында ачык чагылган. Бу Киңәшмә карары татарларның уянуыннан, аларның үз тирәсенә тугандаш халыкларны туплавыннан курку хисләре белән сугарылган. Билгеләнгән чаралар Беренче рус революциясенең милләтләргә ясаган уңай йогынтысын юкка чыгаруга юнәлтелгән. Һәм алар ныклап тормышка да ашырыла башлыйлар. 26 кешедән торган күренекле исламчылар исемлеге төзелә, милли активистларга каршы суд һәм административ эшләр ачыла. Газета-журналларга, китапларга карата каты цензура урнаштырыла, күренекле шәхесләр төрмәләргә ябыла, яшәгән урыннарыннан сөрелә. Ләкин тернәкләнеп килгән татар корабы җил-давылларга бирешмәслек көчкә әверелеп килә. Шуны батыру максатыннан, 1914 елда янә бер "Особое Совещание по мусульманским делам" уздырыла. Анда мөселманнарга, бигрәк тә татарга каршы тагын да кискенрәк чаралар билгеләнә. Менә ул шушы документның кайбер юллары: "Одним из доказательств подъёма национального чувства у казанских татар служит многочисленность появляющихся за последнее время трудов татарских авторов, посвящённых разработке истории края - истории Казанского царства, татарской национальности и т. п." Документтагы түбәндәге сүзләр дә игътибарга лаек: "Красной нитью проходит через все сочинения подобного рода мысль, что татары являются исконными насельниками края, почему им должно принадлежать право обладания таковым... Наряду с этим в татарских учебниках по русской истории невольно обращает на себя внимание тенденциозный подбор исторических данных, восхваление мужества татар, указания на превосходство татар над русскими, татарских ханов над русскими князьями, и паралелльно с этим умаление добрых качеств последних по сравнению с татарскими властителями". Сүз күп вакыт Иван Калита, Александр Невский һәм Дмитрий Донской кебек "добрый" сыйфатлы рус кенәзләре турында бара. Нинди сыйфатлар икән соң алар? Кайбер фактларга күз салыйк.
Мәгълүм ки, Россия тарихы дәреслекләрендә Иван Калита Мәскәүне аякка бастыручы, Русьны туплаучы рәвешендә күрсәтелә. Чынлыкта исә Калита бөек кенәзлек ярлыгын ханнарга колларча яраклашу, моңарчы кенәз булган Александрны үтертү нәтиҗәсендә генә эләктерә. Һәм ул һич кенә дә Русьны туплаучы түгел, ә шәхси байлыгын арттыру өчен бернинди җинаять алдында да туктап калмаган бер бәдбәхет кенә була. Аның васыятендә, В. О. Ключевский язганча, туннан башлап алтын билбауга кадәр барлык вактөякләр дә онытылмый күрсәтелгән. Тик хокук белгече профессор В. Сергеевич язганча, шушы кенәзлекнең язмышы турында, яки кемгә тапшырылырга тиешлеге турында, бер генә сүз дә юк. Чөнки ул васыять хан ризалыгы белән төзелгән һәм аның мөһере белән ныгытылган. "Это совершенно согласно с его раболепным отношением к Орде: великим княжением распоряжаются ордынские цари; Иван Данилович, их покорный слуга, это знает и в права владык своих не вмешивается", - дип язган шушы хакыйкатькә турылыклы рус кешесе. Аның, "Калита - добрый и зажиточный семьянин, которому хорошо жилось под властью ордынских царей. Ничего лучшего он и для детей своих не желал" дигән сүзләре тулысы белән дөреслеккә туры килә. Күрәсең, татар галимнәре аның менә шушы "добрый" сыйфатларын оныталар булып чыга. Кайбер рус авторлары Александр Невскийның ханга буйсынырга теләмичә Новгородны канга батыруы, үз хакимлеген ныгыту өчен имелдәш туганы Андрейны, хәтта үз улын да кызганмавы турында язганнар. Буйсынырга теләмәүчеләрнең борыннарын кистерүе, күзләрен чукытуы турындагы фактларны да китергәннәр. Болар барысы да ханга ярарга тырышу гамәлләре итеп күрсәтелә. Бүгенге рус авторлары да Александр Невскийны шушы рәвештә бәялиләр. Дөрес, бу кеше куркак җаннардан булмый. Аның батырлыклары турында дөрес мәгълүматлар да шактый. Ләкин тарихчылар нигәдер Александр Невский канының шактый өлеше кыпчакныкы булуын, шунлыктан татарлар белән махсус мөнәсәбәттә торуын "оныталар" булса кирәк. Ханнарга ул мәҗбүри түгел, ә ихластан хезмәт иткән. Дмитрий Донской да ялтыравыклардан арындыруга лаек. Аның исемен Соловьёв, Рыбаков кебек тарихчылар татар золымыннан коткаручы итеп тасвирлыйлар. Алар 1380 елгы фетнәче Мамай гаскәрен җиңүне татар золымы кабыргасын сындырган искиткеч зур вакыйга итеп күрсәтәләр. Тик менә алай булгач, ни эшләп шушы "золым" тагын йөз ел дәвам итте икән? Моңа тулы ышандырырдай аңлатулар юк. Бу галимнәрнең Куликово кырындагы бәрелешне сурәтләгән юллары шулкадәр патриотик пафос белән язылган ки, әйтерсең лә алар моны үзләре күзәтеп торганнар. Аларның каләме астында тарих битләрендә кыю Дмитрий Донской образы барлыкка килә. Һәм ул бүген дә шушы рәвештә кабул ителә. Бу галимнәрнең берсе дә Мамайның хан түгел, ә кануни хан Туктамышның дошманы, фетнәче генә икәнлегенә тиешле игътибар бирергә теләми. Ә бит югыйсә тарихта шушы бәрелешнең исеме генә бар, ә җисеме юк дәрәҗәсендә. Куликово кырының хәтта төгәл кайда икәнлеген белүче дә юк. Дмитрий, бәрелеш башланыр алдыннан, үзенең кенәз киемен салып, аны Бренк исемле бер якынына кидерә һәм үзе гади сугышчы киеменә яшеренә. Ә бит кенәзне сугышчылар күреп торырга, аның белән бергә булырга тиешләр. Дмитрий гаскәр белән идарә итми. Бренк исә шушы бәрелештә һәлак була. Аны Дмитрий дип уйлаганнар, күрәсең.
Сугыштан соң Дмитрийның үзен гомумән югалталар. Эзли торгач, ул ниндидер яшел куаклар астында аңын җуйган рәвештә табыла. Тәнендә бернинди дә куркыныч җәрәхәт тә булмый. Мәскәүгә Туктамыш хан якынлашуы хәбәре ишетелүгә, Дмитрий шәһәрне ташлап, гаиләсе белән чыгып кача. Аның якыннары булган башка кенәзләрне дә курку били. Алар да чыгып качалар. Бу очракта да, дөреслеккә хилафлык кылмау максатыннан чыгып, шушы вакыйгаларны тәфсилләп язган Н. А. Полевойның үз сүзләрен китерәм. "Он постыдно бежал, увёз своё семейство в Переяславль, и здесь не ожидая безопасности, укрылся наконец в Костроме. За ним разбежались все. Князь Владимир также уехал и увёз своё семейство в Торжок". Моның сәбәбен рус елъязмасы "испугавшись законного царя" дип аңлата. Чыннан да, русларның беренче патшасы Алтын Урда ханы була. Рус чиркәүләрендә ике йөз елдан артык дәвердә Алладан аңа исәнлек сорап дога яңгырый торган була. Мәскәү дәүләтчелеген кенәзләр түгел, ә В. Сергеевич язганча, ханнар барлыкка китерә. Әлеге текстны оригиналдагыча тәкъдим итәм. "Северо-восточные княжения получили первое, но чисто внешнее объединение в 1238 году, по покорении их татарами. С этого момента возникло общее подчинение их ордынским ханам. В лице ханов впервые создалась высшая власть над всеми князьями Русской земли. Ханы не только распределяли столы между князьями по своему усмотрению, но и призывали их к своему суду и вольны были в их жизни и смерти... Татары, таким образом, "явились проводниками начала объединения Русской земли под главенством великого князя Владимирского". "Татарское завоевание оставило глубокий след в нашей истории". Ләкин Р. Пайпс әйтүенчә, рус, бигрәк тә совет тарихчылары бу турыда язарга яратмыйлар. Яратмыйлар гына түгел, татарларга яла ягуны арттырганнан-арттыра торалар. Рус булмаган халыкларга, шул исәптән татарларга да, ирек һәм милли тигезлек вәгъдә иткән Совет власте елларында шовинистик бөекдержавачылык тарихын янәдән аякка бастыруга юл ачыла. Татар тарихын җәберләгән, аны рәнҗеткән документларның берсе 1944 елның 9 августында ВКП(б) Үзәк Комитеты тарафыннан кабул ителгән "Татарстан партия оешмасында идеологик һәм масса-политик эшнең торышы һәм аны яхшырту чаралары" дигән карарда татар тарихчылары милләтчелектә, Алтын Урда тарихын идеаллаштыруда гаепләнәләр. Гәрчә әле бу дәүләт тарихына багышланган кулга тотарлык хезмәтләр язылмаган булса да. Шушы документны Казанда колларча кабул итәләр. Менә безнең алда партия өлкә комитетының 1945 елның 24-27 февралендә үткәрелгән пленум материаллары. Анда Үзәк Комитетның ике карары тикшерелә. Берсе Татарстанда авыл хуҗалыгын күтәрүнең кичектергесез чаралары турында. Монысы буенча докладны өлкә комитетының беренче секретаре З. И. Моратов ясый. Икенчесе тулаем рәвештә Алтын Урда тарихына багышлана. Ул 
- ВКП(б) Үзәк Комитетының әнә шул карарына мөнәсәбәт белдерү, аны тормышка ашыру турындагы доклад. Бу докладны партия өлкә комитетының идеология буенча секретаре Малов укый. Аның күләме - машинкада 66 бит. Анда Татарстандагы идеология халәте бәйнә-бәйнә тасвирлана. Бигрәк тә Үзәк Комитет карарында күрсәтелгән "хаталар"га басым ясала. Аеруча Тел, әдәбият һәм тарих институтына эләгә. Имештер, аның галимнәре Татарстан тарихын, рус һәм татар халыкларының чит ил илбасарларына каршы көрәшләрен өйрәнәсе урынга Алтын Урда, XII һәм XVI гасыр истәлекләрен өйрәнү белән генә шөгыльләнәләр, Алтын Урда икътисадын һәм мәдәниятен югары дәрәҗәдә итеп күрсәтәләр, Алтын Урданың үзен прогрессив дәүләт рәвешендә тасвирлыйлар икән.
Малов докладында бу дәүләтнең төп сыйфаты агрессивлык дип бәяләнә, ул рус халкына каршы агрессив сугышлар алып баруда, халыкларны ваемсыз рәвештә изүдә һәм бөлдерүдә гаепләнә. Бу докладта "Идегәй" дастанына да, Идегәйнең үзенә дә тискәре мөнәсәбәт белдерелә. Аларны күтәреп чыккан тарих һәм әдәбият галимнәре дә каты шелтәләнә. Пленумда, бәлки, башкачарак уйлаучылар да булгандыр. Ләкин алар тып-тын калалар. Ә менә И. Моратов үз халкын, аның дәүләтен хурлауга өлешен кертә. Аны тыңлап карыйк: "Әгәр дә партия Үзәк Комитеты вакытында әдәбиятчылар, тарихчылар тарафыннан ясалган хаталар төзәтелмәгән булса, нәрсәләр генә килеп чыкмаган булыр иде?!" - ди ул. Шушы сорауга җавап эзләп, Моратовны тыңлауны дәвам итик әле: "Аларның, ягъни тарихчы һәм әдәбиятчыларның ясаган хаталары руслар белән татарлар арасындагы мөнәсәбәтләрне кискенләштерүгә китерүе мөмкин иде. Һәм бу безнең дуслыгыбызга бик каты суккан булыр иде". Партия секретарена ышансаң, татарга яла ягу исә бернинди дуслыкка да комачауламый. Дуслык исә тик татарның үзе турында, аның тарихы турында хак сүз сөйләнсә генә бозылырга мөмкин икән. Кем инде, шушы сүзләрне укыганнан соң, аларны татар рухын сындыруга юнәлдерелмәгән дип әйтер? Алай гына да түгел, секретарь әдәбиятчы һәм тарихчыларны фәнгә бернинди катнашы булмаган, череп беткән идеяне, ягъни Алтын Урданың прогрессив дәүләт икәнлеген яклап чыгуда гаепли һәм шундый сорау куя: "Ни өчен соң алар шушы иң явыз, заманында инде фаш ителгән, рус халкы тарафыннан тукмалган дошманыбызны нәкъ менә сугыш елларында күтәреп чыктылар?" Бу сорау куела, ә менә "Нилектән соң нәкъ менә сугыш елларында Алтын Урда ханнарының турылыклы коллары булган Александр Невский, Дмитрий Донской кебекләр героик пьедесталга бастырылды һәм алар исемендәге орденнар булдырылды?" дигән сорау куелмый. Бүген өр-яңадан бөек тарихыбызны торгызу, аны халыкның үзенә кайтару ихтыяҗы барлыкка килде. Инде тарихыбызның төрле чорларына багышланган дистәләгән хезмәтләр язылып, халыкка җиткерелде. Зур әзерлекле, теләсә нинди чыганакларга үтеп керердәй галимнәребез үсеп чыкты. Әлбәттә, проблемалар да юк түгел. Ләкин күк капусы ачылды, һәм инде ул һич тә ябылмас. Моның өчен барлык мөмкинлекләр дә бар. Җәберләнү һәм җәберләүләр бетте. Татар бүген үз дәүләтчелеген аякка бастыру эшенә тотынды. Аның аерылмас юлдашы - горур тарихыбыз. Ул үзе дә горур. Сүземне бер китапта "татары - ...это люди гордые, обладающие высоко развитым чувством национального самосознания и собственного достоинства" дигән бәяләмә белән тәмамлыйм. Әйе, татарлар - горур һәм югары дәрәҗәдәге үзаңлы, күркәм халык. Тарихлары да үзләренә тиң - гүзәл һәм бөек. Милли горурлык Шанлы һәм данлы тарихыбыз безнең милли горурлыгыбыз чыганагы булып тора. Аның һәр бите халкыбызның дөнья тарихына керткән зур өлешен раслый, аңа дан җырлау җирлеге булып тора.
Тик менә без башкаларның безгә дан җырлау фактларын бөтенләй белмибез диярлек. Ә бит Россиядәге татарлар 
- Ватанга турылыклы, аның бәйсезлеге өчен үз-үзен аямый сугышкан халык - һәрвакыт диярлек үзләрен каһәрләү сүзләрен ишетеп кенә яшәделәр. Хәтта бу илнең артта калуының сәбәбен "татар золымы" белән аңлата килделәр. Дәреслекләр әнә шундый яла ягулардан тора иде. 1410 елгы Грюнвальд сугышында татарларның хурлыклы рәвештә качуы турында хаксыз сүзләр дә бар иде. Әйе, без татарлар, Мәҗит Гафури язганча, һәрвакыт Россиянең каһәрләнгән үги балалары булып килдек. Без мактау һәм макталуга күнекмәгән халык. Менә быел Грюнвальд сугышына 600 ел булды. Шушы данлыклы вакыйгада Туктамыш ханның улы Җәләлетдин җитәкчелегендәге гаскәрнең хәлиткеч ролен тану хөрмәтенә Данциг шәһәрендә татар сугышчысына һәйкәл ачылды. Анда ил президенты татарларны данлаган нотыгын сөйләде. Аның һәрбер сүзе чын йөрәктән чыккан ялкынлы хисләр белән сугарылган. Президент Польша татарларының 600 ел дәверендә илгә турылыклы хезмәт итүләрен, аның бәйсезлеге өчен үз-үзләрен аямыйча көрәшүләрен ассызыклаган. Мин бу язмамда шушы мөхтәрәм шәхеснең татарларга булган рәхмәт сүзләрен тулаем сөйләп чыгарга җыенмыйм. Тик шунысын әйтәсем килә: халкыбыз турында, бу очракта Польшада яшәгән милләттәшләребезгә карата, мондый югары бәяне ишеткәнебез юк иде әле. Татарлар бу нотыкта чын мәгънәсендәге әкияти батырлар, дусларга тугры һәм ил дошманнарына карата ачы нәфрәтле халык буларак тасвирланган. Поляклар татарларны яраталар. Бервакыт Варшава урамында бер поляк ханым белән сөйләшергә туры килде. Татар икәнемне белгәч, ул мине кочаклап алды һәм, 1939 елның сентябрендә Польшага немецлар бәреп кергәч, Варшаваның татар полкы солдатлары башкаланың соңгы сакчылары булуы, аларның барысының да батырларча һәлак булулары хакында елый-елый сөйләде. Шушы уңайдан үзебез белән булган бер вакыйганы искә төшереп китәм. 1987 елның октяберендә мин, Миркасыйм Госманов һәм хәләл җефетем Люция, поездга утырып, Варшавадан Люблин шәһәренә киттек. Янәшәбездәге моңарчы безгә ничектер усалрак караган полякларның, татарлар икәнебезне белгәч, йөзләре ачылып китте. "Башта без сезне грузиннар дип белдек!" - диеп, яныбызга ук күчеп утырдылар. Һәм юл буе татарларны мактап бардылар. Люблинга килеп җиткәч: "Не дадим татарам сгинуть на польской земле", - диеп, безне университетка кадәр озаттылар. Икенче көнне, безнең конференциягә килеп, безгә бүләкләр тапшырдылар. Университет галимнәре безгә үз телләренә кергән йөзләгән татар сүзе булуын махсус рәвештә сүзлекләр күрсәтеп расладылар. Шунысы кызык: ул сүзләр рус сүзлекләрендә дә бар, ләкин аларның килеп чыгышы хакында тиешле аңлатма юк. Мәгълүм ки, Белоруссия татарлары да шул ук токымнан. Алар шулай ук, Грюнвальд сугышындагы батырлар эшен дәвам итеп, заманында Речь Посполитая дәүләтен саклап калганнар. Белоруссия Президенты Александр Лукашенко татарларның тарихи ролен югары бәяли. "Алар - сугыш батырлары гына түгел, хезмәт үрнәген дә тудыра белүчеләр, яз-җәй көннәрендә яшелчә үстереп, иң беренчеләрдән булып базарга китерүчеләр", - ди ул. Беренче очрашуда ук Лукашенко сүзен, әлбәттә, шаярып, кырыенда басып торган Урал Латыйповка ишараләп: "Әгәр дә мине тәнкыйтьләргә уйлыйсыз икән, башта әнә үз милләттәшегезне тәнкыйтьләгез, мин аның киңәшләренә таянып эшлим", - диде. Чыннан да, ул вакыт Урал Латыйпов аның киңәшчесе иде. Лукашенко татарларның Бөек Ватан сугышы елларында партизан хәрәкәтендәге батырлыкларын да югары бәяләде.
Әйе, кадерле милләттәшләрем, безне хөрмәт итүчеләр, халкыбызның тарихи роленә объектив бәя бирүчеләр дә бар. Ләкин милләтебезгә дан җырлау юлы белән генә бару килешер микән?! Шулкадәр шөһрәтле булгач, ничек соң әле ул коллыкка төште диясе килә. Аңа дан җырлап, татлы йокыга талдыру халкыбызга зыян гына китерәчәк. Шунлыктан безгә җиңелүебезнең, коллыкта калуыбызның сәбәпләрен эзләү беренче урында булырга тиеш. Моңа Иван Грозный гаепле, ул безнең дәүләтебезне җир белән тигезләде, гасырлар буе җыелган рухи һәм матди байлыкларыбызны юк итте диярләр. Һәм хаклы да булырлар. Тик менә кайсы дәүләтнең дошманы булмый икән? Ләкин бит аларның күбесе исән-имин. Франция яки Англиянең дошманнары юк идеме? Әлбәттә, бар иде. Алар бер-берсе белән йөзәр еллар сугышканнар. Французларның, Англияне буйсындырып, анда үз тәртипләрен, шул исәптән телләрен урнаштырган вакытлары да булган. 1326, 1340 елларда ачылган абруйлы Оксфорд колледжларында укучыларга инглиз һәм латин телен өйрәтү максаты куелган. Англия парламентлары эшләрен шулай ук француз телендә алып барганнар. Ләкин тиз арада инглиз теле үз урынын ала. Англия, дошманнарын җиңеп, үзенең йогынтысын бөтен дөньяга тарата. Бүген исә инглиз теле бөтен дөньяда тантана итә. Мондый мисалларны күпләп китереп булыр иде. Аларның барысы да һәр дәүләт үз-үзен саклый алганда гына яшәп калачагын исбатлыйлар. Гаепне үзебездән эзләргә кирәктер. Һәрбер дәүләтнең иминлеген һәм бөтенлеген аның үз халкы гына саклый ала. Ә татар дәүләтләре үзара ызгышып һәм сугышып, көчсезләнеп һәм хәлсезләнеп беткәннәр. Монысы - җиңелүебезнең беренче сәбәбе. Татар ханлыкларының эчендә, аларның югары катлавында таркаулык җәелгән, бертуктаусыз низаг хөкем сөргән. Монда бер-берсеннән көнләшү, күпсенү, хан хакимияте белән санашмау, ханнарны үз файдаларына алмаштырып тору гадәти хәлгә әверелгән. Әгәр дә без бу очракта идарә итү рәвешенең тоткасы булган хан хакимиятенә игътибар итмәсәк, һич кенә дә дөрес булмас иде. Билгеле ки, татар ханлыкларында ханнар сайлана торган булган. Аларда тәхет, башка илләрдән аермалы буларак, турыдан-туры атадан улга күчми, ә Чыңгыз варисларының берсе сайланып куела торган булган. Аны теләсә кайчан алыштыру гадәти хәлгә әверелгән. Империя төзегән, Алтын Урданы аякка бастырган Чыңгыз яки Батый ханнар заманында бу кимчелек үзен әллә ни сиздерми торган булса, утрак тормышка күчкәч, бигрәк тә Алтын Урда таркалгач, ул үзен ныклап белдерә башлый. Бу исә һәрвакыт диярлек канлы бәрелешләргә, үтерешләргә сәбәп булган, татар дәүләтләрен, бигрәк тә Казан ханлыгын зәгыйфьләндергән. Моннан руслар бик нык файдаланганнар. Һәм бу Казан фаҗигасенең иң зур сәбәпләреннән берсенә әверелгән. Бу, беренчедән, татар дәүләтләренең үзара бәрелешеп торуларына китерсә, икенче яктан, Мәскәүгә татарларны бер-берсе белән дошмани мөнәсәбәттә яшәтү мөмкинлеген тудырган. Мәскәү кенәзләре татар морзаларын төрле рәвештә үз якларына тартканнар. Ул байлык өләшү дисеңме, марҗаларга өйләндерү дисеңме, болар инде гадәти хәлгә әверелеп беткән.
Йогынтылы морзалар, бер-берсе белән көрәшкәндә ярдәм сорап, күршеләргә, күпчелек вакытта Мәскәү кенәзләренә мөрәҗәгать итә торган булганнар. Монда, әлбәттә, Алтын Урда чорында ук, ханнарның үз рөхсәтләре, хәтта күп вакыт әмерләре белән рус хезмәтенә күчү гадәте киң таралган булганлыгын онытырга ярамый. Шунлыктан бу халәт элеккегеләрнең дәвамы кебек каралган булса кирәк. Ләкин тик шулай гынадыр дип санау дөреслеккә туры килеп бетмәс. Чөнки морзаларның бу рус хезмәтенә күчүләре, яңа шартларда сыйфати үзгәреш кичереп, илгә, Ватанга хыянәт төсен алган. Мәскәүдә күп санлы хыянәтчеләр партиясе барлыкка килгән. Мәскәү аларны, туплап, Казанга каршы сугышта ныклап файдалана алган, хәтта ханнарны үзе билгели башлаган. Соңгы ханнарның берсе Шаһгали мисалы - моңа ачык дәлил. Аны замандашлары явыз һәм гаделсез, русларны гына түгел, мөселманнарны да әсирлеккә төшерүче, мәчетләр яндыручы рәвешендә тасвирлыйлар. Кыскасы, ул, Казан тәхетен кулына төшерер өчен, әллә нинди кабахәтлекләр кылудан да тукталып калмаган. Елъязмалар хәбәр иткәнчә, аның патшалыгы чорында хәтта дин башлыгы сәет тә үтерелә. Ләкин илгә килгән барлык зыянны да ниндидер аерым шәхес гамәлләреннән күрергә тырышу шулай ук дөрес булмас. Шул ук елъязмалар төрле катлау кешеләре катнашкан зур корылтайның явыз Иванга Сөембикәне һәм хан итеп игълан ителгән сабый Үтәмешне Мәскәүгә алып китүен һәм хан тәхетенә Шаһгалине утыртуын сорап мөрәҗәгатъ иткәнлеге турында хәбәр итәләр. Димәк, Казанның егылу сәбәпләренең берсе - хан хакимиятенең ныклы булмавы. Без - татарлар! Әйе, без - татарлар. Шушы горур исем белән тарихка кергәнбез, дөньяның бик күп почмакларында татар эзе бар. Безгә бу атамабызны Борынгы Кытай чикләрендә яшәгән ата-бабаларыбыз мирас итеп калдырган. Моннан ике мең елга якын элекке чорларда шушы атамалы бер көчле кабилә тугандаш ыругларны үз тирәсенә җыя. Алар арасында тутукулиут, алчи, чаган, терат, куин, баркуй, дербен, дутау, алухай кабиләләре була. Тарихи чыганакларда шулай ук "тугыз татар", "утыз татар" кабиләләре турында да мәгълүмат бар. Татарларның башлангыч тарихларын өйрәнүне Н. Я. Бичурин (Иакинф) башлап җибәргән дисәм, әллә ни ялгыш булмастыр. Ул күптөрле чыганаклар арасыннан Ухуань йортының тарихы турында мәгълүмат тапкан һәм шушы йортның нәсел башы Татар хан булуын ачыклаган. Шушы татарлар, яки ухуаньнар, көнчыгышка ачыла торган түгәрәк йортларда (тирмәләрдә) яшәгәннәр. Көч-куәтләре һәм сугышчанлыклары белән башкалардан аерылып торганнар. Ат өстендә килеш җәядән ук ату осталары булганнар. Аларда аталары үлгәннән соң үги аналарына, абыйларыннан соң аларның хатыннарына өйләнү гадәте яшәгән. Бертуганнар беркайчан да бер-берсенә кул күтәрмәгәннәр. Анага карата олы ихтирам яшәгән. Гомумән, гаиләдә хатын-кызның роле зур булган. Сугыштан тыш барлык мәсьәләләрне алар хәл иткән. Хатын-кызлар матур итеп чигә һәм тегә белгәннәр. Ирләр тимер һәм алтын эретү белән дә шөгыльләнгәннәр, иген иккәннәр, тары һәм шуңа охшаш бөртеклеләр үстергәннәр. Төп ризыклары ит, эчемлекләре кымыз булган.
Күп вакыт шушы татарлар чәчү чәчмәгәннәр, иген икмәгәннәр дип күрсәтәләр. Әлбәттә, хәрби яуда вакытларында алар җир эшкәтү белән шөгыльләнмәгәннәр. Бу эшне анда бармаганнары башкарган. Бүгенге күпчелек төрки халыкларда борынгыдан килгән "суган", "сарымсак", "карбыз" атамалары кулланыла. Ә бит инде аларның бер-берсеннән аерылып төрле тарафларга таралуларыннан соң мең еллап вакыт үткән. Көнчыгыш Төркестанның Маралбеш өязендә борын заманнан сакланып калган Суган аул бар. Кытай чыганакларын ныклап өйрәнгән Мөнир ага Ерзин татарларның Амур ярлары буенда җир эшкәртү һәм терлекчелек белән шөгыльләнүләре, курганнар һәм шәһәрләр төзүләре турында яза. Татарларның тарихта беренчеләрдән булып тимер эретә-эшкәртә башлауларын да кайберәүләр нигәдер күрмәмешкә салыналар. Ә бит бу чыннан да шулай. Әгәр дә инде Аттила җитәкчелегендәге һуннар, Европаның үзәгенә үтеп, Рим капкасын шакыганнар икән, бу - аларның корал өстенлекләре, оста сугыша белүләренең нәтиҗәсе. IV гасырның икенче яртысында һуннар Кама һәм Урта Идел ярларына килеп урнаша башлыйлар. Һәм көнбатышка күченү артканнан-арта бара. IX гасыр башында татарлар торган Кимәк каганлыгы, XII гасырда Көньяк Урал, Иделнең аръягы, Мангышлак һәм Арал диңгезе тирәсендәге җирләр хисабына киңәя. XI гасыр гарәп язучысы Рәшидеддин язмаларында татарларның бик күп җирләрнең хуҗалары булуы турында хәбәр итә. Шунлыктан аларның тугандаш кабиләләре дә, атамалары һәм дәрәҗәләре нинди булуга карамастан, татарлар дип аталганнар. Шушы кабиләләрнең кайберләре, Чыңгыз хан явызлыкларыннан качып, көнбатышка күчеп китәләр. Зәки Вәлиди раславынча, алар Казан тирәсенә килеп урнашканнар. Монда алар, үзләренә тугандаш булган болгар һәм кыпчакларга кушылып, бүгенге татар милләтенә нигез салганнар. Төрки-татарлар дистәләгән дәүләт төзиләр. Аларның иң билгелеләре 
- Бөек Болгар, Алтын Урда, Казан ханлыгы. Бу дәүләтләр яшәгән чорлар татарларның бөеклек заманнары була. Бу - аларның дөньяда иң беренчеләрдән булып тимер эретүче, батыр сугышчы, яхшы сәүдәгәр, тырыш игенче, зәвыклы алтын-көмеш эше осталары булып, башкаларны шаккатырырдай шәһәрләр төзеп яшәгән чоры. Ләкин тарих тәгәрмәче төрлечә тәгәри: ул берәүләрне күтәрә, икенчеләрне төшерә. 1552 елдан башлап татарларның бөеклектән тәгәрәр чорлары башлана. Әмма тарих татарга түземлек, сабырлык, мөстәкыйльлек, авырлыкларны җиңеп алга бару сыйфатларын сеңдергән. XIII гасырда Плано Карпини, алар 1-2 көн берни ашамыйча ач тора алалар, түземсезлек күрсәтмиләр, уйныйлар, җырлыйлар. Түзә алмаслык суыкны да һәм шул ук дәрәҗәдәге эсселекне ат өстендә кичерә алалар, дип язып калдырган. XIX гасыр казах шагыйре Абай Кунанбаев татарларны менә болай тасвирлаган: "Татарларга карап сокланам, алар яхшы солдат та була алалар, авырлыкларны зур түземлек белән кичерәләр, үлемне дә лаеклы каршылыйлар, мәктәпләрен саклыйлар, диннәренә турылыклылар, эшли дә, байый да, киенә-ясана да, күңел ача да беләләр".
Халкыбыз эзәрлекләүләргә, кысрыклауларга дучар булса да, аны исеменнән, җисеменнән, хәтта тарихыннан яздырырга тырышсалар да, ул бирешми, татарлыгын саклап кала. 1901 елны Мәскәүдә чыккан бер китаптагы: "Татарская народность доселе составляет самую крепкую из народностей восточного инородческого края, не поддающуюся никаким влияниям со стороны народности господствующей. Триста лет живут они вместе с русскими и под русскою властью и не только не русеют, как другие инородцы, но ещё и сами развивают с своей стороны огромное влияние на соседних инородцев, обращая их в магометанство и постепенно отатаривая". Минемчә, бу сүзләргә бернинди дә аңлатма кирәкми. Бу - халкыбызның яшәү көченең никадәр куәтле булуына тагын бер дәлил. Шулай булмаса ул "халыклар төрмәсе" дип саналган Россиядә XIX гасыр ахыры - XX гасыр башы чикләрендә күпләрне таң калдырырдай яңарыш кичерә алган булыр идеме? Әлбәттә, юк. Татар халкының милли рух белән сугарылган капиталистлары үсеп чыга. Шуларның эшчәнлеге аркасында мөстәкыйль мәгариф системалары, дистәләгән газета-журналлары, миллионлаган тираж белән чыга торган китаплары хасил була. Музыка сәнгатьләре алга китә, театрлары барлыкка килә. Нәтиҗәдә татарлар Россиянең иң укымышлы, мәшһүр башкорт тарихчысы Билал Юлдашбаев язганча, XX йөз башында татарлар үрнәк ислам милләтенә әвереләләр. Алар үз телләрен күз карасы кебек саклыйлар, ул аның иң зур терәгенә әверелә. Нәкъ Наҗар Нәҗми язганча: Ассалар да, киссәләр дә Үлмәдең син, калдың тере. Чукындырган чагында да Чукынмадың, татар теле. ("Татар теле") Октябрь революциясенә кадәр казахлар, башкортлар һәм кайбер башка халыклар шигырьләрен татар телендә язганнар. Үзбәк әдәби теле дә татар теленең зур йогынтысын тоеп формалаша. Инде искә алынган миссионер Н. И. Ильминский, татар мәгарифенең казахлар арасында киң таралганлыгын ассызыклап, кыргыз укымышлылары татар мәгарифенә ниндидер бер кадерле мирас итеп карыйлар, дип язган. Күрше удмурт, мари телләренә генә түгел, рус теленә татар теленең йогынтысы зур булган. Күпләгән детальләргә кереп тормастан, рус теленә органик рәвештә сеңгән алтын, балаган, балчуг, башмак, есаул, казак, казна, таможня сүзләрен атап үтү дә җитә. Ә мондый мисаллар күптин-күп, чуктин-чук.
Ләкин коллык чоры татарда кайбер тискәре сыйфатларны да барлыкка китерә. Ул акрынлап кыюлыгын, азатлык рухын җуя, яраклашырга өйрәнә башлый. Шунлыктан татарның канында бөеклек һәм коллык чорларында урнашкан, бер-берсенә капма-каршы сыйфатлар бертуктаусыз бәрелештә яшиләр. Замана үзгәрешләре аларның я берсен, я икенчесен калкытып чыгара. Тарихның нинди дә булса кискен борылышлары аның бөеклеге чорындагы гүзәл сыйфатларын уяталар. Әйтик, илдәге халык күтәрелешләре, крестьян восстаниеләре, сугыш һәм революция чорларында аның кыюлык, тәвәккәллек, мөстәкыйльлек сыйфатлары калкып чыга. 1905-1907 еллар, 1917-1919 еллар моңа ныклы дәлил булып тора. Бу еллар татарда, өмет һәм киләчәккә ышаныч тойгыларын уятып, аңа көч, куәт, дәрт вә дәрман биреп, аның бөеклек чорында барлыкка килгән дәүләти тойгыларын уяттылар. Шулар нәтиҗәсендә 1920 елда Татарстан Республикасы төзелде, 1990 елның 30 августы көнне бу республика суверен дәүләт дип игълан ителде. Бернинди янауларга, куркытуларга да карамастан 1992 елның 21 марты көнне референдумда шушы карарны халкыбыз үз фикере белән ныгытты. Бу вакыйга татарның сөте бернигә дә карамастан ачымаганлыгын, хәтта куера барганлыгын исбат итте. Татар - мәңгелек халык. Ул - сынауларны лаеклы рәвештә кичерә белүче, Ижау шәһәрендә яшәүче шагыйрь Ибраһим Биектаулы язганча, үлемне дә, кайгыны да җыр белән җиңә белә торган горур халык. Россиядә булып үтәчәк халык санын алу кампаниясе халыкларның, шул исәптән татарларның да, нинди хәлдә икәнлеген күрсәтәчәк. Элеккечә санлы булып калабызмы, әллә инде санлылыктан ерагая баручы милләт икәнебез ачыкланачакмы? Мин бу очракта "сан" төшенчәсе аша күләмебезне генә түгел, нинди сыйфатта булуыбызны да күзаллыйм. Безне борчыган проблемаларның берсе - татар-башкорт мөнәсәбәтләре. Бездәй берберсенә якын халык җир йөзендә юктыр. Без бер рухи мохиттә яшибез, бер үк җырларны җырлыйбыз. Телләребез шулкадәр якын ки, безгә бернинди тылмач та кирәкми. Алай гына да түгел. Күп еллар буе шушы мөнсәбәтләрне өйрәнеп йөргән АКШта яшәүче профессор Хафез Малек, бу ике халык бер телдә сөйләшә, әгәр ул телдә татар сөйләшсә, бу тел татар теле, әгәр дә инде шул ук телдә башкорт сөйләшсә, ул башкорт теле була, дигән. Халык санын алу вакытында татар татар булып, башкорт башкорт булып калырга тиеш. Тик шул вакытта гына безнең туганлык җепләре ныгыячак. Халык санын алу ул - бер көнлек гамәл генә. Без һәрбер көннең иртәгәсе була икәнлеген онытырга тиеш түгелбез. Менә шул иртәгәсендә бер-беребезнең күзенә туры карардай булып калырга кирәклеген онытмаска иде. Кайбер вакыт керәшен мәсьәләсе дә калкып чыга. Аны кемнәрдер махсус рәвештә куерта. Күп вакыт керәшеннәрне, христиан динендә булуларыннан чыгып, аерым милләт итеп күрсәтергә тырышуларны да очратырга туры килә. Дин һичничек тә милләтне аера торган фактор була алмый. Дөньяда берничә диндәге халыклар аз түгел. Әйтик, грузиннар яки осетиннар - ике динле халыклар. Тик моңа карап алар аерым милләтләргә бүленмиләр. Гарәпләр дә - берничә динле халык. Аларның мөселманнары гына түгел, христианнары да, хәтта яһүдиләре дә бар.
Керәшеннәрнең чыгышлары башка диючеләр бар. Аларныкы гына түгел, мишәрләрнең яки Себер татарларының да килеп чыгышлары шулай ук үзенчәлекле. Ләкин бу татар милләтен таркату өчен сәбәп була алмый. Русларның да төрле төркемнәре төрле рәвештә формалашкан. Аларның тел аермалыклары да, яшәү рәвешләре дә бер-берсеннән бик нык аерылып тора. Кубаньда яки Донда яшәүче руслар күбрәк украиннарны хәтерләтә. Телләре дә аларныкына якын. Бу руслар Новгородта яшәүче милләттәшләреннән бик нык аерылып торалар. Тик бит моңа карап, берәү дә русларны берничә милләткә бүләргә җыенмый. Җирле халыкларның этник тарихын иң яхшы белүчеләрдән саналган профессор Н. В. Никольский 1919 елда басылып чыккан хезмәтендә керәшеннәрнең, шул исәптән нагайбәкләрнең, XVI гасырга кадәрге тарихын гомумтатар тарихы дип билгели. Галим бер документта нагайбәкләрнең чыгышлары Арча якларыннан икәнлеген, Казан егылганнан соң көчләп чукындырылганлыкларын, шуннан соң күчеп, Бакалы һәм Нагайбәк авылларына урнашулары хакында язылганлыгын әйтә. Инде искә алынган Е. Малов та керәшеннәрне элек тә һәм үзе яшәгән заманда да татарларның бер өлеше итеп таныган. Ниндидер аерым керәшен теле булуы турындагы фикер һич кенә дә хакыйкать түгел. 1767 елны Екатерина II Казанга килгәч, аны керәшен-татар мәктәбенә алып баралар. Анда балалар Әби патшага русча һәм татарча шигырьләр укыйлар. Балаларның, татарлыкны беренче урынга чыгарып, шуңа басым ясап: "Мы татара своим же теперь разговором, сколько можно, скажем всё всем нашим собором", - дигән сүзләре игътибарга лаек. Шигырьләрдә шулай ук керәшеннәрнең элек ислам динендә булулары да, аларның татар икәнлекләре дә ачыктан-ачык әйтелгән. Әгәр дә алдынгы керәшен җәмәгатьчелеге патшага балалар аркылы татарлыкларының, татар теленең үзләренә никадәр кадерле икәнлеген ишеттергән икән, бу юкка түгел. Бу - патшага керәшеннәрнең, диннән гайре, татар халкының аерылгысыз өлеше икәнлеген танытырга тырышу гамәле. Гомумән, хәтта керәшен хәрәкәтенең иң җанланган вакыты булган 1917-1918 елларда да башка татарлардан аерылу мәсьәләсе куелмаган. Киресенчә, мәдәният өлкәсендә бергә эшләүгә басым ясалган. Халык бүген дә шушы рухта яши. Ул татарның бердәмлеген, бөтенлеген яклый. Керәшеннәр һәрвакыт татар булганнар һәм шулай булып калачаклар да. Халык ул, мишәр булса да, керәшен булса да, нәкъ Гәрәй Рәхимнең (Григорий Родионов) "Татар кешесе" шигъри дисбесендә язылганча татар булып кала: Без- татарлар! Шушы исем белән Җирдә яшәү - үзе бер бәхет. Бүгенге татарларның барлык төркемнәрендә дә татар рухы яши. Аларның барысы да бер телдә сөйләшә, бер үк җырлар җырлый. Димәк, татарның, Дәрдемәнд сүзләре белән әйтсәк, изге кан белән сугарылган сөте сакланган. Моңа төп сәбәп, - һичшиксез, халкыбызның тарихи хәтере белән сугарылган милли горурлык хисләре.
2002 елгы халык санын алу нәтиҗәсендә Россиядә татарларның 5 миллион икәнлекләре мәгълүм булды. Элеккеге СССР киңлеген дә искә алсак, бу сан 7 миллионнан артып китә. Гомумән, кайбер мәгълүматларга караганда дөньядагы татарларның саны 10 миллионнан артык. Безгә, хөрмәтле милләттәшләр, берничек тә сыегаерга ярамый. Халык санын алган җаваплы көннәрдә куелган сорауга барыбыз да бертавыштан "Без - татарлар!" дип җавап бирик! 2002 ел Татар бармы? Бу сорауны 1937 елда ук дөнья куйган румын татары Мәхмүт Ниязи язган. Аннан соң инде күп сулар акты. Ә татар әле исән һәм һич кенә дә үләргә җыенмый. Моның сәбәбе - татарның тирән тамырлы халык булуында. Татар дөньясы, 1895 елда ук инглиз галиме Эдвард Паркер раслаганча, 3 мең еллык тарихи тамырларга барып тоташа. Шушы тамырларыбыз безгә бүгенге атамабызны әманәт итеп калдырган. Болгар тамырыбыз безгә ислам динен, аның алдынгы мәдәниятен ирештергән. Кыпчак тамырыбызга без бүгенге телебез белән бурычлы. Хәзәрләр да безгә чит түгел. Менә шушы борынгы татар тамырларыбыз безне хәзерге рәвештәге милләт итеп формалаштырган. Тарих юлы сикәлтәле, анда һәрвакыт киртәләр очрап тора. Татардай бөек, дөньяны дер селкетеп торган, берничә дәүләт төзегән халык өчен коллык упкынына төшү - фаҗигәнең дә фаҗигәсе. Габделбарый Баттал моны "яһәннәм" белән чагыштырган. Бу чыннан да шулай була. 1552 елдан соң аның мең еллар дәвамында тупланган матди һәм рухи хәзинәсе юкка чыга. Ул Казаннан, елга һәм юллардан ерак җирләргә сөрелә. Әйе, татар - горур булып яшәгән халык. Бүгенге көнне безнең өчен иң әһәмиятлесе әнә шул горурлыгыбызны саклап калу. Чөнки горурлык - яшәүнең төп чыганагы. Горур халык теленең дә, яшәү рәвешенең дә сагында тик үзе генә тора. Ә ни өчен соң Мәхмүт Ниязи татарның юкка чыгу мөмкинлегеннән шикләнгән? Ни өчен Гаяз Исхакый инкыйраздан кисәткән? Хәтта Һади Атласи да, татарга Совет иле тарафыннан автономия бирү - үлем алдыннан очсыз дарулар белән тутыру, дип атаган. Болар берсе дә юкка түгел. Башка халыклар дөньясына чумып, алар арасына кереп югалу куркынычы һәрвакыт булган. Монда иң куркыныч нәрсә - катнаш никахлар. XX гасырның 20 нче елларында Татарстан Республикасы хөкүмәте башлыгы булып торган Сәхибгәрәй Сәедгалиевнең хатыны марҗа була. Әлбәттә, аннан соңгы буыннар инде рус кына була. Без күп вакыт татардан чыккан данлыклы русларны күккә чөябез. Дөрес, милләтебезнең асыл затлары башкалар өчен кирәк икән, димәк, зур сәләтләргә ия дигән сүз. Ә шулай да Тургеневның, Державин, Куприн һ. б. ның татарга ни файдасы булган? Ә бит Купринның татарлыгы белән горурланып, башына түбәтәй киеп йөрүеннән башка бернинди татарлыгы да юк. Болар, - нигездә, барысы да руслар. Тургенев - рус теленә мәдхия җырлап йөрүче татар токымыннан.
Мин әйтеп үткән шәхесләрнең үз тарихлары, аларның тамырлары инде күптән татарлыктан өзелгән. Ә чын милли горурлык ул халыкта. Ул безнең бишек җырларыбыздан ук башлана. Нәкъ менә шунда Ана кеше баласына милли моңнарыбызны сеңдерә, аңа Аллаһ тарафыннан бирелгән тел ачкычын иңдерә. Әйе, мин Ана турында махсус сүз кирәклегенә инанган кеше. Чөнки анабыз Әминә Габделкаюм кызы бишек җырлары аша миңа һәм туганнарыма татарлыгыбызны сеңдерде, телебезгә, җыр-моңнарыбызга мәхәббәт уятты. Дөнья мәйданында телебезгә, горефгадәтләребезгә турылыклы булырдай итеп тәрбияләде. Юк, хөрмәтле укучыларым, мин һич кенә дә үз Анабыз турында сөйләмим. Сүз гомумән татар аналары турында. Әгәр Ана кеше баласына милли горурлык сеңдерә алса, бу бала үзе дә, аның балалары да, оныклары да татар булып яшәячәк. Милли тәрбиянең башы атаанада. Оясында ни күрсә, очканда шул була, дип юкка гына әйтмәгән халык. Әгәр дә Ана кешенең үзендә туган теленә ихтирам юк икән, ул баланың атасы белән тик русча гына сөйләштә икән, боларның балалары да шул телдә генә сөйләшәчәк. Ата-ананың изге бурычы балаларын дөньяга татар итеп чыгара алудан гыйбарәт. Шулай булмаса алар үзләренең ата-ана бурычын үти алмаган булып чыгалар. Чит илләрдәге татарлар мисалы безгә гыйбрәт булсын иде. Әйтик, фин татарларының беренче кагыйдәсе гаиләдә тик ана телендә генә аралашудан гыйбарәт. Алар гасырлар буе шушы тел аша фин, швед, инглиз телләрен үзләштерә киләләр. АКШ һәм башка чит илләрдә дә шундый ук хәл: иң башта үз телеңне өйрәнү, аннары аның аша башка телләргә үтү. Мин күп вакыт АКШта яшәп ятучы милләттәшебез Сәгыйть ага Салахны гыйбрәтле язмыш итеп сөйлим. Бу кеше Кореяда туып үсә. Үткән гасырның 50 нче елларына кадәр Сеул шәһәрендә 26 татар гаиләсе яшәгән. Болар өчен бер татар җанлы милләттәшебез мәчет салдырган, татар мәктәбе ачкан. Ә бит мәктәп ачу ул бина төзү генә түгел. Монда укытучылар, дәреслекләр кирәк. Ул боларның барысын да тиешле дәрәҗәдә оештырган. Бу гаиләләр татарлык нигезен бишек җырлары, ана теле, милли мәктәп аша ныгыта алганнар. Алар, туган телләреннән тыш, корея, япон һәм инглиз телләрен үзләштергәннәр. 50 нче елларда язмыш Сәгыйть аганы АКШка китерә. Монда ул, тиз арада урта белем алып, 4 ел эчендә ике югары белем алуга ирешә. Зур галим булып, АКШ хөкүмәтенең атом-төш коралы буенча киңәшчесе дәрәҗәсенә күтәрелә. Алар Равилә ханым белән ике бала үстереп, аларга ныклы татарлык нигезен салып, мөстәкыйль тормыш юлына бастыралар. Аларның Вашингтондагы йортында һәрвакыт татар музыкасы яңгырый. Алар Интернет аша Татарстан, татар тормышы белән танышып торалар. Равилә ханым турында махсус рәвештә бер-ике сүз әйтеп үтәм. Аның да язмышы зур сынауларга бәйле. Кытайда туып, Төркиядә белем алып, чын татар буларак АКШка килеп, Сәгыйть абый белән таныша һәм кавыша. Шулай ук югары белемгә ия була. Ул телне камил рәвештә белә, белмәгән татар җыры юк. Аларның балалары да шундый ук. Юк, татар булып яшәү җиңел генә бирелми. Бу ерак чит илләрдә генә түгел, Россиядә дә шулай. Ләкин ана ана булып, ата ата булып калса, тормыш күпкә җиңеләя. Моңа да бик күп мисаллар китереп булыр иде. Тик мин ана турындагы сүземне дәвам итәргә мәҗбүрмен.
Сүз Россия татар аналары турында, дөресрәге, татар хатын-кызлары турында булыр. Ни өчен дигәндә, табигый хис кызларыбызның шактыен ятлар кочагына ташлый. Монда алар татарлыкларын бөтенләй диярлек җуялар. Балаларының исемнәре, телләре, яшәү рәвешләре русча. Әнә шул хисләр бер вакыт саегая, хәтта бөтенләе белән юкка чыга. Кайвакыт гаиләләр дә таркала. Ләкин инде соң була. Аларның балалары рус, үзләре буш булып калалар. Терсәкне тешләп булмый шул. Тик гомер буе үкенеп яшәргә генә кала. Ир-атлар турында да фикер белдерү кирәктер. Аларның да шактые марҗа кочагына керә. Аларның балалары да урыслар, гореф-гадәтләре дә урысныкы. Инде ни эшлисең: буласы булган. Тик ни өчен катнаш никахтагылар балаларына татар телен, аның гореф-гадәтләрен иңдермиләр икән? Аларга соң, юк дигәндә, татар исеме генә биреп булмый микәнни соң? Тиздән Россиядә халык санын алу кампаниясе башлана. Үткән шундый кампания татарларның илдә сан буенча икенче урындагы халык икәнлеген исбатлады. Безнең максат шушы урынны җуймаудан гыйбарәт. Мин ни өчен катнаш никахларга тукталдым? Чөнки, ни кызганыч, аларның саны кимеми. Катнаш никахтагы татарлар! Инде үзегез татар дөньясыннан китеп барасыз икән, ичмасам, балаларыгызны татар итеп яздырыгыз. Аларга милли рух сеңдерегез! Ни өчен катнаш никахлардан бары тик руслар гына чыга икән? Нәрсә, бездә милли горурлык юкмыни?! Татарларны бүлгәләргә теләү - сәясәт нәтиҗәсе. Монда Рим принцибы "бүлгәләп хаким итү" тантана итә. Бу бүген генә барлыкка киләгән сәясәт түгел. Ул инде йөз еллар буе дәвам итә. Тик бит моңа карап, берәү дә аларны берничә милләткә бүләргә җыенмый. Аерылганны аю ашар, бүленгәнне бүре ашар, мәкален онытмыйк. Бергә булып, бербөтен бүленмәс милләт булып яшик, туганнар! Татар бар ул, һәм мәңге булачак. Монда бернинди дә шик-шөбһә булырга тиеш түгел. Югалтканнарыбызны эзләү һәм барлау Кем идек һәм бүген кем булдык?.. Без шөһрәтле, дөньяны гөрләтеп торган дөньякүләм дәүләтләр барлыкка китергән шәүкәтле кавем идек.Бүген ул дәүләтләрнең берсе дә юк. Алар юкка чыктылар. Иң зур югалтуыбыз шул. Заманында татарның үзен дә, телен дә, гореф-гадәтләрен дә яхшы белгәннәр. Алай гына да түгел, аның телен белмәгәннәргә яшәү кыен булган. Ә бит татар теле белән дөньяны гизеп чыгардай заманнар булган. Әйтик, күпләргә мәгълүм Афанасий Никитин, татар телен белмәгән булса, Һиндстанга барып җитсә дә, аннан әйләнеп кайта алмаган булыр иде.
Ә татарның үзе генә түгел, хәтта исеме дә онытылган заманнар булды. Ә татар теле белән авыл капкасын чыгуга ук юл чатында аптырап кала идең, чөнки шунда ук синең сөйләгәнне аңламауларына тап була идең. Рус телен белмәгән татарлар үз шәһәрләренә чит илгә килгән кебек керделәр. Чөнки монда аларның татарча әйткән һәрбер сүзенә "Говорите нормальным языком" дип кенә җавап бирәләр иде. Бәлки, минем сүзләремдә ниндидер күләмдә арттыру да бардыр. Чөнки ни дисәң дә, бүгенге көнне татарның, зур авырлыклар белән булса да, аякка басып килә торган дәүләте бар. Бик озак вакытлар онытылып торганнан соң, дөнья аның үзен дә акрынлап таный башлады. Теле дә элеккечә үк мескен түгел. Хәзер аның дөньядагы билгеле 14 тел арасында торуы хакында да шактый еш әйтәләр. Татар балалары гына түгел, рус укучылары да безнең ана телебезне өйрәнә башладылар. Хәзер инде авылдан килгән, бер авыз рус сүзе белмәгән әбигә дә шул рәвештә тупас җавап бирмиләр. Ләкин. Әйе, мин нәкъ шушы "ләкин" сүзен әйтергә мәҗбүрмен. Чөнки бүген әле дәүләтчелегебезнең яралгысы гына бар. Анысының да язмышы кыл өстендә тора. Аны әле чит илләр түгел, хәтта Россия дә танырга теләми. Аның прокуратурасы, судлары шул ярты-йорты дәүләтчелеккә дә бертуктаусыз һөҗүм итеп торалар. Баштарак республикадагы Президент постын бетереп, аннары үзен губерналаштырып юкка чыгару уе шактый йогынтылы сәясәтчеләрнең миләрен бертуктаусыз бораулап тора. Һәм бу уй акрынлап халыкның билгеле катлауларының аңына сеңә бара. Дөрес, илдә моңа каршы көчләр дә юк түгел. Татарстанны хәтта Төркиядә дә Казахстан белән бутыйлар. Татар телен хәтта республиканың үзендә дә чын мәгънәсендәге дәүләт теле итеп танымыйлар. Кайберәүләр мәктәпләрдә балаларына татар телен өйрәткән өчен рәхмәт урынына ләгънәт укыйлар, судлашалар. Кызганыч ки, Татарстанның рәсми органнары да үз халкы белән, нигездә, рус телендә генә аралаша. Тик менә "ләкин" сүзенә дә төзәтмә кертми булмый. Чөнки ничек кенә булмасын, Татарстанны суверен дәүләткә әверелдерү эше дәвам итә. Эт өрә тора, бүре йөри тора, диләр. Татарстан бернигә дә карамастан ныклы адымнар белән дөнья мәйданына чыга. Татар теле йогынтысын арттыра бара. Ул акрынлап булса да ныгый. Шулай да акрын, бик акрын атлыйбыз әле. Сүлпәнлек яшәешебезнең барлык өлкәләренә дә ныклап кереп урнашкан. Һәрберебездә диярлек күп нәрсәләргә битарафлык яши. Юлыбызда каршылыклар, киртәләр бихисап. Аларны җиңеп, атлап чыгарга Аллаһы Тәгалә үзе көч бирә күрсен иде! Туктагыз әле, боларны сөйләп торуның ни кирәге бар соң? Бәлки, безгә күбрәк акча, байлык, муллык турында сөйләшү файдалырактыр? Чыннан да, бәлки, "милләт" төшенчәсенә караганда "бай тормыш" төшенчәсе кадерлерәктер? Чукынып китсен милләте, аның теле, дине. Бай, мул тормыш булсын. Дәүләте дә теләсә кемнеке булсын, тик акча күп булсын. Кем әйтмеши, үгез булмагае чурт булсын, балаларга сөт булсын. Юк икән шул, милләтсез һәм телсез яшәү - гүр газабына тиң ул. Һәммә татарның канына, тәненең һәрбер күзәнәгенә диярлек тарихи хәтер сеңгән. Менә шушы хәтер уянса, үткәндәге бөеклек, дәүләтилек хисләре хәрәкәткә килсә, милли идея өр-яңадан аякка басачак.
Нәрсә соң ул милли идея, ул нидән гыйбарәт? Ул - теге яки бу милләтнең тарихта, бүгенге һәм киләчәк дөньяда тоткан урыны. Әгәр дә татар тарихта эзле булган икән, ул бүген дә шул эзгә басарга омтыла. Әгәр дә ул кичә бөек милләт булган икән, аның бүген дә, иртәгә дә бөек булып каласы килә. Менә татарның милли идеясе шул. Моңа ничек ирешә алачакбыз соң? Җавап: тик милли дәүләтебезне торгызу юлында гына. Димәк, безнең максат - милли мәмләкәт. Моны мәшһүр Гаяз Исхакый да нәкъ шулай аңлаган. Бу максатка ничегрәк ирешергә дигән сорауга гади җавап юк. Ул ифрат катлаулы. Чөнки дәүләттән колак кагу гына җиңел. Ә ул башкалар кулына күчсә һәм биш йөз елга якын вакыт эчендә алар тарафыннан ныклап үзләштерелсә, бигрәк тә авыр гамәл. Бүгенге татарлар рус дөньясына ныклап сеңгәннәр, алар белән аралашып, туганлашып бетеп, телләрен, диннәрен ныклап онытканнар. Аларның горурлыклары юкка чыгып бара. Андрей Муртазин, Иван Нигматулиннарның һәм меңләгән шундый исемнәрнең дөньяга килүе - моңа ачык дәлил. Ә инде горурлыгы булган кайсы татар үз баласына башка милләт исемен бирер? Әлбәттә, юк. Ләкин бит эш - исем бирүдә генә түгел, җисемдә. Бу - кешеләрнең, татар булуларына гарьләнеп, ятларга китеп баруы, алар арасына күчеп, нәсел-нәсәбе белән юкка чыгуы дигән сүз. Менә шуның өчен дә инде безгә милли горурлык тойгыларын уятырга кирәк. Җитте, җәмәгать, мескен булып яшәүгә чик куйыйк. Бөеклегебезне искә төшерик. Татар булып яшәү бәхете теләсә кемгә эләкмәвен аңлап, шушы тарихи бөек исемгә лаек булыйк! Милли горурлык һәммә татарны биләп алса, халкыбыз искиткеч зур көчкә әвереләчәк, аның саны һәм сыйфаты бермә-бер артачак. Күп еллар буе татарны үз исеменнән читләштерергә тырыштылар. Татар ул - кыргый һәм вәхши халык, ул гомер буе рус дошманы булган, өч йөз елга якын аны кол итеп тоткан. Русиянең башка илләрдән артка калып баруының да тарихи сәбәпчеләре татарлар, диделәр. Сез татар түгел, сез болгарлар, диделәр. Күпләрнең моңа ышанасы килде. Дөрес, борынгы болгарлар - безнең тарихи тамырларыбызның иң ныклысы. Без һич кенә дә моңардан баш тартырга җыенмыйбыз. Тик менә болгарлык чорыбыз инде безнең артта калган, без татарлар булып формалашканбыз. Шунлыктан без hyн бабаларыбыз төзегән дәүләтләрне дә, Төрки һәм Хәзәр каганлыкларын да, Болгар дәүләтен дә, Алтын Урданы да, аннан соңгы татар ханлыкларын да үзебезнең тарихыбыз итеп таныйбыз һәм һич кенә дә шушы данлыклы тарихыбыздан баш тартырга җыенмыйбыз. Алай гына да түгел, болар барысы да безнең горурлык чыганагыбыз булырга тиеш. Шуның өчен без шушы дәүләтләребезнең тарихын язып, аны халкыбызга кайтарып бирергә бурычлыбыз. Татарлар - мәңгелек халык Татар исеме тарих битләренә уелган. Кытай чикләреннән башлап Испаниягә кадәрге арада аһәңле татар сүзләрен бик күп ишетергә була. Бүген аның зур диңгезләре булмаса да, зурзур сулыклар, таулар төрки-татарлар биргән атамаларны йөртә. "Байкал", "Урал" һәм башка бик күп атамаларны төркиләр биргән. "Татар култыгы" да очраклы рәвештә генә татар исеме белән аталган диючеләр булса да, нигә соң ул, алай булгач, белорус яки поляк култыгы дип аталмаган? Испаниядә Бильбао шәһәре бар. Тырышып-тырышып эзләсәң дә, аңлатмасын испан яки башка роман-герман телләреннән табып булмый. Ә менә теләсә кайсы татар аның нәрсә икәнлеген әйтеп бирә. Казаннан түбәнгә таба Әстерхан ягына юл тотсаң, шул ук хәл. Авыллар, елгалар татар тамгасы белән яши бирәләр. Саратов (Сары Тау), Царицын (Сары Су), Пятигорск (Бештау) һәм бик күп атамалар - шундый ук тамгалы шәһәрләр.
XIII-XIV гасыр гарәп тарихчысы Рәшидеддин, борынгы татарлар башкалардан үзләренең куәтле булулары белән аерылып торганнар, дип язып калдырган. Билгеле ки, көчлеләргә башкалар тартыла һәм буйсына. Шунлыктан күпләрне ул заманнарда "татар" дип атаганнар. Бүген дә бит охшаш хәл күз алдыбызда. Әйтик, русларга бернинди катышы булмаган кешеләр үзләрен рус итеп билгелиләр. Чынлыкта исә үзләре чуваш яки мукшы. Бүгенге татарларда да мондый күренеш юк түгел. Кызганыч ки, ләкин бу шулай. Чөнки бүген көч русларда. Шунысы да кызык: бөек халык, нинди дә булса афәткә юлыгып, бөеклеген җуйса, аңа ябышканнар аның яныннан кача башлыйлар. Алар бернинди татар да түгел икән, аларның чын атамалары бөтенләй башка икән. Әйе, күпләр бу исемнән котылырга ашыкты. Тик татар үзе генә үз исемендә калды. Дөрес, авыр вакытларда, без бернинди татар да түгел, монгол яуларына безнең бернинди катышыбыз юк, без борынгы болгарлар, диючеләр дә булды. Ләкин бит моның сәбәбе, сәясәт. 1944 елның 9 августында ВКП(б) Үзәк комитеты "Татарстан партия оешмасында идеологик һәм агитацион-пропаганда эшенең торышы һәм аны яхшырту чаралары турында" исемендәге карарында Алтын Урда дәүләтенә кыргыйлар, вәхшиләр дәүләте, ул русларның мәңгелек дошманы булган дигән билгеләмә такты. Бу карарда Татарстан галимнәре шушы вәхшиләр дәүләтен, аның тарихи шәхесе Идегәйне, аның турындагы эпосны пропагандалауда гаепләнәләр. Шуның белән Алтын Урда тарихын өйрәнү, аны пропагандалау тыела. Татарлар тик болгар тарихы белән чикләнергә тиеш булалар. Борынгы болгарлар - безнең бабаларыбыз. Болгар тарихы - безнең горурлыгыбыз. Идел буе Болгар дәүләте Европаның иң алдынгы дәүләтләреннән булган. Монда Европада беренчеләрдән булып чуен-корыч коялар, алтын-көмештән зиннәтле алка, беләзек, чулпылар, савыт-саба ясыйлар. Болгар күннәре бөтен дөньяда дан тота. Болгар шәһәрендә әле Европада моның ни икәнен дә белмәгән заманда суүткәргечләр, канализация, мунчалар эшли. Болгар дәүләтенең 922 елда рәсми рәвештә ислам динен кабул итүе - безнең өчен иң кыйммәтлесе. Чөнки ислам һәрвакыт халкыбызга нур сибеп, аңа яшәү көче биреп торды, тора һәм торачак. Ул тарихыбызның иң авыр чорларында татарларны юкка чыгудан, башкалар тарафына сеңеп, югалып бетүдән саклап калды. Шунлыктан без берничек тә болгар тамырларыбыздан баш тарта алмыйбыз. Кайвакыт безне чувашлар белән сөзештерергә тырышалар. Имештер, борынгы болгарларның варислары - бүгенге чувашлар, ә татарлар - монгол калдыклары, Алтын Урда варислары. Әйе, чувашлар да - болгарларның бер кабиләсе. Ләкин алар ислам диненнән мәхрүм калганнар. Ә татарлар исә - борынгы болгарларның төп варислары, алар кабул иткән динне саклап калучылар.
Шул ук вакытта без кыпчаклар да. Борынгы тарихчылар болгар белән кыпчакны бер халык дип санаганнар. Бу чыннан да шулай. Безнең бүгенге телебез күбрәк кыпчак теленә якын. Кыпчак телендәге язмаларны, әйтик, "Кодикус Куманикус"ны, бөтен тулылыгы белән татарлар гына аңлый ала. Андагы әйтем-табышмаклар халкыбыз телендә хәзер дә яши. Хәзәрләр шулай ук юкка чыкмаганнар. Алар, төркиләр буларак, болгар, кыпчак арасына сеңгәннәр. Безнең каныбызда аларның өлеше дә бардыр. Димәк, без, татарлар, - мәшһүр тарихчы Газиз Гобәйдуллин язганча, һәм башка галимнәр раслаганча, күп тамырлы халык. Шушы тамырларыбыз безне борынгы тарихыбыз белән тоташтырып тора, яшәү көче бирә. Әллә инде шушы рәвештәге ныклык, яшәү көче булмаса, татарлар 1552 елдан башланган афәтне горур рәвештә кичерә алырлар идеме? Әллә шулай булмаса, Казан өчен дәһшәтле сугыш барышында мәшһүр сәет Кол Шәриф үзенең шәкертләре белән динебез өчен, халкыбызның мәңгелеге хакына явыз дошманга каршы аяусыз сугышка ташланган булыр идеме? Максатчыл рәвештә хан сараена сугышчы ирләргә ярдәмгә килгән гүзәл затларыбыз дошман өстенә ябырылыр идеме? Әлбәттә, юк. Болар - халкыбызның яшәү көчен раслый торган фактлар. Ә бит чын фаҗига шуннан соң башлана гына әле. Ул - кичәге бөеклектән коллыкка төшү фаҗигасе. Бәлки, башка бер милләт мондый фаҗигане шул кадәр горур рәвештә кичерә дә алмаган булыр иде. Татар, - дәүләтләреннән мәхрүм булганнан соң да, кайгы белән үлем арасында калса да, бөек булып кала алган халык. Могҗиза түгелмени бу? Ләкин бу могҗизаның тагын бер ягы була. Ул да булса, татарларның дәүләти хәтерләре яңара башлау. Чөнки татарлар, дәүләтсез калуларына да карамастан, дәүләти халык булып кала алдылар. Аларның тарихи хәтерләренә, каннарына һәм хәтта яшәү рәвешләренә дә дәүләтчелек сеңгән. Һәм әле дә булса яши бирә. Нәкъ менә шул дәүләти куәт татарга көч, дәрт һәм дәрман биреп тора. 1920 елдагы Татарстан Республикасы күктән иңмәде. Аны татарлар үзләре, аларның Мирсәет Солтангалиев, бертуган Ильяс һәм Җиһангир Алкиннар, Кәшшаф Мохтаров, Рәүф Сабиров, Юныс Вәлиди кебек милләтпәрвәр уллары яулады. Бу - халкыбызның бердәмлеге нәтиҗәсе. Соңгы чор тарихыбыз да шуны раслый. Әгәр дә татарлар һәрдаим дәүләтчелекләрен торгызу фикере белән сугарылмаган булсалар, 1990 елның 30 августы көнне мөстәкыйльлек турындагы Декларация дә тумаган булыр иде. Шул елның августында мәйданнар халык белән тулды. Ирек мәйданы шаулап торды. Ерак-ерактагы татарлар, төн йокыларын калдырып, Казаннан хәбәр көттеләр, анда хат-телеграммалар яудырып, мәйдандагыларга һәм сессияләр залындагы Минтимер Шәймиев җитәкчелегендәге милләтпәрвәрләргә көч, куәт, дәрт һәм дәрман биреп тордылар. Бу көннәрне Югары Совет исеменә 685 документ ирешә, шуларның 612 се илнең 137 төбәгеннән килгән бәйсезлек игълан итүне таләп иткән хатлар, мөрәҗәгатьләр иде. Декларация - халкыбызның һәм җитәкчелегебезнең бер тән һәм бер җан булып хәрәкәт итү нәтиҗәсе. Шул елның шомлы 19-21 августында булып үткән ГКЧП фетнәсе көннәрендә дә шулай булды. Мәскәү җитәкчелеге, Минтимер Шәймиевне, КПСС республика комитетының беренче секретаре Рево Идиятуллинны, Югары Совет Рәисе Фәрит Мөхәммәтшинны ГКЧПны яклауда гаепләп, суверенитет турындагы Декларациябезне юкка чыгарырга маташтылар. Шушы вакыйгаларны тикшерергә җыелган Югары Совет сессиясенә Ельцинның киңәшчесе Шахрай килде. Аның кесәсендә Россия Президентының М. Ш.
Шәймиевне урыныннан алу турындагы карары да булган диләр. Ләкин Шахрайны үз Президентын якларга җыелган шаулап торган мәйдан каршы алды. Халык үз Президентына кул тидертмәде. Аның иминлегенә гарант булды. Һәм Татарстан үзе сайлаган юлыннан тайпылмады. Аның җитәкчелеге артка чигенмәде. Халкыбыз бу көннәрне дә бер җан һәм бер тән булып хәрәкәт итте. Референдум үткәрү көннәрендә дә шул ук хәл булды. Россия конституцион суды референдумны законсыз дип тапса да, Россия генераль прокуроры Татарстан прокурорларына барлык сайлау участокларын ябарга кушкан булса да, РСФСР Югары Советы Рәисе Руслан Хасбулатов Волжск шәһәренә килеп Шәймиевне тимер читлеккә утыртып Мәскәүгә алып китү белән янаса да, халкыбыз йөзләгән телеграмма һәм хатларында: "Тимер бул Минтимер!" - дип, җитәкчелегебезгә көч һәм куәт биреп торды. Сайлаучыларның фикерен Россия Президентының телевидение аша мөрәҗәгате дә үзгәртә алмады. Аның каравы Шәймиевнең Ельциннан соң Татарстан халкына мөрәҗәгате аларның күңелләренә хуш килде. Референдумның нәтиҗәләре һәркемгә мәгълүм: сайлаучыларның 61,4 проценты Татарстанның суверенлыгын яклап чыкты. Бу тарихи җиңү булды. Референдум татар халкының дәүләти халык икәнлеген тагын бер кат раслады. Декларациябез халык фикере белән ныгытылды. Әгәр дә шулай булмаса 1994 елның 15 февралендә Россия белән Татарстан арасында ике яклы дәүләтара Шартнамә төзелмәгән булыр иде. Безнең договорның дошманнары да, аннан көнләшеп караучылар да булды. Бу бигрәк тә аның яңа проектын әзерләгән вакытта сизелде. Тик Татарстан бернәрсәгә дә карамастан яңа Шартнамәне яклый алды. Элеккегесеннән аермалы буларак, ул Россия Федераль җыелышының ике палатасы аркылы үтте һәм, Путин раслаганнан соң, закон көченә әверелде. Шартнамә нигезендә Татарстан Россиядә бердәнбер махсус статуслы республикага әверелде. Ул икътисадыбызны үстерүгә уңай шартлар тудырды, читтә яшәгән милләттәшләребез белән эш алып бару өчен, яңа мөмкинлекләр ачты. Милли бердәмлегебезне ныгытты. Күренә ки, бу очракта да халкыбыз, җитәкчелегебез Президент Шәймиев белән бергә булды. Бергә булыйк. Заманында мәшһүр мөфти хәзрәт Галимҗан Баруди әйткәнчә, бер җан һәм бер тән булыйк! Тукай мәңге халык күңелендә Тукай... Аның иҗаты ниндидер вакыт кысаларына гына сыймый. Ул мәңгелек, халкыбызга көч, куәт, дәрт һәм дәрман биреп тора.
Ул - безгә тарих тарафыннан татарлыгыбызны саклау өчен бирелгән ядкяр. Аңа милли хис белән сугарылган иҗади сәләт иңдерелгән. Һәм ул үзенең кыска гына гомерен чәчмитүкми милләтенә хезмәт итүгә багышлаган. Гомеренең беренче көненнән башлап соңгы сулышына кадәр халык белән яшәгән, аның авыр язмышын үз күңеле аша үткәргән. "Сөй гомерне, сөй халыкны, сөй халыкның дөньясын". Бу - аның яшәү девизы. Шагыйрьнең һәр әсәре милли хис һәм рух белән сугарылган. Җанына һәм тәненә милләтебез язмышы, тарихы сеңгән. Аның әсәрләрен укыганда, үзеңне тарихыбыз эченә чумгандай хис итәсең, аның белән бергә милләтебез язмышын тасвирлыйсың кебек тоела. Моның шулай икәнлеге аның "Милли моңнар"ында бигрәк тә ачык чагыла. Берәү, бу берәү дигәне "Болгар" номерларындагы күршесе шагыйрь Сәгыйть Рәмиев, җырлый, ә шагыйрьнең күз алдына чал тарих килеп баса. Җыр аның күңелендә бөек чорыбызның һәм коллык упкынына төшкән "мескен булып торган өч йөз ел" арасындагы контраст картинаны тудыра. Күз алдына Болгар, Агыйдел буйлары, дөньяга һөнәрчелеге, суүткәргечләре, заманы өчен данлыклы кәрван юллары белән тоташкан Болгар иле килеп баса. Дустының җырлавы аңарда үткәнебезне сагыну хисләре тудыра. Әйтерсең лә аның үз күңеленнән дә "сызлып-сызлып" милли хисләр белән сугарылган әнә шул җыр чыга. Гүя ул җырчыга кушылып җырлый, халкыбыз тарихын күз яшьләре белән диярлек барлый, җырчы белән бергә үзе дә "өзелеп-өзелеп кенә әйтеп бирә Татар күңеле ниләр сизгәнен". Чыннан да, ул татар күңеле ниләр сизгәнен һәрвакыт барлап, үз йөрәге аша уздыра, халкының үткәнен һәм үзе яшәгән бүгенгесен барлый, аңа үз бәясен бирә килә. Ул, - чыннан да, үзе әйткәнчә, коеп куйган шагыйрь генә түгел, сәясәтче дә, җәмәгать эшлеклесе дә. Шагыйрьнең бу сыйфатларын күп әсәрләреннән тоемлап була. Без аның "Шүрәле"сен тик бер авыл егете Былтырның урман җене белән булган мавыктыргыч маҗаралары итеп кенә карарга күнеккән. Ә бит монда шагыйрьнең күпләребез игътибар итмәгән үткән тарихыбызга карашы чагылган. Шагыйрь Чыңгыз гаскәре төшенчәсен урмандагы биниһая, бихисап агачлар белән чагыштыру өчен генә кулланмый. Аның күз алдына, кылт итеп, борынгы бабаларның батырлыклары, дәүләтләре килеп баса, тарихның пәрдәсе ачылган кебек була, аңарда уфтану хисләрен уята: "Аһ, - дисең, без ник болай соң? Без дә хакның бәндәсе!" Ник без болай, ягъни зәгыйфь соң? Без кемнән ким? Кая безнең дәүләтләребез, кайда ул нам? Боларның берсе дә юк, алар "бер дә булмаган төсле кырылдылар да беттеләр, эзләре дә калмады", - дип яза ул. Тукай милләтенең мескен, кол рәвешендә булуына борчыла. Бөеклегебезгә кайту хыялы белән яна. Шагыйрь 1905 ел революциясенә зур өметләр баглый. "Без бишенче елны бер көнне уяндык таң белән". Аның бу сүзләре - шул ук вакытта XIX-XX гасыр чикләрендәге татар алгарышына өмет баглавы. Чыннан да, шушы елларда татарларның меңләгән тираж белән китаплары чыга, 30 дан артык газета-журналлары нәшер ителә, берсеннән-берсе сәләтле язучылары, журналистлары, театр, музыка сәнгате туа. Халкыбызның милли горурлыгы уяна, ул, бер газета язганча, гүреннән торып, өстеннән кабер туфрагын кагып төшерә һәм горур рәвештә янә тарих мәйданына чыга, яшьләрдә өмет уяна. Татар, Тукай язганча, үлмәгән дә, йокламаган да, тик һушы гына киткән була. Ул, Габделбарый Баттал сүзләре белән әйткәндә, 1552 елда башланган урыс җәһәннәменнән, мескенлектән чыга башлый.
Аны милли хисләр биләп ала. Шушы яңарыш дулкынында милләтебезнең тарихи хәтере хәрәкәткә килә, үз тарихы белән кызыксынуы беренче урынга чыга. "Иж-Буби" мәдрәсәсе шәкертләре әйтүенчә, "бер нәрсәне дә яшермәстән, үткәнебезне һәм бүгенебезне ачыкларга" вакыт җитә. Шушы ачыклау эшен Шиһаб Мәрҗани башлап җибәрә. Һади Атласи, Гайнетдин Әхмәров, Газиз Гобәйдуллин кебек тарихчылар аны дәвам итәләр. Аларның хезмәтләре халкыбызның милли горурлыгын уята. Тукай тарихчыларыбызның эшчәнлеген күзәтеп тора, тарихыбызны барлый. Бигрәк тә Шиһаб Мәрҗанине олылый. Ләкин, профессиональ тарихчылардан аермалы буларак, үткәнебезне халык иҗаты аша төсмерли. Аңа, ди ул, "туплар да атмаган, уклар да кадалмаган". Шуның өчен ул халык иҗатын тутыкмас көзгегә тиңли, халыкның тарихи хәтерен уяту чыганагы итеп күрә. Шагыйрь тарихыбызны халык иҗаты җәүһәре булган җыр-моң аша да төсмерли. Ул аларга гашыйк. Аларны тыңлаганда, "аркадан каннар йөгерә", ди ул һәм моңыбызның "алтынын коймаска" өнди. Бала чагында урман буенда ат көткән вакытларында Сәйфетдин вә Гайнетдиннәрнең учак каршында "җырлаган җырлары һәм дә моңлы күңелләреннән чыккан хиссият утлары минем йөрәгемә тәэсир итәләр иде", "Мин кечкенәдән җырчы идем. Кайда ишетсәм дә, җырлау тавышын салкын кан белән тыңлый алмый идем". "Кечкенәдән үк күңелемә урнашкан җырулар сөюемнән миндә туган телебезгә сөю туды. Яшәсен халык әдәбияты, яшәсен туган тел!" - дип язган Тукай. Күренә ки, монда җыр аша туган телебезгә мәхәббәт ярылып ята. Тукай шушы мәхәббәтне җыр-моң аша яшь буынга сеңдерүне беренче урынга чыгарган. Кешенең балалык чорына махсус игътибар биргән, чын татар тәрбияләүне баланың дөньяга килүе белән үк башларга кирәклеген аңлап эш иткән. Шагыйрьнең балаларга багышланган шигырьләрендә әйтерсең лә җыр, моң, туган тел бер җепкә тезелгәннәр. Тукай иҗатында юкка гына бишек җырларына махсус игътибар бирелмәгән. Җыр, аның көе, теле - татар кешесенең гомерлек юлдашы. "Иң элек бу тел белән әнкәм бишектә көйләгән, аннары төннәр буе әбкәм хикәят сөйләгән". Ана кеше моң аша баласының Аллаһы Тәгалә биргән туган телен ача. Ә әбисе мавыктыргыч әкиятләр белән аны баланың күңеленә сеңдерә, анда аны камил рәвештә урнаштыра. Тукайның "Бишек җыруы"нда "Әлли-бәлли көйләрем, хикәяләр сөйләрем, сиңа теләк теләрем, бәхетле бул диярем" дигән сүзләр язылган. Монда ананың моң һәм тел аша Аллаһы Тәгаләдән бала өчен иминлекләр соравы чагыла. Тукайның "Ана догасы"нда бу бигрәк тә аермачык тасвирлана. Авыл киче, тирә-як тыптын, халык йокыга талган, хәтта этләр дә өрми. Күктә нурлы ай калкып, тирә-якка нур чәчә. Тик бер өйдә генә ут сүнмәгән. Анда бер ана намазлык өстендә Аллаһыдан баласына теләк тели. "Ходаем, ди, бәхетле булсайде сөйгән газиз улым!" Күзләреннән тамчы-тамчы яшь тама. "Карагыз, - ди шагыйрь, - шул догамы инде Тәңре каршына бармас?" Ул баласының итагатьле, мәрхәмәтле, эшсөяр булып зур дөньяга чыгуын беренче урынга куя. Баланың үзенә мөрәҗәгать итеп, ул, "тынма, эшлә, и сабый! Бел Тәңредән эшләргә көн; Эшләп аргачтын бирелгәндер тыныч йокыга төн" дип, аны кояштан үрнәк алырга чакыра. Кояшның иртә торып, таң аттырып, көнозын күктә йөзеп, дөньяны яктыртып эшләвенә игътибар юнәлтә. "Син кояштан үрнәк алсаң, иҗтиһат итсәң һаман, күп арасында, кояш күк ялтырарсың бер заман" дип, аны эшкә өнди. "Эш беткәч уйнарга ярый" шигыренең исеме үк шагыйрьнең бала күңелендә хезмәткә ихтирамны арттыруга багышланган. Балалар турындагы дистәләгән әсәрләрендә ул аларга милли хисләр сеңдерүне, аңа татарлык оеткысын салуны беренче урынга куйган. Һәм бигрәк тә җырмоң, халык иҗаты аша.
Ул татар җырларына күңелнең нечкә кылларына кагылулары өчен генә түгел, телебезнең сакчысы булганнары өчен дә гашыйк. "Халык җырларына әһәмият бирергә кирәк дип, кат-кат әйтелде инде. Ни өчен әһәмият бирергә кирәк? Шуның өчен ки, чын халык телен, чын халык рухын безгә тик халык җыруларыннан гына табып була. Аннан башка кайдан табасың?" Әйе, кайдан табасың? Кузгатмакчы булсаң халык күңелләрен, Тибрәтмәкче булсаң иң нечкә кылларын, Көйләү тиеш, әлбәт, ачы хәсрәт көен, Кирәк түгел мәгънәсе юк көлке, уен. ("Сәрләүхәсез") Бу, әлбәттә, тормышта уен-көлкегә урын булмаска тиеш дигән сүз түгел. Тукай иҗатында аларга да шактый урын бирелгән. Тик менә шагыйрь һәрвакыт диярлек халык күңелләрен кузгата, аның нечкә кылларын тибрәтә торган көйләргә өстенлек бирә килгән. Аларны ул милли рухыбызны ныгыту чыганагы итеп күргән. Тукайга, күрәсең, моңыбызның эченә үтеп керердәй сәләт иңдерелгән, аның сихри көчен аңлардай мөмкинлекләр бирелгән. Тукай, халкын, аның иҗатын җаны-тәне белән сөйгәнгә күрә, үзенең кыска гомерен моң һәм халык әдәбиятын барлау һәм туплауга багышлый. 1910 елны "Шәрык клубы"нда укыган лекциясендә аларның берсен ачкыч, икенчесен йозак дип бәяли. Ачкыч белән, яки моң аша, халык күңеленә үтеп кереп була, йозак белән яки халыкның бертуктаусыз байый торган җор шигъри теле белән аны саклап була. Чыннан да, тик гасырлар буе буыннанбуынга күчеп, үзенә үткән бай вә фаҗигале тарихыбызны сеңдерә барган моң һәм әдәби мирас ачкыч һәм йозак рәвешендә яши алалар. Болар ниндидер рәвештә игезәкләрне хәтерләтәләр. Тукайның шушы искиткеч чагыштырмасын бүгенге иҗат кешеләре дә үзләренә күрсәтмә итеп кабул итсәләр, бәлки, милли моңнарыбызны, җырларыбызны томалап бара торган бүгенге мәнсез җырларга киртә булыр иде. Ә киртә кирәк, чөнки тел һәм милли моң - милләт сакчылары. Тукай юкка гына шактый җырларның тарихын тикшереп, аларны төрле яктан анализламаган. Ул аларның бабаларыбыз тарафыннан калдырылган "иң кадерле вә бәһале бер мирас" икәнлеген аңлап эш иткән. Болгар шәһәре, авыллары "беттеләр, эзләре дә калмады", әмма алар - халкыбыз күңеленең "һич тә тутыкмас вә күгәрмәс саф рәушан көзгеседер" дип язган шагыйребез. Ул конкрет мисаллар белән халык җырларының тормыш көзгесе икәнлеген күрсәтә алган. Аларны укыганда, Тукайның рухи дөньясы халыкчанлык хисе белән сугарылуына тагын бер кат инанасың. Тукай шактый күп җырларны җыеп, туплап кына калмый, аларның тарихы турында да мәгълүмат бирә. Мәсәлән, мөфти Тәфкилев кызының француз егетенә булган бәхетсез мәхәббәтенә багышланган көй бар. Шагыйрь бәхетсез мәхәббәтнең тамырлары шактый тирән икәнлеген аңлап эш иткән булса кирәк. Аның "Җырлар дәфтәре"ндә "Хан кызы көе" дә булган. Тик ул аннан ертып алынган. Кем белә, бәлки ул Алтын Урда ханы Туктамыш кызының бәхетсез мәхәббәтенә багышланган җырның берәр варианты булгандыр. Әйтүе кыен, ләкин шулай булуы бик тә ихтимал.
Туктамыш ханның кызы Нәникәйҗан караим егетенә гашыйк була. Хан, әлбәттә, башка диндә булган егеткә кызын бирергә теләми. Кайгысыннан кыз текә кыядан сикереп үлә. Шушы җырны ишеткән Зәки Вәлиди аның көе "Тәфтиләү"не хәтерләтә иде дип язып калдырган. Димәк, җырның көе, әлбәттә, инде ниндидер үзгәрешләр белән саклана килгән, ә сүзләре һәрвакыт диярлек заман фаҗигасенә җайлаштырылган булып чыга. Тукай аша без "Ашказар" көен дә шундый ук бәхетсез мәхәббәт тудырган икәнлеген беләбез. Бу һәм аның тарафыннан тупланган, тикшерелгән башка җырларның сүзләре һәм моңнары да ачкыч белән йозак мөнәсәбәтендә яшәгәнлекләренә дәлил булып тора. Шул ук вакытта Тукай халык иҗатының бертуктаусыз байый торуына да игътибар иткән. Ул аларның үзе ишеткән төрле вариантларыннан мисаллар китереп, шуның белән халыкның үзендә җырга нигез салучыларның туа торуына ишарә ясаган. Шагыйрь үзенең "Халык әдәбияты" рисаләсен юкка гына "Туган тел" шигыре белән тәмамламый. Һәм инде бу шигырь шулай ук юкка гына милли гимныбызга да әверелмәгән. Шикләнмим: әгәр дә ул шушы халык җәүһәрләрен тупламаган булса, аларның күбесе инде онытылган да булыр иде. Нинди генә җырлар юк монда. Аларның барысында да - халык язмышы. "Озын Эрбет", "Сәгать чылбыры", "Җырчы Фәхри" кебек җырлар үзләре генә дә ни тора! Болар - халык җәүһәрләре. Бүгенге күпчелек җырларның сүзләре шул җырлардан алынган. "Хафизәләм иркәм" җырының сүзләрендә дә шуны күрәбез: "Ак куян дип аткан идем - булды тауның катлавы. Аргы яктан берәү килә - безнең җанаш атлавы". Бүген җырлана торган җырда Тукай китергән "безнең җанаш атлавы" сүзләре "Хафизәләм иркәм атлавы" дип кенә куелган. Мондый мисаллар дистәләгән. Минемчә, бездә Тукай иҗатының шушы ягына тиешле игътибар җитеп бетми. Җырларыбызны җыеп туплардай зур эшне яшь шагыйрь Уральскида вакытта ук башлап җибәргән һәм аны гомере буе дәвам иткән. Әгәр дә без Тукайны халык җырларын җыю традициясен башлап җибәрүчеләрнең беренчеләреннән булган дисәк, әллә ни зур хата ясамабыз. Аның "Сабах" нәшриятында чыккан дәвамчыларына үрнәк булып торырдай җырлар җыентыгы шул турыда сөйли. Ул Уральскида үткәрелгән әдәби-музыкаль кичәгә багышланган бер мәкаләсендә "Тәфтиләү", "Әллүки", "Сакмар суы" кебек җырларны "карт аталарыбызның чын йөрәгеннән чыккан" "туган һәм туачак балаларыбызның күңеленә яңа-яңа милләт хисләре... саба җиле шикелле, рух өрәчәктер", - дип язган. Шулай булсын иде. Милли хисләр белән сугарылган "саба җилләре" бүгенге сәнгатебезгә дә рух өреп торса иде. Зифа Басыйрова, Гөлсем Сөләйманова, Фәридә Кудашева, Флёра Сөләйманова, Зөһрә Сәхәбиева, Ания Туишева, Рабига Сибгатуллина, Наҗия Теркулова, Габдулла Рәхимкулов, Хәйдәр Бигичев, Илһам Шакиров, Мирсәет Сөнгатуллин, Идрис Газиев, Фердинанд Сәләхов, Шамил Әхмәтҗанов, Айдар Фәйзрахманов, Искәндәр Биктаһиров кебек җырчыларыбызның иҗатларын рухландырып торган кебек.
Аларның иҗатында Тукаебызның бу сүзләре язылмаган закон рәвешендә яши. Аллага шөкер, бүгенге яшь җырчыларыбыз арасында да андыйлар юк түгел. Телевидениенең ТНВ каналында бара торган "Җырлыйк әле!", ГТРКның радиотапшыруларында бу шактый яхшы чагыла. Тик шулай да бездә үзешчән сәнгатькә игътибар җитми. Ә бит халык иҗатына, аның җыр-моңына гашыйк яшьләр нәкъ үзешчәннәр арасыннан үсеп чыгалар. Чын халыкчан шигърият тә шунда яши. Тукайны да татар шигырь төзелеше кызыксындырган. Ул аның әнә шул нәкъ үтемле якларына махсус игътибар биргән. "Без татарларның шигырь сөйли торган бәхерләре (үлчәүләре. - И. Т.) гаять гүзәлдер. Бер татар шигырен әллә ничә төрле көйләргә җырларга мөмкиндер һәм хәтта татарлар җырлый торган көйгә рус шагыйрьләренең шигырьләре дә килеп торадыр", - дип язган ул. Бу, - әлбәттә, рус җырларында да татар көйләре чагылганлыгына ишарә. Замандашыбыз күренекле рус этнографы мәрхүм профессор Евгений Прокофьевич Бусыгин бик күп рус җырларының татар көйләре белән сугарылганлыгын ассызыклый иде. Мәсәлән, "Ямщик" җырына гына игътибар итик. Аның русчасы да, татарчасы да бер үк хисләрне уята. Ә бит ям хезмәтен татарлар тудырган. Шундый җырлар да иң элек шунда туган. Шаляпинның җырларында да татар элементлары барлыгы турында язып чыгучылар булды. Татар моңына төрелеп, аннан рухланып яшәгән җырчының иҗатында моның шулай булмавы мөмкин дә түгел. Юкка гына заманында "Тәфтиләү", "Озын су", Мөхәммәдия", "Ашказар" кебек татар халык җәүһәрләрен скрипач Козлов, Г. А. Трейтер кебек җырчылар башкара торган булмаганнардыр. Татар моңы ул - борынгы төркиләр моңы. Ул үзенә киң далаларда яшәгән борынгы бабаларыбызның хис-кичерешләрен сеңдергән. Бервакыт безнең тарих факультетында стажировка үтүче кытай профессоры Чянь-Бин: "Ә бит бездә сезнең музыкагыз. Без аны, сездән алып, бөтен Ерак Көнчыгышка, Япония утрауларына кадәр тараттык", - дигән иде. Бу чыннан да шулай. Профессор Марсель Бакировның хезмәтләрендә моннан бер-ике мең ел элек Кытай императорларының төркиләр янына, аларның көйләрен язу өчен, композиторлар җибәрү фактлары күрсәтелгән. Шулай булгач, нишләп аны татарлар белән йөзләгән ел янәшә яшәгән руслар үзләштермәсен икән? Юк, мин һич кенә дә рус музыкасы сәнгатен шик астына куймыйм. Ул бөек. Әмма борынгы рус халык җырларының татар моңнары белән аваздашлыгына шик юктыр дип уйлыйм. Тукай исә моны бик яхшы тоемлаган. Шунлыктан Пушкинның "Еду, еду в чистом поле" юлларының ("Бесы" элегиясе) "Җизнәкәй" җырына аваздашлыгын күргән. Боларны язган вакытта аның алдында русларның "Народные песни" китабы булган. Тукай - халык җырчысы. Аның шигырьләре могҗизалы моң булып яңгырый. Аңа халык шагыйре исемен дә рәсми төстә түгел, ә милләт үзе биргән. "Мине әгәр синеке (халыкныкы. - И. Т.) дип исәпләсәләр, мин бәхетле", - дип язган шагыйрь. Ул милләт хыялын барлык хыяллардан да татлырак санаган. "Әгәр милләт мине илтифат итеп искә алса, шул минем максатым, теләгем һәм бәхетем". Теләге кабул була. Аның үлеме турындагы хәбәр халык арасында зур уртак кайгыга әверелә. "Бу көнне барлык татарлар да җылыйлар, чөнки алар үзләренең бөек сүз патшасын югалттылар", - дип язган "Кояш" газетасы.
Шул көндә чыккан газеталарда, Тукай фондын булдыру максатыннан, "Тәрҗеман" газетасының шагыйрь үзе калдырган 500 сум акчага үзеннән 100 сум өстәве һәм башкаларны да шушы башлангычка кушылырга чакыруы турында хәбәр ителгән. Кытайның Көлҗә шәһәреннән башлап Петербургка, Әстерханга кадәр булган барлык җирләрдә дә диярлек Тукай җәмгыятьләре барлыкка килә. Шагыйрьгә багышланган кичәләр үткәрелә. 1913 елның 14 ноябрендә Казанда Тукай җәмгыяте оеша. Аның төп максаты мохтаҗ язучыларга ярдәм итү була. Әстераханда да Тукай җәмгыяте оеша, аны күренекле азәрбайҗан җәмәгать эшлеклесе Нәриман Нәриманов җитәкли. Бу шәһәрдә 1914 елда сигезенче мәчетнең указлы мулласы Габдрахман Гомәров "Тукай Уральскида" исемле китап чыгара. Саратовта Мәүлет бәйрәме вакытында Тукай шигырьләре яңгырый, аңа "Фатиха" укыла. Мәкәрҗә ярминкәсендә аның сайланма әсәрләре һәм аерым әсәрләре күпләп сатыла. Петербургта Тукай исемендәге ике стипендия булдырыла, берсе - университетта, икенчесе - югары хатын-кызлар курсларында. Инде искә алынган Көлҗә шәһәреннән хаҗга баручылар да шундый стипендия фондына 50 сум акча кертәләр. Германиядәге Шакир әфәнде, аның рәсеме төшерелгән открыткалар ясатып, шуларны сатудан кергән акчаны шулай ук аның исемендәге стипендия фондына бирергә җыена. Мондый эшләргә каршы төшүчеләр дә табылмый түгел. Мәсәлән, Оренбургта һәм Читада ике студентның Тукай иҗатына багышланган лекцияләре тыела. Казанда шушы эшләрне башкарырга тырышкан ике укытучыны урыннарыннан алалар. Ләкин төрки һәм ислам дөньясында шагыйрьнең даны шулкадәр киң таралган була ки, аны яклаган халык хәрәкәтен беркем дә, берничек тә туктата алмый. 1913 елның апрелендә Бакуда рус телендә чыккан мөселман газетасы "Каспий"да "Дагестани" имзасы белән "Мөселман язмалары. Бер үлем тирәсендә" дип аталган бер макәлә бастырыла. Анда: "Сүзе белән йөрәкләрне яндырган шагыйрьнең истәлеге һәркем өчен дә кадерле. Сигез ел буе иҗтимагый эшләрдә катнаша килсәм дә, әле беркайчан да мөселманнарның сәнгать остазын (жрец) югалтулары өчен бу кадәр кайгырганнарын күргәнем юк иде... Идел буе мөселманнары мәдәният һәм аң дәрәҗәләре белән без кавказлыларны уздырдылар. Русия мөселманнары үз шагыйрьләренең бәясен аңладылар һәм аңа тиешле бәя бирә башладылар", - дигән юллар бар. Шушы журналист, Тукай яшәгән җирләрдән читтә гомер кичергән кавказлы булуына да карамастан, шагыйрьнең никадәр халык йөрәгенә үтеп кергәнлеген билгели алган. Тукай халыкны, ә халык Тукайны яраткан. "Барлык уем кичен дә, көндезен дә сезнең турыда, милләтем. Синең саулыгың - минем саулыгым. Синең авыруың - минем авыруым". Ул саулык чыганагын тарихыбызда, аның җыр-моңнарында, ә авыруын аның бердәмлеге булмауда күргән. Һәм милләтебезне бер-береңә ук атудан туктарга, "тәнебез аерым булса да, бер җан булыйк" дип яшәргә өндәгән. Ул шушы рәвештә яшәгән һәм милли хисләр белән якты дөньядан киткән. Тукайның "күңел кошы" бу дөнья читлегеннән тарсынып киткән булса да, рухы - халкыбыз күңелендә. Ул безгә яшәү көче биреп тора.
II бүлек
Россия составында
Ханбикә Казан белән бәхилләшә
Авыр һәм хәвефле көннәр кичерде Сөембикә. Бу аны явыз Иван әмере белән мәҗбүри төстә Казаннан алып киткән көннәр иде.
Ул 
- Нугай морзасы Йосыфның Сафагәрәй хан белән кавышкан сөекле кызы. Ни кызганыч, Мәскәү белән тарткалашуда шактый уңышларга ирешкән дәһшәтле Сафагәрәй кинәт кенә дөнья куя. Аның сабый улы Үтәмеш хан дип игълан ителә. Нигездә исә, ил белән Сөембикә идарә итә. Тик аңа тәхет тирәсендәгеләрнең тиешле ярдәме булмый. Аларның шактые Мәскәү ягына карап тора, хәтта хыянәт юлына да баса. Алар Сөембикәдән котылу максаты белән аны дошман кулына тапшырудан да тукталып калмыйлар. Әйе, аны Мәскәүгә алып киткән хәвефле көннәр иде бу. Ханбикә Казанны, аның халкын җаны-тәне белән яраткан. Хәтта татар дошманнары тарафыннан язылган чыганаклар да аның бу сыйфатын сокланып тасвирлыйлар. Ул югары һәм урта катлау кешеләренә дә, гади халыкка да бертигез ихтирам белән караган, алар турында кайгыртучанлык күрсәтә килгән. Аның шушы сыйфатын казанлылар ханбикә Казаннан алып кителгәннән соң да сагынып сөйли торган булганнар. Сөембикә, Сафагәрәй белән бәхилләшү өчен, аның төрбәсенә юнәлә. Йөрерлек хәле юк. Як-ягыннан тотканнар, артыннан улы Үтәмешне күтәреп баралар. Озатып йөрүче воевода, күзәтеп тору вазифасын караучыларга тапшырып, ишек төбендә кала. Сөембикә көч-хәл белән хәләл җефетенең төрбәсе янына килә һәм егылып үкси-үкси елый. Шул хәлендә Сафагәрәйгә мөрәҗәгать итеп: "И сөекле падишаһым Сафагәрәй! Синең белән үткәргән бәхетле гомерем бик кыска булды шул. Күрсәң иде син үзеңнең патшабикәңнең ни хәлдә икәнлеген! Ул дошман тозагында, аны ят гаскәр уратып алган. Ник ташлап киттең син мине, кемнәргә калдырдың безне? Бер генә юатыр кешем дә калмады бит. Кемнәргә генә мөрәҗәгать итим дә, кемнәрдән ярдәм сорыйм соң? Балабыз Үтәмешкәме? Тик ул сабый гына шул, бернәрсә дә белми. Атамамы? Ул бик ерак, миңа ярдәм итә алмый. Казанлыларгамы? Алар, антларына хыянәт итеп, мине саттылар. Ичмасам, ятларга түгел, үз динемдәге, үз телемдәгеләр кулына төшсәм дә җиңелрәк булыр иде миңа. Юк шул, синең яныңа төшеп тә ята алмыйм. Китәм ятларга, читләргә. Хуш, бәгърем!" - ди ачыргаланып. Аны төрбә өстеннән көч-хәл белән аерып алалар. Хәле шулкадәр кызганыч була. Матурлыгы белән дан казанган, тиңе булмаган Сөембикәнең чәчләре тузган, күзләре туктаусыз елаудан шешенгән. Моны күреп, аның янындагы воевода һәм башкалар аны юатырга тотыналар: "Нигә син шулкадәр бетеренәсең, сине бит хурларга да, җәберләргә дә җыенмыйлар. Син Мәскәүдә дә шулай ук патшабикә кебек булырсың. Сиңа шәһәрләр бирерләр, зурларлар. Син яшь, гүзәл һәм чибәр. Картаеп беткән Шаһгалинеке булмассың, тиңеңне табырсың".
Шушы рәвештә юату, үгетләүләр дәвам итә. Тик ханбикә боларның берсен дә ишетми. Ниһаять, аны утырткан арба Казансу буена килеп җитә, моңа кадәр патшаларны йөрткән, алтын-көмеш белән бизәлгән көймә янында туктый. Казансуның ике ярында да халык җыелган. Яше-карты, ир-атлар, хатын-кызлар - берсе дә калмаган. Халык яраткан ханбикәсе белән хушлашырга килгән. Бу вакыйгаларны тасвирлаган рус елъязмаларында халыкның аны яратканлыгы турында күп язылган. Ханбикә, арбадан торып, халыкка баш ия. Халык исә шунда ук, җиргә егылып, аның каршына тезләнә. Күпләр тыныч кебек, ләкин күзләреннән яшь ага, кайберәүләр үксеп елыйлар. Ханбикә патшалар утырып йөри торган, алтын-көмеш белән бизәлгән көймәгә керә. Көймә урыныннан кузгала. Казансу ярларындагы халык ханбикәләре күздән югалганчы аны озата бара. Күпләр хәтта Зөягә үк (Свияжск) барып җитәләр. Көймәдәге ханбикә, гүзәл Казанына, үзен озата барган халыкка карап, мәңгелеккә алар белән хушлаша. "Хуш, моңлы һәм канлы шәһәр! Синең башыңнан таҗың төште. Син ятим калдың. Көчле һәм дәһшәтле ханың гүргә керде. Аның урынына калган ханбикәң колга әверелде. Дәһшәтле патшалары, куәтле гаскәрләре булмаса, илне Вавилон баганалары да, Римныкыдай диварлар да саклый алмый шул. Ул егыла, юкка чыга. Хәзер синең дәһшәтле патшаларыңның берсе дә юк. Куәтле гаскәрең дә юк! Кая китте урамнарыңда үтә торган күңелле бәйрәмнәр? Кая китеп югалдылар сине бизәгән шат йөзләр, яшь хатыннарның, чибәр кызларның бию-җырлаулары. Шифалы сулар ага торган елгаларың кан белән тулды. Сине күз яше, кайгы-хәсрәт басты. Ә киләчәгең тагын да аяныч. Чөнки безнең өскә күтәрелгән рус кылычы сине бөтенләй юк итмичә туктамас. Эх, янымда кеше теле белән сөйләшердәй кош булса икән. Ул әтиемә, әниемә минем фаҗигамне җиткерсә икән. Казан өстенә төшкән афәтне сөйләсә икән. Мин атам Йосыф янында, тол хатын булып, фаҗигале язмышымны күз яшьләре белән юып кына яшәр идем. Юктыр шул, миңа туган илемдә, патшалык кылган җиремдә үләргә насыйп булмаган, күрәсең. Раббыбыз миңа чит җирләрдә, ятларда коллыкта, илемнән, җиремнән аерылып яшәү фаҗигасен язган, күрәсең!" Менә шулай кан-яшь белән сугарылган ханбикә 1551 елның 5 сентябрендә Мәскәүгә китерелә. Казанда калган кайбер морзалар ханбикәне дошман кулына тапшырып котылырбыз дип уйлаганнардыр. Юк шул, Сөембикәнең дошман Казанны юкка чыгарганчыга кадәр туктамаячак дигән фаразы дөрес була. Ул үзенең фаҗигасен ил фаҗигасе итеп күзаллый. Һәм, кызганычка каршы, хаклы булып чыга. Казанның егылуына бер елдан аз гына артыграк вакыт калган була. Шушы тарих битләренә ныклап уелган ил фаҗигасе үзен озак көттерми. Күпләр, шул исәптән Сөембикә дә, моның шулай булачагын алдан ук күрәзәлиләр. Инде моңа кадәр үк инде дошман Казанга берничә мәртәбә яу чапкан була. Ил өчен авыр булган шушы көннәрдә илнең баш мулласы Кол Шәриф хәзрәт, илнең бәйсезлеген, иминлеген саклап калу өчен, кулыннан килгәннең барысын да эшли. Шуның бер ачык дәлиле - аның 1550 елны төрек солтаны Сөләйманга шигъри юллар белән язылган "Зафәрнамәи вилаяти Казан" исемле хаты. Анда ул дошман явының 1549 елны Казанга һөҗүм итүе турында яза. Бу вакыйга башка чыганакларда чагылыш тапмаган.
Әйтерсең лә хәзрәт аны төрек солтанына хат итеп кенә түгел, киләчәк буыннарга васыять итеп калдырган. Хат шул рәвештә укыла да. Анда шушы походта дошманның 11 тубы булуы һәм аларның аткан һәрбер ядрәсе бер батман, ягъни 35 килолы булганлыгы хәбәр ителә. Ядрә эчендә бакырдан ясалган савытка нефть, күкерт, 3-4 кургаш кыйпылчыгы урнаштырылган була. Бу ядрәләр шәһәрнең төрле урыннарына төшеп шартлый һәм дөрләп яна. Шуның өстәвенә дошманның 4-5 ташаткычы булган. Алар шәһәр өстенә таш яудырып торганнар. Хатта шушы бәрелештәге вакыйгалар тәфсилләп язылган. Сугыш шәһәрнең алты капкасы тирәсендә барган. Бер капканы Мамай бәк һәм Нургали морзалар җитәкләгән арысландай батырлар саклый. Хан капкасын саклауны "батырлык сәнгате арысланы" Казыҗак җитәкчелегендәге батыр яшьләр башкаралар. Өченче капкадагы кыюлар төркеменең юлбашчысы Акмөхәммәт була. Бу батыр атының муенындагы кояшка охшаш кыңгырау авазы сугышчыларга куәт өстәп торган. Дүртенче капканы - пәйгамбәр нәселеннән булган сәет Колмөхәммәт юлбашчылыгындагы суфилар төркеме, бишенче капканы "Үлемнән курыкмас" Барболсын Аталык сугышчылары саклый. Алтынчы капканың оборонасын Болгар вилаятенең хакиме "курку белмәс" Бибарс бәк җитәкчелегендәге батырлар тота. Хат авторы батырлар арасында Нарихи бәк, Айкилде бәк, Акматай бәкләр исемнәрен дә атый. Мин, бу батыр шәхесләрнең исемнәре халкыбыз хәтерендә сакланырга хаклы, дип саныйм. Казанның Кремльдән башланган урамнары алар исемен йөртсә, бу аларга һәйкәл булыр иде. Руслар өчен бу поход уңышсыз тәмамланса да, хатның авторы аның соңгысы түгел икәнлеген яза. Казанның көннәре санаулы дип кисәтә ул. Ярдәм, ярдәм - хатның асылы шуңа кайтып кала. Бу 
- Төркиянең Европаны дер селкетеп торган вакыты. Солтан Сөләйман гаскәрләре, Балканны яулап, Вена капкасын шакыган еллар. Иван IV Сөләйман солтанның мыегы селкенгәннән дә куркыр иде, диючеләр бар. Ә Сөләйман солтан бу ярдәмне күрсәтми. Сәбәпләрен тулысы белән ачыклап булмый. Имештер, монда аның иң яраткан хатынының марҗа булуы һәм шушы чибәркәйнең тискәре киңәшләре аны Казанга ярдәм итүдән туктаткан. Хатыны, чыннан да, марҗа булган. Ләкин тарихны ул кадәр үк гадиләштерергә ярамыйдыр. Ул күпкә катлаулырак. Җиңелүнең төп сәбәбен Казанның эчке халәтеннән эзләргә кирәк. Монысы инде - бөтенләй башка тема. Тик шунысы махсус игътибарга лаек: Кол Шәриф хәзрәт 1552 елның Казан фаҗигасенең соңгы көннәрендә дә үз-үзен аямастан, шәкертләре белән дошманга каршы чыгып, актык сулышына кадәр сугышып, Ватан өчен шәһит була. Сөембикәне үз теләгенә каршы Касыйм ханы Шаһгалигә хатынлыкка бирәләр. Ханбикә аны яратмый. Шаһгали дә аны өнәми. Хәтта физик җәзаларга да тарткан дигән фаразлар да бар. Ләкин гади халык Касыймда да аны Казандагы кебек үк яраткан. Ханбикә монда да халкы өчен кулыннан килгәннәрнең барысын да эшли торган булган. Ләкин ул үзен иректә түгел, читлектәге кош кебек тойган.
Сөембикә рухы, ул Казаннан киткәннән соң да, хәтта Казан өчен барган каты бәрелешләрдә дә үзен сиздереп торган. Аның тирәсендә яшәгән, аның рухы белән сугарылган хатын-кызлар башкаланы дошманнан саклауга үз өлешләрен керткәннәр. Инде мин Кол Шәриф хәзрәт һәм шәкертләренең батырлыклары турында сөйләп үткән идем. Алар батырларча һәлак булгач, дошман гаскәре Хан сараена бәреп керә. Керсәләр ни күрсеннәр: аларны тигез рәтләргә тезелгән берсеннән-берсе чибәр хатын-кызлар каршылый. Шушы гүзәл затлар ишек ачылу белән үк дошман гаскәренә ябырылалар һәм аны мондагы хан җитәкчелегендәге гаскәр белән берлектә сарайдан кысрыклап чыгаралар. Алар да, Кол Шәриф хәзрәт кебек үк, шушы бәрелештә һәлак булалар. 2015 елның 12 ноябрендә Касыйм шәһәрендә Сөембикәгә багышланган фәнни конференция булып үтте. Аны Илдар Бикуев җитәкчелегендәге милли-мәдәни мохтарият оештырган иде. Җирле хакимият тә читтә калмады. Конференциядә Казан, Петербург, Рязань һәм башка җирләрдән килгән галимнәрнең тирән эчтәлекле чыгышлары тыңланды. Конференция барган зал халык белән шыгрым тулы иде. Докладчыларга күптөрле сораулар бирелде. Шактый мәгълүмати бәхәсләр дә булды. Аларның күбесе ханбикәнең язмышына, гомеренең соңгы көннәренә багышланган проблемалар тирәсендә барды. Бу язмада аларның барысына да тукталып тормастан, Петербург вәкиле Рәхмәтуллина Әлфия ханымның докладын ассызыклап китүне кирәк саныйм. Чөнки ул Сөембикәнең нәселе Йосыповларга, аларның данлыклы шәхесләренә багышланган иде. Әлфия ханым үзе белән аларның төрле елларда эшләнгән рәсем, фотоларын да алып килгән. Алар да шушы форумда катнашучыларда зур кызыксыну уятты. Монда Распутинның башына җиткән Феликс Йосыпов та, бүгенге көнне дә исән-имин яшәүче Йосыповлар токымының фотолары да бар иде. Гомумән, докладлар эчтәлеге ханбикә, аның язмышы һәм шул замандагы моңа кадәр билгеле булмаган вакыйгаларга бай булды. Ләкин әле Сөембикәнең соңгы көннәре, үлеме һәм җирләнгән урыны хәзергәчә билгеле түгел. Конференциядә катнашучылар аны табу, гомумән, аның исемен мәңгеләштерүне үзләренең киләчәк бурычы итеп билгеләделәр. Шул исәптән аңа һәйкәл булдыруны да. Сөембикә ханбикә образы халкыбызның тарихи хәтеренә мәңгелеккә кереп урнашкан. Ул бүген дә яшәешебезгә нур биреп тора. Татар - дәүләти халык Яшәү көче куәтле, башкаларга үрнәк булырдай халык кына теләсә нинди шартларда да, һичкем йогынтысына бирелмичә, киресенчә, башкаларга йогынты ясап яши ала. Һәм шуның белән бөек тә була. Әйе, татар ул, - дәүләтләрен югалтканнан соң да, бөек булып кала алган халык. Җисеме бетә, исеме кала. Казан ханлыгының 1552 елдан соңгы халәтен мин шулай дип бәяләр идем. Казан егылганнан соң, дәүләтебез тарих битләреннән сызылып ташланды дигән сүз түгел. Аның исеме озак еллар буенча яшәп килә.
Иван IV һәм аннан соңгы патшалар Казан ханлыгын бетерү турында бер генә документ та чыгармыйлар. Рус патшасы үзен "Казан патшасы" дип тә игълан итә. Яуланган җирләр белән аның воеводалары идарә итә. Бу воеводаларның вәкаләтләре элеккеге хан вәкаләтләренә тәңгәл була. Үзәк хакимият аның эчке эшләренә тыкшынмый. Бу хәл Алтын Урда ханнарының рус кенәзләренә ярлык бирү гадәтен хәтерләтә. Аерма шунда: ханнар ярлыкны рус кенәзләренә бирә торган булсалар, рус патшалары идарә вәкаләтләрен үзенең ышанычлыларыннан булган рус кешеләренә генә биргәннәр. Рус патшалары Казанның үзләренеке булуын махсус атрибутика белән күрсәтәләр. Бу алар эшләткән гербларда чагылыш таба. Һәм инде бу очракта Казан патшалыгының үз мөһере эшләнүенә игътибар итәргә кирәктер. Аны "герб" дип тә атыйлар. Ләкин ул - герб кына түгел, дәүләти актларны раслый торган әсбап. Ул 1577 елдан башлап кулланыла һәм анда "печать Казанского царства" дип язылган була. Чыннан да, ханлыкның җисеме бетә, ә исеме хәрәкәттә булып, патшаларга ныклы хезмәт итә. Әнә шул мөһер 1578 елны Россиянең Голландия белән төзегән Шартнамәсен (Договорын) ныгыта. 1583-1584 елларны башка бик күп халыкара документлар, рәсми хатлар, чит дәүләттәге илчеләрнең ышаныч грамоталары (верительные грамоты) шушы мөһер белән ныгытылган. Мөһер эчке кулланылышта да була. Ул Казан воеводаларының дәүләти вәкаләтләрен раслый. Аның безгә билгеле булган нөсхәсендә "Государева царева и великого князя Феодора Ивановича ( Алексея Михайловича) печать Казанского царства" дип язылган. Әлеге нөсхә 1591 елдан 1707 елга кадәр хезмәт итә. Аларның бер басмасында уң аягын өскә күтәргән канатлы елан рәсеме дә була. Мәгълүм ки, күтәрелгән тәпи ул хакимлек билгесе, яки наместникның зур вәкаләткә ия булуына ишарә. Мөһер Съезжая палата яки Разрядная избада махсус тартмада саклана торган булган. Тартма исә ике воеводаның да махсус мөһерләре белән беркетелә. Мөһерне куллану хокукы тик беренче воеводага гына бирелгән. Ләкин аның да хокуклары да чикләнгән, чөнки мөһер сакланган тартманы ул бары тик икенче воевода һәм дьяклар күз алдында гына ача алган. Һәм тиешле документка сугылгач, мөһер шул ук тәртиптә үз урынына кайтарыла. Шушы тәртип бозу катгый рәвештә тыела, андый очраклар турында патшага һәм патриархка хәбәр ителә торган була. Пётр I нең реформалары мондый тәртипкә үз төзәтмәләрен кертә. Аннан "печать царства Казанского" дигән сүзләр алына, ә менә елан һәм таҗ саклана.Мөһер XX гасыргача сакланган булса да, ул инде шәһәр гербы гына булып кала. Императорларның Казан патшасы булулары аларның титулларына өстәлә. Димәк, Казан патшалыгының исеме 1917 елгача саклана. Һәм тик империянең үзе белән бергә юкка чыга. Ләкин дәүләтчелек ниндидер мөһер яки рәсми атамаларда гына түгел, халыкның тарихи хәтерендә сакланган. Ул хәтер һәрвакыт халкыбызда дәүләтчелеген кайтару өметен уята килгән.
Халкыбызның рухы, эчке ныклыгы һәрвакыт башкаларны сокландыра торган булган. Бер рус авторының 1912 елда татарлар өч йөз ел буена руслар белән бергә яшәүләренә дә карамастан руслашмыйлар, киресенчә, башкаларны татарлаштыралар дигән сүзләрендә дөреслек юк түгел. Әйе, һун бабаларыбыздан ук башланган, Төрки каганлыкта тернәкләнгән, Алтын Урда һәм аннан соңгы татар дәүләтләрендә, бигрәк тә Казан ханлыгында ялкынланган татар учагы беркайчан да сүнмәгән. 1915 елда Петроград университетында Галимҗан Шәрәф, Ильяс Алкин һәм башкалар "Татар учагы" исемле яшерен түгәрәк булдыралар һәм анда дәүләтчелегебезне торгызу юлларын эзлиләр. Вятка губернасының "Иж-Буби" мәдрәсәсе шәкертләренең Сөембикә манарасына багышлап чыгарган җырларында манара эчендә кайчандыр хан гаскәрләре яшәгәнлеге, Казанның төрек-татар йорты булганлыгы турында сүзләр бар. Әйе, XX гасыр башында татарларның күзләре Казанга текәлгән була. Бер жандарм мәгълүматында Казанның милли идея символы, татарларның рухи терәге булып торуы турында язылган. Анда бу идеянең төп максаты барлык мөселманнарны бер дәүләт тирәсенә туплау һәм гомумтөрки республика булдыру дигән сүзләр бар. 1911 елны төзелгән жандарм справкасында "татар идарәсе булдыру максаты тирән тамыр җибәрде һәм барлык зыялыларның игътибарын җәлеп итте" диелгән. Анда Казанның кайчандыр куәтле Казан патшалыгының үзәге булганлыгына һәм шунлыктан татарларның үзбилгеләнүгә омтылуларына басым ясалган. Моңа охшаш документлар күп. Аларга безнең әле тулы бәя бирәсебез бар. Бу очракта миңа шушы документлар татарларның дәүләти халык икәнлеген раслау өчен кирәк булды. Әгәр дә татарлар дәүләти булмасалар, 1990 елның 30 августында кабул ителгән дәүләтчелек рухы белән сугарылган Татарстанның суверенлык турындагы Декларациясе дә төзелмәгән булыр иде. Бу Декларация Татарстанның Югары Советы кабул иткән документ кына түгел. Ул - татарның нәкъ шул сыйфатын туплаган, халык таләбе буенча кабул ителгән документ. Әгәр дә төрле җирләргә сибелеп яшәгән татарлар һәрдаим дәүләтчелекләрен торгызу фикерен белдереп килмәгән булсалар, хакимияткә, шул исәптән Татарстанның Югары Советына, басым ясый тормаган булсалар, мондый мөстәкыйльлек рухындагы Декларация тумаган булыр иде. Мин моны ассызыклап әйтәм. Чөнки кайберәүләр бу эштә халыкның ролен танымаска, барлык эшләрне кайбер җитәкчеләргә яки Югары Советка гына кайтарып калдырырга тырышалар. Алар, Декларация кабул итү алдыннан, Югары Совет исеменә 685 документ ирешкәнлеген, шуларның 612 се илнең 137 төбәгеннән килгән бәйсезлек игълан итүне таләп иткән хатлар, мөрәҗәгатьләр икәнлеген оныталар булса кирәк. Халык йогынтысы булмаса, безнең Декларация дә, башка республикаларда кабул ителгән, игезәктәй бер-беренә охшаш төссез документлардан бернәрсәсе белән дә аерылып тормас иде. Бу хакыйкатьне инкяр итүчеләр, күрәсең, Декларацияне кабул итү алдыннан, Югары Совет Президиумы тарафыннан Татарстанның Россия составындагы суверен дәүләт итеп күрсәтелгән проекты басылып чыкканлыгын оныталар булса кирәк. Ул проект, нигездә, "Вечерняя Казань" газетасында басылган, Александр Штанин тарафыннан әзерләнгән проекттан берничек тә аерылып тормый иде югыйсә. Һәм шуңа охшаш декларацияләрне башкортлар да, чувашлар да, якутлар да кабул итте.
Әгәр дә шул проект декларация рәвешендә кабул ителсә, Татарстан да шушы игезәк төссезләр исемлегендә булачак иде. Ә безнең халык декларациянең андый булуын теләмәде. Ул республиканың тулы суверенлыгын раслаган документ кабул итүне таләп итте. 1990 елның августында Казанга Татарстанның һәм, гомумән, илнең төрле почмакларыннан дистәлгән мең татар җыелды. Ирек мәйданы гөрләп торды. Анда бертуктаусыз митинглар дәвам итте. Мәйдан көне-төне умарта кортыдай шаулады. Югары Советка, аның депутатларына басым ясауның төрле ысуллары кулланылды. Берничә милләтпәрвәр, шул исәптән халык депутаты Фәүзия Бәйрәмова, ачлык игълан иттеләр. Кайбер депутатлар, моңа ризасызлык белдереп, хөкүмәтнең халыкны мәйданнан чыгаруын таләп иттеләр. Ни үкенечле, алар арасында татарлар да бар иде. Халык, имештер, аларның эшләренә комачаулык тудыра. Дөреслек исә шунда: халык аларны үз контроле астында тотты, аларга дөрес юнәлештән тайпылырга мөмкинлек бирмәде. Милиция кордоннары куелган булуга да карамастан, халык таралмады. Аның күпчелеге төннәрен дә шунда үткәрде. Казан татарлары аларга ризык ташып торды. Җир шарының төрле почмакларындагы татарлар, төннәрен йокламастан, Казан белән аралашып, андагы хәлләр белән кызыксынып, милләттәшләренә дәрт һәм дәрман биреп тордылар. Бу көннәрне бөтен татар дөньясы бер йодрыкка тупланды. Югары Совет Рәисе М. Ш. Шәймиев Башкортстан Югары Советы Рәисе М. Г. Рәхимов белән аралашып торды. Ул бервакыт башкорт коллегасына Ирек мәйданы тулы халык икәнлеген, анда ачлык тотучылар да булуын хәбәр иткәч, Рәхимов: "Эх, менә бездә дә шулай булса иде", - дип уфтанган. Һәм өстәп, Шәймиевкә "бу синең файдага" дигән. Әйе, бу көннәрне халык һәм хакимият бер фикердә иделәр. Нәкъ менә шушы бердәмлек тиешле эчтәлектәге Декларация кабул итүнең төп сәбәбе булды да инде. Мондый егетлекне тик дәүләти халык кына булдыра ала. Чыннан да, әгәр дә Уфа мәйданнарын да халык каплап алган булса, анда да тиешле эчтәлектәге Декларация кабул итүне таләп итүчеләр булса, бәлки Башкортстанда да безнекенә охшаш декларация төзелер иде. Ә бит мондый мөмкинлек булды. Бу очракта Казанга Башкортстанның Россия составында икәнлеге күрсәтелмәгән тулы суверенлык Декларациясенең проекты килеп ирешкәнлеген әйтеп китү урынлы булыр. Аның эчтәлеге хәтта безнең проекттан да тулырак иде. Үз Декларациябез кабул ителгәч, М. Ш. Шәймиев шул вакыттагы Татарстан партия өлкә комитетының идеология буенча секретаре Р. Р. Идиятуллинны һәм мине Уфага җибәрде. "Татарстанга көрәштәшләр кирәк", - диде ул. Һәм без Уфага барып, анда Министрлар Советы Рәисенең беренче урынбасары Мансур Әюпов, Башкортстан партия өлкә комитетеның идеология буенча секретаре Роберт Янбарисов белән очраштык. Башкортларның шундый декларациягә хаклы булулары турында фикер алыштык. Чыннан да, бу эш барып чыкса, ул бары тик гаделлекне торгызу гына булыр иде. Билгеле ки, Башкортстан Республикасы 1917 елның декабрендә үк игълан ителә. Шушы республика хөкүмәте 1919 елның мартында Совет хөкүмәте белән килешү төзи. Аның нигезендә Башкортстанның үз гаскәре, башка илләр белән аралашу ведомствосы булуы һәм аның бик күп өлкәләрендәге мөстәкыйльлеге таныла. Бу килешү Совет хөкүмәтенә Гражданнар сугышы вакытында, Колчак ягындагы шактый оешкан һәм көчле башкорт гаскәрен үз ягына күчерү өчен кирәк иде. Чыннан да, башкорт гаскәре Гражданнар сугышындагы җиңүгә зур өлеш кертте. Тик менә күп тә үтмәстән Совет хөкүмәте шушы документны бер яклы рәвештә юкка чыгарды.
Менә ни өчен башкортлар өчен декларация кабул итү тик гаделлекне торгызу гына булыр иде. Ләкин, ни кызганыч, бу эш барып чыкмады. Башкортстан Татарстанныкы кебек Декларация кабул итә алмады. Чөнки бу эштә халык катнашмады. Мәйданнар кайнамады, Югары Совет исеменә бәйсезлекне таләп иткән мөрәҗәгатьләр һәм хатлар яумады. Ачлык игълан итүчеләр дә булмады. Ә без ялгыз калдык. Бервакыт Минтимер Шәрипович, уфтанып: "Эх, союзникларсыз калдык бит", - диде. Мин аңа: "Минтимер Шәрипович, башкортлар моның белән берни дә югалтмадылар", - дидем. Ул: "Ничек югалтмасыннар", - дип куйды. Мин исә Башкортстанның һәм башка республикаларның Россия составына ирекле рәвештә керүләренең 400 еллыгын тантаналы рәвештә үткәрүләрен исенә төшердем: "Алар шул көннәрне орден, медальләр һәм тагын әллә нинди өстенлекләр алдылар", - дидем. "Ә без?" - диде ул. "Безнекеләр, яки татарлар, беркайчан да Россиягә ирекле рәвештә керүләрен танымадылар. Әгәр дә без Татарстанның Россия составында икәнлеген күрсәткән декларация кабул иткән булсак, бу беренче шундый документ булачак иде, - дип өстәдем. 
- Юк, сез бәхетле кеше, Минтимер Шәрипович. Сез имзалаган документ - чын-чынлап халык теләгән документ". Минтимер Шәрипович сискәнеп киткәндәй булды. Һәм "Татарстанның Россиягә керүе турында бер генә документ та юкмыни? Бәлки, 1922 елны берәр документ булгандыр", - дип сорады. Ләкин андый документ юк. 1922 елдан башлап Татарстан берничә мәртәбә үзен СССРга суверен дәүләт буларак кабул итү мәсьәләсен күтәрде. Ләкин ул СССР төзелү турындагы договорга мөстәкыйль рәвештә кул кую хокукыннан мәхрүм ителде. Бу очракта Мирсәет Солтангалиевне искә төшерми булмый. Бу кеше РСФСРның Милләтләр эшләре буенча халык комиссаритының кече коллегиясе әгъзасы, Федераль җир биләмәләре комитеты рәисе, кыскасы, Совет хөкүмәтенең җаваплы хезмәткәре була. Төньяк Кавказ республикаларын төзү комиссияләре башында да ул тора. Солтангалиев Совет җитәкчелегенә СССРда барлык республикалар да бертигез хокукта булырга тиешлеген исбатларга тырыша. Ләкин алар тарафыннан теләктәшлек тапмый. Бу инде Ленинның үлем түшәгендә яткан, ә Сталинның исә, киресенчә, тулы көченә кереп барган вакыт була. Ул, Ленин сүзләре белән әйткәндә, үз кулына чиксез власть туплый. Хакимият дилбегәсен ныклап үз кулына ала. Аның өчен беркем дә авторитет түгел. Ул хәтта Ленинның "К вопросу о национальностях или об автономизации" хезмәтендәге Солтангалиев фикерләренә аваздаш булган тәкъдимнәрен РКП(б)ның XII съезды делегатлары алдында мыскыллап тәнкыйтьли. Һәм, әлбәттә инде, Солтангалиевнең тәкъдимен катгый рәвештә кире кага. Алай гына да түгел, шушы гаделлек сакчысын эзәрлекләү юлына баса. Аны үзенең иң беренче сәяси корбанына әверелдерә. Татарстан союздаш республика статусына тулаем өлгергән, дәүләт булу өчен җитлеккән республика иде. Шушы уңайдан РСФСР Халык комиссарлары советының рәис урынбасары булган казах Тырар Рыскуловның 1926 елны бер киңәшмәдә "Россия составында ике төрле республикалар бар" дигән сүзләрен искә төшерәсем килә. Ул аларның беренче төренә тик Татарстанны гына кертә. Чөнки Татарстан, аның әйтүенчә, тулысы белән үз мөмкинлекләренә таянып яши. Аның алга киткән язма культурасы бар, дәүләт теле дәрәҗәсендәге теле, абруйлы кадрлары бар. Аның өчен татар телен гамәлләштерү - җиңел хәл ителә торган проблема. Ә инде икенче төр республикалар тик Совет хөкүмәтенең мәрхәмәте аркасында гына яшиләр. Бу чыгышында Тырар Рыскулов, татарларны бик үк өнәми торган кеше булуына да карамастан, аларның дәүләти халык икәнлегенә басым ясаган.
Тик менә "өлгергән" Татарстан 1936 ел Конституциясе нигезендә элеккеге статусында калды, ә союздашлыкка "өлгермәгән" республикалар СССРга кабул ителделәр. Алай гына да түгел, Татарстан автономиясенең исеме генә калды. Җисеме исә бөтенләе белән диярлек юкка чыгарылды. Ул өлкә һәм крайлар белән тиңләштерелде. Дөрес, союздаш республикаларның хокуклары да көннән-көн кими барды. Алар да өлкәләр белән тиңләштерүдән ерак түгелләр иде. СССР таркалу сәбәпләренең иң мөһимнәреннән берсе әнә шул иде. Ләкин монысы - махсус тема. 90 нчы еллардагы үзгәртеп кору сәясәте Татарстан һәм Башкортстан өчен суверен республикага әверелү мөмкинлеген тудырды. Ләкин шул ук вакытта бу мөмкинлектән ялгыз файдаланып булмаячагы да көн кебек ачык иде. Җир шарының алтыдан бер өлешен биләп торган Россиядәй империяне унитар рельслардан тартып төшереп, аны демократик федератив рельсларга бастыру 
- Татарстанның үзе өчен генә күтәрә алмастай йөк. Максатка ирешү шарты - республикаларның бердәмлеге. Әмма шушы бердәмлекнең нигезе Татарстан булса, аның иң якын аркадашы Башкортстан булырга тиеш. Бу ике республика тарихларының иң җаваплы көннәрендә кулга-кул тотынышып эш алып барырга тиешләр иде. Менә ни өчен Шәймиев ил буенча көрәштәшләр эзләде. Һәм тугандаш башкорт халкын, аның республикасын иң беренче көрәштәш буларак күздә тотты. Эзләде. Таптымы соң? Бу сорауга җавап бертөрле генә була алмый. Инде әйткәнемчә, декларацияләр кабул иткән көннәрне бу эшне тулысы белән башкарып булмады. Ләкин әле бу җиңелү түгел иде. Әле туплану мөмкинлекләре калган иде. Декларация кабул ителгәч, яңа Союз Шартнамәсе төзү алдыннан, Татарстан үзенең махсус позициясен белдерде. Бу позиция кабул ителгән Декларациягә нигезләнгән һәм шушы Шартнамәгә РСФСР делегациясе составында түгел, ә аңа мөстәкыйль кул куюдан гыйбарәт иде. Бу позиция Россия җитәкчелеген бик нык борчыды. Шунлыктан Россия һәм Татарстан арасында ике яклы сөйләшүләр ихтыяҗы туды. Сөйләшүләрнең беренче өлеше 1991 елның 12 августы көнне Россиянең Ак йортында башланды. Һәм 15 август көнне уртак беркетмәгә кул куелды. Бу документның иң әһәмиятле өлеше безнең суверенлык турындагы Декларациягә ихтирам белдерүдән һәм инде моннан соң Россия һәм Татарстан арасындагы мөнәсәбәтләр тик ике яклы Шартнамә нигезендә генә алып барылырга тиешлеген танудан гыйбарәт иде. Мәгълүм ки, шул елның 19-21 августында булып үткән ГКЧП фетнәсе Россия һәм Татарстан арасындагы мөнәсәбәтләрне катлауландырды, кискенләштерде. Россия җитәкчелеге, шуннан файдаланып, Татарстанны өр-яңадан үз урынына утыртырга тырышты. Минтимер Шәймиевкә, партия өлкә комитетының беренче секретаре Рево Идиятуллинга карата җинаятъ эшләре кузгатылды. Татарстанның үзендә яшәүче кайберәүләр, шул исәптән прокуратура хезмәткәрләре, Югары һәм Казан Советы депутатлары бу гамәлне хуплап каршы алдылар. Алар Шәймиевне урыныннан алуны таләп иттеләр.
Ләкин шушы авыр шартларда да халык үз Президентына кул тидертмәде. Аның иминлегенә гарант булды. Һәм Татарстан үзе сайлаган юлыннан тайпылмады. Аның җитәкчелеге артка чигенмәде. Моңа иң ныклы дәлил 
- Татарстан статусы буенча үткәрелгән референдум. Шунысын әйтергә кирәк: баштарак Россия җитәкчелеге аны үткәрттерү ягында иде. Инде телгә алынган 1991 елның августындагы сөйләшүләр вакытында Россия делегациясе җитәкчесе Бурбулис, Декларациябез белән таныштыргач: "Декларациягез яхшы һәм дөрес төзелгән. Ләкин сез, аның урынына референдум үткәреп, шуның нәтиҗәләре белән килгән булсагыз, бигрәк тә яхшы булыр иде", - диде. Бу Татарстан халкының 48 процентын гына татарлар тәшкил итүеннән һәм аларның да шактые Татарстанның суверенлык статусына каршы булуы ихтималлыгыннан, шунлыктан референдум тискәре нәтиҗәгә китерәчәгенә өметләнүдән чыккан сүзләр иде. Ә инде менә Татарстан җитәкчелеге бу эшкә җиң сызганып тотынгач, мәскәүлеләрне шом басты. Алар референдумны үткәрттермәү чараларын күрә башладылар. Бигрәк тә РСФСР Югары Советы Рәисе Руслан Хасбулатов котырды. Гомумән, бу кеше һәрвакыт Татарстанга каршы басым ясап торды. Ул бертуктаусыз радио-телевидениедән дисеңме, газета-журналларда дисеңме, Татарстанның суверенлык статусына каршы чыга килде. Референдум алдыннан Россия Югары Советы машиналары Татарстан районнарында референдумга каршы өндәмәләр, төрле коткы-куркытулар тараттылар. Мәскәүнең Ак йортында, Кремлендә Татарстандагы суверенлыкка каршы көчләргә ярдәм күрсәтелде. Аннан Татарстан прокурорларына барлык сайлау участокларын ябарга дигән әмер бирелде. Кайбер район прокурорлары бу әмерне үтәргә тырышты. Мәсәлән, Лениногорскида хәтта Татарстан Президенты яки Югары Советы исеменә юнәлтелгән хатларны да тоткарлый килгәннәр. Россия демократик партиясенең (ДПР: Демократическая партия России) җирле оешмасын җитәкләгән прокурор Гринь шул хатларның авторларын чакыртып аңлатмалар яздыра торган булган. Ләкин мондыйлар сирәк була. Күпчелек прокурорлар республикага турылыклы булып калалар. Татарстанда бер генә сайлау участогы да ябылмый. Референдумга каршы эштә Россия Президенты Б. Н. Ельцин турыдан-туры үзе катнаша. Ул телевидение аша сайлаучыларга мөрәҗәгать белән чыга. Рус сайлаучыларын ул, әгәр дә сез референдум соравына "әйе" дип җавап бирәсез икән, иртәгесен икенче сортлы гражданнар булып уяначаксыз, дип куркыта. Ельциннан соң Татарстан халкына Шәймиев мөрәҗәгать итте. Ул телевизор караучыларга Татарстан позициясенең асылын һәм референдумның максатын аңлатты. Аларны референдумда актив катнашырга һәм аның соравына уңай җавап бирергә чакырды. Бу, һичшиксез, аның тарафыннан ясалган батыр адым иде. Бу батырлык сайлаучылар тарафыннан югары бәяләнә. Ф. Х. Мөхәммәтшин, М. Г. Сабиров һәм М. Ш. Шәймиев исеменә язылган хатында Казан кешесе Н. И. Степанов: "Безнең гаилә референдум соравына "әйе" дип җавап бирде", - дип яза. Ул үзенең 21 март көнне тик җиңү турында гына уйлаганлыгын хәбәр итә һәм Шәймиевкә "сезнең сайлаучыларга мөрәҗәгатегез бик нык ярдәм итте" дигән сүзләр юллый. Татарлар курыкмады. Алар Татарстан җитәкчеләренә көч-куәт биреп, дәрт һәм дәрман өстәп тордылар. "Тимер бул, Минтимер" - дип, мәйданнарга чыктылар.
Референдум көннәрендә республиканың Югары Советы исеменә бик күп хатлар, телеграммалар ява. Аларның күпчелеге референдумны яклый, халкыбызга теләктәшлек белдерә. Шуларның кайберләре белән танышып китү урынлы булыр дип уйлыйм. Хатлар, мөрәҗәгатьләр республикага Мәскәү тарафыннан ясалган басымга протест хәрәкәтенең көннән-көн ныграк җәелгәнлеген дәлилли. Алар аркылы җәмәгатьчелек Татарстан җитәкчелеген курыкмаска һәм чигенмәскә өнди. Бер хатта "без Президент М. Ш. Шәймиевкә аның ныклыгы һәм суверенлыкны тормышка ашырудагы тәвәккәллеге өчен рәхмәт белдерәбез" диелә. Сайлаучы К. Нуретдиновның Ф. Мөхәммәтшин исеменә язган хатында: "Әгәр дә Татарстан җитәкчеләре, Мәскәүдән куркып, Федератив Шартнамәгә кул куйсалар, халык аларны беркайчан да гафу итмәс, аларны һәрбер татар беренче номерлы мөртәт дип санар", - диелгән. Бу хатның ахырында мондый сүзләр дә бар: "Әгәр дә сез бер җебек яки империячел рухтагы кеше икәнсез, отставкага китегез, татар халкын хурлыкка төшермәгез!" Әгерҗедән килгән бер хатта мондый юллар бар: "Хәзер артка таба юл юк. Безне хәзер бөтен дөнья белә. Шуңа күрә дә референдум бик уңышлы үтәргә тиеш... Артка юл юк, бары тик алга, бары тик алга". БДБ илләрендә һәм Россиядә көн күреп яткан татарлар да ул көннәрне Татарстан белән теләктәш булдылар. Безнең кулыбызда 
- Үзбәкстан, Таҗикстан, Мәскәү, Әстерхан, Екатеринбург, Чиләбе, Красноярск шәһәрләрендә яшәүчеләрнең күп санлы хатлары. Аларның авторлары үзләрен Татарстанның суверенлыгын яклаучылар исемлегенә кертүне сорыйлар. Мондый хатлар күп. Референдумга "әйе" җавабы белән имзаланган һәм рәсми рәвештә расланган исемлекләр дә килде. Чиләбе төзүчесе инженер В. В. Вәлиев: "Мин үземне һәрвакыт тарихи ватанымның гражданы итеп санадым, саныйм һәм референдумда куелган сорауга "әйе" дип җавап бирәм", - дип яза. Екатеринбургтан килгән бер хатта: "Суверенлык өчен көрәшне бер генә минутка да туктатмаска, халыкны көне-төне азатлыкка чакырырга кирәк", - диелгән. Мәскәүле Н. М. Магдануров Татарстан Югары Советы исеменә җибәргән открыткасында болай дип язган: "Референдум үткәрүдәге тәвәккәллегез белән тулысынча килешәм. Мин сезгә бигрәк тә дөрес һәм ачык куелган соравыгыз өчен рәхмәтлемен. Әгәр дә мин Татарстан гражданы булсам, Татарстанның мөстәкыйльлегенә, аның бәйсезлегенә "әйе" дип җавап бирер идем". Мәскәү татарларының Татарстан бәйсезлегенә карата мөнәсәбәтләре Рифкать Галимов һәм Нур Гарипов җитәкләгән "Туган тел" җәмгыяте хатында тулысы белән чагылган: "Татарстан суверен дәүләт булсын!" Кайберәүләрнең референдумда Татарстанның татар булмаган гражданнары суверенлыкка тискәре җавап бирер дигән өметләре дә чәлпәрәмә килде. 14 март көнне М. Ш. Шәймиев исеменә юллаган хатында чуваш А. П. Степанов болай дип яза: "Шушы Татарстан өчен авыр көннәрдә Татарстанның суверен программасын тулысы белән яклыйм, чуваш булсам да, Татарстанда туып үстем һәм аның өчен көрәшкә әзермен". Ике солдат анасы Т. Володина М. Шәймиевкә, Ф. Мөхәммәтшинга һәм М. Сабировка юллаган хатында референдумны тулысы белән яклавы хакында хәбәр итә. Ул: "Алла хакына, моннан соң Грозныйлар да, Годуновлар да, Берия дә, Сталин да, Жириновскийлар да булмасын. Радио, телевидение, матбугат чаралары аркылы Хасбулатов, Травкин, Грачёв, Хафизов һ. б. безгә янамасыннар. Күпмилләтле Татарстан халкы үз юлын билгеләде.
...Безнең җитәкчеләргә тимәгез, аларны пычратмагыз", - дип язган.
Бик күп хатларда Россиядә яшәүче руслар һәм башка милләт вәкилләре Татарстанга Мәскәү тарафыннан булган басымга ризасызлык белдерделәр. Мин Оренбургта яшәүче бер рус хатынының хатын оригиналда гына, тәрҗемәсез бирәм: "Здравствуйте, милые татары! Слушаю каждый день гавканье ТВ и радио России (менә сиңа "настоящее радио". - И. Т.) по поводу референдума в Татарстане. Да, плюньте вы на них и на их продажные суды и обязательно отделитесь от России. Правительство России ведёт политику геноцида против народа. Если Вы отделитесь от России, может быть, и выживете. А нам русским не привыкать подыхать под игом наших царьков. Я считаю, что всем нужно отделиться от России и мордве, и чувашам, и всем народам, а нам так и надо, чтобы впредь немного думали, кого в цари выбирали. Мне даже смешно видеть как депутаты России пыжатся, осуждая Вас. Да какое им дело до Татарстана, если все они колышутся под одной дирижёрской палочкой как болванчики. Только одно надо помнить. Если для Татарстана все народы, живущие на этой территории, будут родными детьми, Вы достигнете огромных высот, если же нет, то Вы будете не лучше русских царьков. С уважением, Дубровская Ольга Андреевна". Пятигорск шәһәреннән В. Н. Щёлоков РСФСРның вице-президенты Руцкойга, Генераль прокуроры Степанковка һәм Татарстан Югары Советына җибәргән хатында мондый сорау куя: "Генераль прокурорның, Югары Советның, Ельцинның Татарстанның Россиядән аерылып чыгу ниятенә каршы чыгарга ни хакы бар? ...Татарлар, ничек теләсәгез, шулай хәл итегез, тик русларны гына рәнҗетмәгез, аларны инде Ельцин да җитәрлек рәнҗетте". Самарада яшәүче В. Е. Фирсов Татарстан Президенты һәм Югары Советы Рәисе исеменә мондый сүзләр юллаган: "Самара өлкәсе халкын... сезнең горур республикагыз белән дип санагыз. Шушы елның 21 мартында сезнең халкыгыз Мәскәү экспансиясеннән азат яшәү фикерен ачык белдерәчәк. Без, Идел буенда яшәүче татарлар, чувашлар, руслар һәм башка халыклар, үзебезгә ничек яшәргә кирәк икәнлеген бик яхшы беләбез. Миңа, рус кешесенә, татар халкының кайгылары, иртәгесе көн турындагы уйланулары яхшы аңлашыла... Сезнең белән безнең авырлыкларыбыз уртак, ул да булса иртәгәсе ризыгыбыз, балаларыбыз турында кайгырту. Мин безнең барыбызны да Россиянең хәлиткеч көче булуыбызны тануларын телим". 1992 елның 18 мартында Татарстан Югары Советына Украинадагы "За Вильну Украину" оешмасыннан "Татарстан бәйсезлеге"н тулысы белән яклап килеп төшкән бер хатта "бүген Россия элеккеге СССР халыкларына карата империалистик политика алып бара, ләкин ул ахыр чиктә үзе шушы политиканың корбаны булачак" диелә. Ә шул ук Украинадан Татарстандагы хәлләрне игътибар белән күзәтеп баручы коммунист В. Захарченко Ельцинны һәм аның тирәсендә буталучы Шахрайны, Фёдоровны һ. б.ны СССРны җимерүчеләр дип атый, аларның татар депутатларын боргычларга тырышуларын "административ-тоталитар ысул демонстрациясе" дип бәяли. Ул хатын болай дип тәмамлый: "Татарстан, Кырым, Украина һәм башкалар кебек үк, үз суверенлыгына үзе тавыш бирергә хаклы. Беркемнең дә моңа комачаулык итәргә хакы юк. Иң югары суверен - халык үзе".
Я. Я. Колниншның Ригадан язылган хатында: "Без, Балтыйк култыгында яшәүчеләр, сезнең дәүләт бәйсезлеге, Татарстанның яңа күтәрелеше өчен алып барган авыр көрәшегезне игътибар белән күзәтәбез.
...Мәскәү Кремле сезгә бер яклы рәвештә үзенең империалистик позициясен тукый. Без исә, әгәр дә сез үз акылыгыз белән яшәмәсәгез, Татарстан юкка чыгачак дип уйлыйбыз... Балтыйк култыгында яшәүче халыкларның намуслы күпчелеге Татарстан халыкларына бәхет, азатлык һәм дәүләт бәйсезлеге тели", - диелә. Псков өлкәсендә гомер кичерүче Л. Ф. Баженовның хаты бик кызыклы. Анда мондый сүзләр бар: "Мине 1928 елда туган вотяк (удмурт) Баженов Леонид Фёдоровичны бәйсез Татарстан дәүләте хакындагы референдумыгызда катнашучы итеп санагыз.
...Татарстан дәүләте рус булмаган халыкларның сәяси нигезе булыр. Татарстанга Әстерхан, Оренбург, Урал, Новосибирск һәм монгол чикләренә кадәр җирләр керәчәк. Бу җирлеккә Чечня, Кабарда, Дагстан, Осетия белән союздаш рәвештә вотяклар, коми, мордва, мари, чувашлар һ. б. керәчәк". Мин шушы хатларга нинди дә булса аңлатмалар бирергә дә, андагы кайбер фантастик фикерләрне тәнкыйтьләргә дә җыенмыйм. Минем максат тик читтә яшәүче милләттәшләребезнең, башка милләт вәкилләренең Татарстандагы референдумга булган мөнәсәбәтләрен ачыклаудан гына гыйбарәт. Ләкин алар нигезендә шик-шөбһәсез бер нәтиҗә ясарга мөмкин: Референдум көннәрендә Татарстан ялгыз калмый, аның бик күп теләктәшләре була. Әлбәттә, референдумга, гомумән Татарстаның суверен статусына карата тискәре фикер белдерелгән хатлар да юк түгел. Әгәр мин боларны искә алмасам, дөреслеккә хилафлык кылган булыр идем. Мәсәлән, Самара өлкәсеннән Юдин дигән берәү, доброволецлар җыеп, Татарстанга хәрби һөҗүм ясарга чакырган. Дөрес, аны Абдулов, Галимов, Надиров шикелле татар активистлары бик тиз авызлыклаганнар. Мондый лыгырдаучыларның тарафдарлары да табылмаган. Ләкин русчалап әйткәндә, на каҗдый роток не накинешь платок. Әмма мондыйлар азчылык иде. Референдумның нәтиҗәләре һәркемгә мәгълүм: сайлаучыларның 61,4 проценты Татарстан суверенлыгын яклап чыкты. Бу тарихи җиңү иде. Чөнки Россия Конституцион Суды рәисе В. Д. Зорькин референдум алдыннан РСФСР Югары Советы утырышында: "Әгәр дә референдум соравына "әйе" дигән җавап алынса, бу, бәйсезлек игълан итү өчен, юридик нигез булачак. Моны һәрбер юрист шулай дип санар һәм хаклы да булыр", - дигән иде. Бәлки, ул бу сүзләрне әйтүенә соңрак үкенгәндер дә. Тик бит менә халык әйтмешли, әйткән сүз - очкан кош. Аны кире кайтарып булмый. Референдум татар халкының дәүләти халык икәнлеген тагын бер кат раслады. Декларациябез аның фикере белән ныгытылды. Россия җитәкчелеге, Федератив Шартнамә әзерләп, аны тантаналы рәвештә имзалау көнен билгеләде. Әлбәттә, Татарстан аңа кул куюдан баш тартты. Чөнки аның өчен Россия белән ике яклы тигез хокуклы Шартнамә төзеп, махсус статуска ия булу мөмкинлеге ачылган иде. Татарстан бу очракта да үзенә көрәштәшләр эзләде. Һәм тапты да сыман. Башкортстан һәм Якутия (Саха) шулай ук Федератив Шартнамәгә тискәре мөнәсәбәт белдерделәр. Тик бу юлы да эш башкачарак булды. Мин, Россия һәм Татарстан арасындагы сөйләшү вакытында Татарстан делегациясе җитәкчесенең урынбасары буларак, күз алдымда үткән берничә эпизодка тукталасым килә.
Федератив Шартнамәне имзалау көне итеп 1992 елның 31 март билгеләнгән иде. Безнең сөйләшүләребезнең чираттагы утырышы да нәкъ шушы көнгә туры китерелгән. Ул иртәнге 10 сәгатьтә Россия хөкүмәте урнашкан бинада ачылырга тиеш иде. Без, җыелышып, Россия делегациясе җитәкчесе РСФСР дәүләт секретаре Г. Э. Бурбулисны көтәбез. Ун минут үтте, ә ул һаман юк. Без делегациябез җитәкчесе Татарстанның вицепрезиденты В. Н. Лихачёв белән икәү коридорга чыктык һәм Бурбулис кабинеты ягына юнәлдек. Аның ишеге төбендә кемнәрдер утырып тора. Лихачёв аларны белә: болар Башкортстан җитәкчеләре булып чыкты. Ни көтеп торганнарын бераз соңрак белдек. Бурбулис боларны Федератив Шартнамәгә кул куюга күндерү өчен чакырган булган икән. Максатына ирешкән: Башкортстан Федератив Шартнамәгә кул куйган. Аның Башкортстан өчен генә эшләнгән, ике як та имзалаган кушымтасы кичен безгә килеп иреште. Шушы документ нигезендә Башкортстанның җир асты байлыклары үзенеке, хокук саклау органнары да тик аның карамагында була. Башкортстан Федератив Шартнамәне шушы ташламалар бәрабәренә имзалаган булып чыга. Сөйләшүләр вакытындагы Бурбулисның урынбасары Милләтләр эшләре буенча дәүләт комитеты рәисе В. А. Тишков безгә: "Сез дә имзалагыз Федератив Договорны! Сезгә дә шундый ук ташламалар бирербез", - дип, безнең кылны тартып караган иде. Ләкин инде ул турыда сүз дә булуы мөмкин түгел иде. Татарстан үз позициясендә нык торды. Тишков безнең ныклыкны чакматаш белән чагыштырды. Ишеткәнебезчә, Якутияне дә, аның җир байлыкларын үзенеке итеп тану шарты белән, шушы документны имзаларга мәҗбүр иткәннәр. Ләкин, аерылганны аю ашар, бүленгәнне бүре ашар, дип юкка гына әйтмәгәннәрдер. Россия җитәкчелеге борынгы Римның "Бүлгәләп хаким ит!" традициясен уңышлы кулланды. Башкортстан һәм Якутияне (Саханы) Татарстаннан читләштерә алды. Ә вакыты җиткәч, бу республикалар өчен ясалган ташлама вәгъдәләрен юкка чыгарды. Якутиягә дә, Башкортстанга да җир асты байлыклары тәтемәде, аларга аның хуҗасы булу насыйп булмады. Бүгенге көнне регионнар һәм иң беренче хисапта Башкортстан, Якутия, табышларының 70 процентын Мәскәүгә җибәреп торалар. Ә Татарстан, Бурбулис әйтмешли, башкалар өчен әхлакый үрнәк була алды. Ул, 1994 елның 15 февралендә ике яклы Шартнамә төзүгә ирешеп, Россияне федератив рельсларга бастырды. Аның артыннан башкалар иярде. Россиянең кырыктан артык регионы Федератив үзәк белән ике яклы шартнамәләр төзеделәр, вәкаләтләр бүлештеләр. Ә Үзәк инде регионнары белән вәкаләтләр бүлешеп яшәү юлына баскан икән, бу дәүләт федератив дәүләт дип аталырга хаклы. Татарстан тәҗрибәсе дөнья тарафыннан да танылды. Ул Үзәк белән милли республика арасындагы конфликтны тыныч юл белән хәл итү мисалын булдырды. Рамбуйе шәһәрендә Косово проблемасы тикшерелгән вакытта, сөйләшүләр алып баручылар өстәленә Татарстан белән Россия арасында төзелгән Шартнамә куелган. Бүген исә Татарстанга ирешелгән позицияләренең кайберләреннән баш тартырга туры килә. Бу аңлашыла да. Чөнки Россиядә империалистик көчләрнең позициясе шактый нык.
Алар Россиянең кайбер регионнарын моңа кадәр төзелгән шартнамәләреннән баш тартырга мәҗбүр иттеләр. Һәм әле дә булса "Разделяй и властвуй!" принцибын дәвам итәләр. Татарстанны ялгызлыкта калдырырга тырышалар. Шулай булгач, чигенми мөмкин түгел. Дөрес, хаталар да җибәрмәдек түгел. Алары да булды. Ләкин төп плацдармнарыбызны саклап калдык. Халкыбызның дәүләтилеген раслаган, 1990 елның 30 августында кабул ителгән Декларация һәм 1992 елның 21 мартында үткәрелгән референдум Татарстан өчен аның киләчәген тәэмин итүнең төп базасы булып калачак. Аллага шөкер - без дәүләти халык. Вакыты җиткәч, Ватаныбыз кайтыр. Моңа нинди дә булса шик булуы мөмкин түгел. Татарстан дәүләт төзү юлында Кешелек дөньясы ныклап өченче меңьеллыкка, XXI гасырга кереп китте. Үткән гомер көндәлек вакыйгалар тарафыннан капланып бара сыман. Ә бит чынбарлыкта исә бүгенге вазгыять ул - тик кичәге тормышның дәвамы гына. Шунлыктан бүгенге мәшәкатьләр берничек тә үткән тарихны онытуга китерергә тиеш түгел. Алай гына да түгел, аңа объектив бәя бирү зарур. Ә без исә я онытабыз, я булмаса вакыйгаларга икенче төс бирергә тырышабыз. Бөек шәхесебез Риза Фәхреддин заманында, тарихның дусты да, дошманы да юк, ул барлык халыкларга да тигез карый, тик менә аны язучыларның гына кайвакыт каләмнәре ялгыша, дип язган иде. Һәм бу тарих язучылар өчен җитди кисәтү булып яңгырарга тиеш. Кызганыч ки, без шушы кисәтүне кулланма рәвешендә кабул итә алганыбыз юк әле. Ә бит ошыймы безгә, ошамыймы, булган вакыйгаларны йомып калдырырга ярамый. Әйтик, Беренче рус революциясен бөтенләй диярлек искә алмадык. Әйтерсең лә ул бөтенләй булмаган. Ә бит без, татарлар, ул революциядән иң күп файда күргән халыкларның берсе. Тукаебыз юкка гына аны татарның уяну таңы дип атамаган. Чөнки XX гасыр башында татарлар искиткеч тизлек белән зур яңарыш кичерәләр. Аларның инде онытылып барган дәүләти тойгылары уянды, дәүләтчелек идеясе төп милли идеягә әверелде. Моны аңлау өчен кайбер жандармерия документларына күз ташлау да җитә. Казан жандармерия идарәсе башлыгы 1909 елның 9 августындагы Эчке эшләр министрлыгының полиция департаментына юнәлтелгән депешасында, татарлар арасында милли идеянең ныгуына борчылып, болай дип язылган: "Бу идеянең максаты барлык мөселманнарны бер дәүләткә җыюдан гыйбарәт. Аның тактик алымнары татарларда һәм мөселманнарда милли хис уятуга, автономия, милли мәктәп, милли бердәмлек булдыру, рус йогынтысына һәм хөкүмәтнең руслаштыру сәясәтенә каршы торуга юнәлтелгән... ә киләчәктә Төркестан һәм Кавказ белән союзга кереп, эшне гомумтөрки республика төзүгә кадәр җиткерү күздә тотыла". 1911 елда төзелгән бер жандармерия язмасында "Казан губернасында һәм кайчандыр куәтле булган тарихи татар патшалыгының үзәге Казанда алдынгы татар элементлары җыела" диелгән. Әйе, Беренче рус революциясеннән соң Россия татарлары дәүләтчелекләрен аякка бастыруны максат итеп куялар. Шул елларны Петербург шәһәрендәге татар студентлары, "Татар учагы" оешмасы булдырып, анда шулай ук татарлар өчен махсус республика булдыруны үзләренең бурычлары итеп билгелиләр.
Хәзерге заманда революцияләрне каһәрләү модага керде. Күпләрне революциядән курку хисләре биләп алды. Моны аңлап була, әлбәттә. Чөнки күпчелек революция кан кою, бик зур югалтулар һәм хәтта Гражданнар сугышына да китерә. Әйе, революцияләрдән куркырга кирәк. Ләкин аларның инде булганнарыннан түгел, булырга мөмкиннәреннән курку һәм аларны булдырмауның барлык чараларын да күрү зарур. Октябрь революциясен кисәтү мөмкинлекләре дә булган. Тик шул вакыттагы Керенский, Милюков һәм Львов кебек ил язмышы өчен җаваплы шәхесләр алдан күрә белмәүләре, сәяси куркаклыклары аркасында аларны ычкындырганнар. Шушы уңайдан үзебезнең заманда булып үткән бер революцияне искә алып үтүне кирәк саныйм. Сүз Мариу Соариш җитәкчелегендәге Португалия революциясе турында бара. Анда нәкъ Россиядәге 1917 елдагы Февраль революциясендәге кебек ике властьлылык барлыкка килә. Анда да бер якта - сталинчылар, икенче якта сул партияләр торган. Мариу Соариш нәкъ Керенский кебек урталыкта, аптырашта кала. Шулвакыт аңа АКШның дәүләт секретаре, шалтыратып, Керенский хаталарын кабатлый күрмәгез дип кисәтә. Һәм Мариу Соариш зур компромисслар аша урталыктагы сәяси-демократик көчләр белән союзга кереп, тыныч юл белән җиңеп чыга. Уңнар да, суллар да максатларына ирешә алмый калалар. Гомумән, без күбрәк 1990 елның 30 августында кабул ителгән суверенлык турындагы Декларациясе турында гына сөйлибез. Ә аның тирән тамырларына тиешле игътибар бирмибез. Дөрес, аны кабул итү безнең тарихыбызда зур вакыйга булды. Ләкин, әгәр дә 1920 елны Татарстан барлыкка килмәгән булса, бу вакыйга да булмас иде. Декларацияне, нигездә, 1920 ел тудырды. Ә 1920 ел үзе татарның дәүләти тирән тамырларына килеп тоташа. Татарлар республика оештыру өчен тулы әзерлектә булалар. Аларның алдынгы мәдәният һәм мәгариф системалары, дистәләгән газета-журналлары, миллионлаган тираж белән китап чыгарып торган полиграфик базалары була. Татарларны әллә ни өнәми торган 20 нче елларда РСФСР Халык комиссарлары советы рәисе урынбасары казах Т. Рыскулов Татарстанны бердәнбер өлгергән, җитлеккән республика дип атаган. Һәм ул шулай була да. Россиянең башка республикаларын ул Совет хөкүмәтенең мәрхәмәте аркасында гына яшиләр дип белдергән. 1920 елның 27 маенда Татарстан Автономияле Совет Социалистик Республикасы төзү хакындагы Декретны Совет хөкүмәтенең башлыгы В. И. Ленин һәм РСФСРның Үзәк Башкарма Комитеты Рәисе М. И. Калинин имзалыйлар. Ни кызганыч, бүгенге көндә Ленинга караш та шактый үзгәрде. Янәсе, ул тоталитар дәүләт төзеп калдырган, илдә диктатура урнаштырган. Ләкин без Ленинның үзенең сәләтле көндәшләреннән бер-ике башка югарырак торуын, Россиядәй зур империяне җимереп, властьны үз кулына алуга ирешкән көчле шәхес булуын онытып җибәрәбез. Күп вакыт тарихчылар, агымдагы сәясәт йогынтысына бирелеп, шәхеснең бөеклеген тану белән аның кылган эшләренә бәя бирүне бутыйлар. Әйе, Ленин каты куллы булган, максатына ирешү өчен, кан коюдан да, үтерү-үтертүләрдән дә баш тартмаган. Тик менә болар аның гениаль шәхес икәнлеген тануга комачау булырга тиеш түгел. Әллә Александр Македонский, Чыңгыз хан яки Наполеон явызлыклар кылмаганнармы, дистәләгән мең кешенең башына җитмәгәннәрме, шәһәр һәм авылларны җимермәгәннәрме? Тик аларның данлыклы тарихи шәхес булуларын инкяр итүче юк.
Без исә, бу очракта артык тирәнгә китмәстән, Ленинның Татарстан Республикасын төзүдәге роленә уңай бәя бирергә тиешбез. Әгәр дә шул вакыт республика өчен махсус җир бүленеп бирелмәгән булса, без бүген суверен дәүләт турында сүз дә кузгата алмаган булыр идек. Дөрес, республика шул вакыттагы милләтпәрвәрләребез теләгән рәвештә төзелмәде. Аның территориясе дә, хокуклары да кысылган иде. Шулай булуына да карамастан Татарстанның суверенлык турындагы Декларациясе яралгысы Ленин Декреты нигезендә барлыкка килде. Заманында шушы вакыйга тантаналы рәвештә билгеләнә иде. Дөрес, бу тантаналарның күп өлеше Ленинга, соңрак Сталинга һәм Коммунистлар партиясенә дан җырлауга багышланып, рәсми булмаган фикерләргә урын бирелми иде. Ә бүген бу вакыйгага, гомумән, тиешле игътибар юк. Әмма безгә, киләчәгебезне билгеләү максатыннан, үткән гасырның 20 нче еллар вакыйгаларына тулаем караш ташлау зарур. Моның өчен без иң баштан большевикларның милли сәясәте асылын ачыкларга тиешбез. Һәм сүзне аларның Россияне федератив республика дип игълан итүләреннән, милли республикаларны төзүнең сәбәбен күрсәтүдән башларга тиешбез. Моңа кадәрге тарихи әсәрләрнең күбесендә милли мәсьәләләрне хәл итү большевикларның төп максатларыннан берсе булуы ассызыкланды. Монда 57 процент халкы рус булмаган илдә властьны үз кулларында ныклап тотарга теләүчеләр өчен федерация принцибына күчү мәҗбүри чара икәнлеген онытырга ярамый. Ләкин бу адымны большевиклар тик вакытлы чара гына дип саныйлар. Алар милли азатлык өндәмәсен Октябрь революциясе һәм Гражданнар сугышы елларында рус булмаган халыкларны үз якларына тартуга юнәтелгән уен гына дип саныйлар. 1922 елның сентябрендә И. В. Сталин В. И. Ленинга язган хатында, без, сугыш елларында үзебез дә теләмәстән, шактый күп бәйсезлек тарафдарлары үстердек, һәм алар, бу уенны чынга алып, чын бәйсезлек таләп итә башладылар, ди. Һәм бу "уен"ны туктатуны таләп итә. Шушы рәвештә фикер йөртүчеләр партия сафларында аз булмый. РКП(б) ның VIII съездында милли мәсьәләләр тикшерелгән вакытта, Н. И. Бухарин, без милләтләрнең үзбилгеләнү приницибын күтәреп чыгарга тиеш түгелбез, ди. Н. Осинский бу өндәмәне демонстратив һәм шартлы дип бәяли. Ә Г. Л. Пятаков исә съезд делегатларын аны тик дипломатик уен коралы итеп кенә кулланырга өнди. Д. Б. Рязанов бу өндәмәнең көтелмәгән вакыйгаларга китерүе бар дип кисәтә. М. П. Томский, съезд залына карап, "монда үзбилгеләнү хокукын, милли хәрәкәтне нормаль һәм көтеп алынган хәл дип уйлаучылар юктыр" ди. Ләкин ялгыша, съезд залында андый фикердәге кешеләр шактый күп була. Бу бәйсезлек тарафдарлары кемнәр булды икән соң? Аларның күбесе - милли социалистлар. Аларны күренекле тарихчыбыз Һади Атласи ярым коммунистлар, ярым милләтчеләр дип атаган. Һәм мондыйлар барлык рус булмаган халыклар арасында да булган. Мәсәлән, Польша социалистлары аталарыннан берсе Юзеф Пилсудский "мин социалистик поезддан бәйсезлек тукталышында төшеп калдым" ди торган. Аның өчен төп максат - социализм түгел, ә милли бәйсезлек. Татарлардан Мирсәет Солтангалиев шундыйлардан булган. Тик менә аңа һәм башка татар коммунистларына социалистик поезддан төшеп калу күпкә авыр булган. Хәтта мөмкин дә булмаган дисәм, әллә ни ялгышмамдыр дип уйлыйм. Чөнки алар большевиклар тозагына ныклап эләккән булалар. Алар Совет властеның милли сәясәтеннән татарлар, гомумән барлык мөселманнар өчен азатлык яулауны максат иткәннәр. Тик менә большевистик "уен"ның баштарак Ленинның авыруы, аннан соң үлеме нәтиҗәсендә кискен рәвештә тәмамланасын чамалап бетермәгәннәр. Шулай булса да шактый уңышларга ирешкәннәр. Татарстан һәм Башкортстан республикаларының барлыкка килүе шуңа дәлил булып тора.
Солтангалиев һәм аның тарафдарлары милли республикаларның мөмкин кадәр күбрәк хокуклы булуларын алга сөрәләр. Алар, СССР төзелгән вакытта, барлык республикаларның да тигез хокуклы булып керүләрен таләп итәләр. Ләкин Совет җитәкчеләре моңа каршы була. Бигрәк тә Сталинның җене котыра. Беренчедән, ул республикаларны, аларның бердәмлеген булдырмау максатыннан чыгып, ике сортлы итеп кора. Һәм шуның нигезендә автономияле республикалар ялгыз калалар. Икенчедән, аларның хокукларын киңәйтү түгел, хәтта шул вакыттагы бәйсез саналган республикаларның хокукларын да юкка чыгару ягында тора. Ул моңа ирешүне реаль властьны үзәкләштерелгән партия кулында, ә республикаларда аның җирле органнарында туплау юлында күрә. Һәм шулай эшли дә. Шунлыктан күп вакыт республикалардагы дәүләт органнары уенчык рәвешендә генә карала. Партия секретарьлары аларны турыдан-туры үзләренә буйсынган органнар итеп саный. Дәүләт органнарының җитәкчеләре аларга буйсынып яшәргә тиеш булалар. Димәк, милләтләр язмышы - большевиклар кулында тик уен коралы, ә "дәүләт" дигәннәре уенчык кына. Ил белән дәүләт түгел, партия идарә итәргә тиеш. Ә партия унитар принципларга нигезләнгән. Һәм шунлыктан РСФСР, ә аннан соң СССРда тик формаль федерация булалар. Чынлыкта исә алар федератив киемгә яшеренгән унитар дәүләтләр буларак яшиләр. Шулай да бер искәрмә ясамасак, бу гаделлеккә хилафлык кылу булыр иде. Баштарак республикаларның һәм шул исәптән Татарстанның да алты комиссариаты мөстәкыйль яки республикаларның үзләренә генә буйсына торган булалар. Болар арасында Мәгариф, Сәламәтлек саклау, Эчке эшләр, Юстиция, Җир эшләре комиссариатлары була. Прокурор шулай ук тик республика тарафыннан билгеләнә һәм аңа гына буйсына. Татарстанның автономияле булуын нәкъ менә шушы факт билгели. Тик менә республиканың үзендә хөкүмәтнең автономияле хокукларын кысу алга чыга. Төрле рәвештә барлыкка килгән республикаларда да тик партия органнары гына идарә итәргә тиеш була. Әлбәттә, бу зур ризасызлык тудыра. Татарстанда дәүләт органнарының башында татарлар булса, партия өлкә комитетын читтән китерелгән татар булмаган кешеләр җитәкли. Болар арасында низаг чыгачагы алдан үк мәгълүм була. Моны РКП(б) Үзәк Комитетында бик яхшы беләләр. Алар өчен бу ике якның чәкәләшеп торуы файдага гына. Чөнки ике як та, дөреслек эзләп, Мәскәүгә килә, ярдәм сорый. Бер як өлкә комитеты секретарьларын алмаштыруны таләп итсә, икенче як хөкүмәт башлыгын алмаштыруны сорый. Мәскәү исә җае белән ике якның да гозерләрен үтәгән сыман кылана. Нәтиҗәдә партия секретарьлары һәм Халык комиссарлары советы рәисләре алмашынып кына тора. Шактый күп тарихи хезмәтләрдә үткән гасырның 20 нче елларында Татарстан партия оешмасындагы үзара көрәш группачылык хәрәкәте итеп кенә карала килде. Партия өлкә комитеты секретарьларына каршы чыгучыларга группачылар яки солтангалиевчеләр тамгасы сугылды. Бүген бу мәсьәләгә дә ачыклык кертү таләп ителә.
Моның асылында миллилек ятса да, ике якның тарафдарлары арасында да татарлар була. Алар үзара көрәш алып баралар. Менә нәкъ шушы көрәш группачылык көрәше итеп бәяләнә. Имештер, сул фикерле татарлар уң фикерлеләре белән көрәшәләр. Нигездә исә, көрәш вәкаләтләр бүлү тирәсендә бара. Милләтпәрвәрләр фикеренчә, партия үз эше белән, дәүләт органнары мөстәкыйль рәвештә үз эше белән шөгыльләнергә тиеш. Тик менә партиянең вәкаләтләрне берәү белән дә бүлешәсе килми. Өлкә комитеты секретарьлары дәүләт органнары җитәкчеләрен тик үз кубызларына гына биетергә тырышалар. Ә инде дәүләт органнары башында торган Кәшшаф Мохтаров, Рәүф Сабиров кебек көчле, үз фикерләре булган шәхесләр республиканы чын мәгънәсендәге татар дәүләтчелеге биеклегенә күтәрергә тырышалар. Алар кемнеңдер кубызына биергә теләмиләр. Шунлыктан партия органнары белән тигез хокуклы мөнәсәбәтләр коруны максат итеп куялар. Өлкә комитеты секретарьларын Мәскәү перчаткаларны алыштыргандай алыштырып кына тора. 1921 елның июненнән декабрьгә кадәр республика партия оешмасын А. И. Карпов җитәкли. Аны 1922 елның гыйнварында А. П. Галактионов алыштыра. Ул автоһәлакәттә үлгәннән соң, шул елның июнендә аның урынына Д. Е. Живов билгеләнә. Аны бу постта нибары ике ел торган Б. Д. Пинсон алыштыра. Аннан соңгы секретарь И. Т. Морозовка да җил каршы була. Ул бу урында 1924 елның мартыннан 1925 елның ноябренә кадәр генә утыра ала. Тик моннан соңгы җаваплы секретарь М. Хатаевич кына бу урында 1925 елның декабреннән 1928 елның декабренә кадәр утыра. Аңлашыла ки, бу кешеләр вазифаларына лаеклы була алмыйлар. Алар җирле шартларның нидән гыйбарәт икәнлеген, республиканың кадрларын белмиләр. Болар Татарстан Республикасына тик формаль, уенчык дәүләт итеп кенә карыйлар. Шунлыктан алар Республиканың Үзәк Башкарма Комитеты, Халык комиссарлары советы рәисләре белән бөтенләй санашмыйлар. Үзләрен бердәнбер власть чыганагы итеп саныйлар. Аларның төп эшләре татар хезмәткәрләрен бер-берсе белән сугыштырудан гыйбарәт була. Ләкин совет органнарын җитәкләгән милләтпәрвәр нык егетләр партия өлкә комитетына сүзсез буйсына торганнардан булмый. Һәм авыр, шул ук вакытта югалтулы көрәшләрдә шактый уңышларга ирешәләр. 1921 елда Татарстанда татар теле рус теле белән беррәттән дәүләт теле итеп игълан ителә. Дәүләт органнары эш кәгазьләрен ике телдә төзи башлыйлар. Дәүләт, һәм күпмедер дәрәҗәдә партия дә, халык белән ике телдә сөйләшә башлый. Партия өлкә комитеты да махсус карар нигезендә төп дәүләт һәм җәмәгать органнарында эшләүчеләр өчен ике телне белү мәҗбүр итеп куела. Һәм конкрет рәвештә ике тел белүне таләп иткән җитәкчелек постларының номенклатурасы булдырыла. Әлбәттә, моңа көчле каршылык күрсәтелә. Партия өлкә комитетының XII конференциясендә ул вакыттагы ВКП(б) өлкә комитеты секретаре М. Хатаевичка: "Сез, татар телен өйрәнмәгән руслар республикадан китәргә тиеш, дип әйттегез, шулай булгач китәргә теләгән кешеләр китә башлый аламы?" - дигән сорау бирәләр. Ул моңа: "Конкрет постларның исемлеге нигезендә, татарча белмәгән кешеләр, милләтләре нинди булуга да карамастан, урыннарын ике телне белгән кешеләр өчен бушатырга тиешләр, без моны, һичшиксез, дөрес дип саныйбыз һәм бу эш 1927 елда тәмамланырга тиеш", - дип җавап бирә. Әлеге катгый карар үзеннән-үзе барлыкка килми. Бу дәүләт җитәкчеләренең басымы астында эшләнә. Кайбер секретарьлар хәтта тагы да алгарак атлыйлар. Мәсәлән, шул ук Хатаевич инициативасы белән мәктәпләрдә барлык укучылар өчен дә мәҗбүри рәвештә татар телен укыту кертелә. Һәм бу үз нәтиҗәләрен бирә. Үткән гасырның 50 нче елларына кадәр республикада татар телен камил үзләштерү системасы барлыкка килә. Ул елларда татар телен яхшы үзләштергән руслар саны арта.
Болар барысы да - шактый югалтулы көрәш нәтиҗәсе. Югалтулар беренче көннән үк башлана. Республиканың Халык комиссарлары советы рәисе итеп аны барлыкка китерү өчен җаны-тәне белән бирелеп эшләгән Мирсәет Солтангалиев түгел, ә аның көндәше Сәхибгәрәй Сәетгалиев билгеләнә. 1921 елны республика ачлык афәте кичерә. Ул елның корылыгы белән бергә республикага йөкләнгән 10,5 млн пот икмәк развёрсткасы ачлыкның төп сәбәпләре булалар. Бу развёрстканы үтәүнең һәлакәт икәнлеген күпләр алдан ук әйтеп куя. Ләкин, замандашлары әйтүенчә, Сәетгалиев бернәрсәгә дә карамастан йөкләнгән планны арттырып үтәүне максат итеп куя. Ул моны республика төзелү өчен түләү дип саный. Ә менә Тат ЦИК (Татарстан Үзәк Башкарма Комитеты) секретаре Шамил Усманов шушы планны үтәүне таләп иткән мөрәҗәгатькә кул куюдан баш тарта. "Мин үз халкыма чыгарылган үлем карарына кул куймыйм", - ди ул. Җир эшләре буенча халык комиссары Юныс Вәлидов та шушы фикердә була. Ул халыкның тормышын ничек тә булса җиңеләйтүнең мөмкин һәм мөмкин булмаган чараларын да күрә. Җирсез татарлар өчен махсус посёлоклар булдыра. Авылга заман өчен яңа агротехник чаралар кертә. Авыл хуҗалыгында эшләүче кадрлар әзерләү системасын булдыра. Партия секретарьлары аның бу эшләрен хупламыйлар. Тик Вәлидов баш бирә торганнардан булмый. Аны моның өчен суд җаваплылыгына тарталар. Һәм вакытсыз үлемгә дучар итәләр. Ачлык нәтиҗәсендә республика 300 меңнән артык кешесен югалта. 1923 елны Мирсәет Солтангалиев өстеннән дә суд оештырыла. Бу гади суд булмый. Аны Урта Азия басмачылары һәм шулар арасындагы Зәки Вәлиди белән элемтәгә керергә тырышуда һәм партиянең милли сәясәтенә каршы астыртын эш алып баруда гаеплиләр. Һәм милли республикаларның, өлкәләрнең вәкилләре җыелган 4 нче киңәшмәдә "фаш" итәләр. Аны партиядән чыгаралар һәм Милләтләр эшләре буенча комиссариаттагы җаваплы постыннан азат итәләр. Һәм шуннан йөзләгән милләтпәрвәрне солтангалиевче тамгасы белән төрле җәзаларга тарталар. Мескен Сәетгалиев тә постында калдырылмый. Аны эшеннән азат итәләр. Аның урынына Кәшшаф Мохтаров килә. Тик бу хөкүмәтнең дә гомере озын булмый. Чөнки Кәшшаф Мохтаров - чын дәүләтчелек тарафдары. Ул совет органнарын партия койрыгы рәвешендә түгел, ә гамәли власть итеп күзаллый. Һәм шуның өчен көрәш алып бара. Әнә шул инде әйтеп үтелгән секретарьлар алышынып торуы ниндидер дәрәҗәдә шул көрәш нәтиҗәсе була. Ләкин илдәге билгеләнгән юнәлешне үзгәртү мөмкин булмый. Партия органнары ныгый һәм реаль властька әверелә, ә совет органнары аларның йомышчысы рәвешендә кала. Татарстанда да нәкъ шулай була. 1930 еллар уртасында партия һәм совет органнары арасындагы көрәш туктый. ВКП(б) өлкә комитеты бердәнбер власть чыганагы булып кала. Моның белән бергә республиканың хокуклары да кысылганнан-кысыла бара. 1926 елны Мәскәүдә РСФСР Халык комиссарлары советы рәисе урынбасары Т. Рыскулов җитәкчелегендә автономияле республикаларның хокуклары турысындагы киңәшмә булып үтә. Аның девизы Дагстан Республикасы вәкиле Самурскийның канатлы "Ванька прёт, Осман спасайся!" дигән девизы астында үтә. Бу милли республикаларга бөек державачылык шовинизмы янаган куркынычны билгеләгән сүзләре була. Киңәшмәдә республикаларның үзәк хөкүмәт тарафыннан җәберләнү фактлары китерелә. Аларның автономияләре юкка чыгу ихтималы турында сүз алып барыла.
Кайберәүләр, бигрәк тә К. Мохтаров, Р. Сабиров, бу турыда күп мәгълүматлар китерәләр. Ә Солтангалиев белән тыгыз контактта торган аның фикердәшләре РСФСР Үзәк Башкарма Комитетының җаваплы хезмәткәре Әсфәндияров һәм Чувашия вәкиле Шевле автономияле республикаларны союздаш республикалар итеп үзгәртеп кору һәм рус республикасы төзү идеясен күтәрәләр. Ләкин бу тәкъдим кабул ителми. Киңәшмә бернинди нәтиҗә дә бирми. Ә Казанда партия өлкә комитеты җыйган махсус киңәшмәдә анда кабул ителгән карарларны тар-мар итәләр. СССРның, РСФСРның һәм Татарстанның 1936-1937 елларда кабул ителгән Конституцияләре нигезендә республиканың автономиясе бөтенләе белән бетерелә. Аның элек мөстәкыйль саналган тик республиканың үзенә генә буйсынган алты комиссариаты да башка комиссариатлар белән тигезләштерелә. Алар да моннан соң Мәскәүгә буйсына торган булып калалар. Шулай итеп, республиканың исеме генә кала. Җисеме исә Россиянең башка өлкә һәм крайлары белән тиңләштерелә. Ләкин исеме калуы, аның Россия һәм СССР Конституцияләрендә формаль рәвештә булса да суверен дәүләт итеп билгеләнүе киләчәктә Татарстанның суверен дәүләткә әверелүенә юл ачты. Федерация - ил язмышы 1552 елда Казанның егылуы Россиянең империя булып яши башлавына юл ача. Ул күпмилләтле дәүләткә әверелә башлый. Берничә гасыр эчендә аның составына Украина, Кавказ, Төркестан, Башкортстан һәм башка күп илләр һәм җирләр кушылалар. Әлбәттә, бу иреклелек гамәле генә булмый. Күп вакыт көч кулланыла, кан коела. Яуланган җирләрне кул астында тоту максатыннан, төрле рәвештәге идарә итү ысуллары барлыкка килә. Аларның күбесен гамәли федератив мөнәсәбәтләр дип бәяләү дөреслеккә туры килә. Ул мөнәсәбәтләрнең яралгысы Казанның үзендә барлыкка килгән дисәк тә, хата булмастыр. Чөнки Казан ханлыгы егылганнан соң да, дәүләте юридик яктан яшәвен дәвам итә. Аның хәтта махсус мөһере дә була. Анда "Государева царева и великого князя Федора Ивановича (Алексея Михайловича) всеа Руси печать царства Казанского" дип язылган һәм тәпиен алга күтәргән елан сурәте төшерелгән була. Күтәрелгән тәпи ул - дәүләти вәкаләт билгесе. Чыннан да, мөһер иң җаваплы, әйтик, боерык, рөхсәт грамоталары кебек документларга гына сугылган. Ул 1591 елдан алып 1707 елгача актив кулланылган. Бүгенгә шушы мөһер белән расланган 290 документ мәгълүм. Ул "Казанская изба" дигән махсус төзелгән бинада ике воеводаның да мөһере белән ныгытылган аерым тартмада сакланган. Тартманы бары тик ике воевода һәм дьяклар катнашында гына ачканнар һәм мөһердән файдаланганнар. Әһәмиятле кәгазьгә тиешле мөһер сугылгач, аны янә шул рәвештә урынына куя торган булганнар. Әгәр дә шушы тәртипне ниндидер рәвештә бозу очрагы булса, бу хакта шунда ук Мәскәүгә патша һәм патриархка хәбәр ителергә тиеш була. Ә мөһердән файдаланырга тырышучылар булмый түгел.
1649 елда кабул ителгән Соборное Уложениенең XVIII бүлегендә элеккеге ханлыкта яшәгән халык рус патшасына Казан падишаһы буларак мөрәҗәгать итәргә тиеш булулары турында язылган. Әлбәттә, болар - патша мәрхәмәте җимеше түгел, ә мәҗбүрият гамәле. Чөнки ханлык җирләрендә азатлык өчен көрәш Казан егылганнан соң да 20 елдан артык дәвам итә. Шунлыктан аның Россия составыннан ычкыну җайлары юкюк дигәндә дә чыккалап тора. Әйтик, XVII гасыр башындагы Болгавыр елларда (Смутное время) воеводаларның берсе үтерелеп, икенчесе качкач, дьяк Шульгин, Казан мөһерен кулга төшереп, Казан ханлыгының җирләренә хуҗа булырга тели. Шул көннәрне казанлылар, поляк илбасарларына бергәләп каршы торырга өндәп, күрше төбәкләргә мөрәҗәгать итәләр. Анда мондый сүзләр бар: "...всякие люди Казанского государства, и князья, и мурзы и татаровя, и чюваша, и черемиса, и вотяки, сослалися с Нижним Новым городом, и со всеми городы поволжскими, и горными и луговыми татары, и с лугововой черемисою, и на том, что нам бытии всем и в совете и соединении за Московское и за Казанское государство стояти". Моннан күренә ки, бу елларда ике дәүләт бер булып яшәгәннәр. Соңрак исә Казан патшасы титулы рус императоры титулатурасында 1917 елга кадәр яши. Мәгълүм ки, Казаннан соң Россия составына Хива, Коканд ханлыклары, Бохара әмирлеге дә мөстәкыйль дәүләтләр рәвешендә кушыла. Бөек Финляндия кенәзлеге дә рус империясенә дәүләт буларак кертелә. Аның үз акча системасы, 1910 елга кадәр хәтта армиясе дә саклана. Бу хәлне юридик булмаган, әмма гамәлдәге мәҗбүри федерация дип бәяләргә мөмкин. Тик менә шушы зур Евразия киңлегенә урнашкан күпмилләтле Россия өчен бу гына җитми. 1905-1917 елгы революция җилләре ил капкасын дөбердәтеп, тулы демократия һәм федерация кертүне дәгъвалый. Илдә автономистлар берлеге барлыкка килә. Эсерлар партиясе илне федератив рәвештә үзгәртеп коруны төп максатларның берсе итеп билгели. Украина, Кавказ, Казахстан, Төркестан шулай ук федерация өчен көрәш юлына басалар. Польша исә тулы бәйсезлеккә омтыла. Илдә милли азатлык хәрәкәте елдан-ел тирәнәя һәм киңәя. Федерация рус булмаган халыкларның уртак таләбенә әверелә. I Дәүләт думасында Россияне федератив рәвештә үзгәртеп коруны таләп итүче "миллиҗирле автономия" төркеме барлыкка килә. Аның эшчәнлегендә руслар да, милли депутатлар да, хәтта Дон, Әстерхан һәм Оренбург казаклары вәкилләре дә катнаша. Шушы җирләрнең вәкилләре II һәм IV Думада федерациягә ирешүне максат итәләр. Гомумән, 1905-1917 елларда федерация һәм автономия мәсьәләләре җәмәгатьчелек тарафыннан куелган иң әһәмиятле проблемаларның берсе була. Федерация ил капкасын бертуктаусыз кагып тора. Самодержавие һәм кадетлар партиясе моңа теш-тырнаклары белән каршы. Алар федерация дошманнары, федерациянең исемен дә ишетергә теләмиләр. Кадетлар партиясе үзенең уставына һәм программасына "бердәм һәм бүленмәс Россия" төшенчәсен беренче урынга чыгара. Идеянең авторы партия җитәкчесе профессор П. Н. Милюков үзе була. Ләкин тарих үзе белән шаяруны һич кенә дә өнәми, шаяручыларны җәзага тарта. Аның таләбен үз вакытында ишетмәгән сәяси саңгырауларга шушы җәзаны ныклап татырга туры килә. Шуларның иң беренчесе император Николай II үзе. Ул тәхетеннән колак кага һәм бөтен гаиләсе белән газаплы үлемгә дучар ителә. Шактый йогынтылы саналган кадетлар партиясенең дә язмышы үкенечле була.
1920 елның 21 декабрендә кадетлар партиясенең эмиграциядәге Париж төркеме, шушы мәсьәләне махсус тикшереп, мөстәкыйльлеккә омтылучы халыклар белән илне федератив рәвештә үзгәртеп кору турында килешүләр төзергә кирәк дигән карарга килә. Ә П. Милюков үзе 1921 елның 26 мае көнне шул ук төркемнең утырышында: "Я... долго стоял на этой отрицательной позиции (бердәм һәм бүленмәс Россия позициясендә. - И. Т.), но отвернулся от неё... и уже давно стою за федерацию. Ибо "единая и неделимая Россия" - лозунг, нас погубивший", - дигән белдерү белән чыга. Һәм түбәндәге фундаменталь нәтиҗәне ясый: "Федерация - единственный инструмент удержания единства России". Бик дөрес нәтиҗә. Ләкин инде соң була, терсәкне тешләп булмый. Большевиклар шулай ук федерация дошманнары булалар. Ләкин алар сәяси яктан сыгылмалырак. Һәм тарих таләбенә буйсынырга кирәклеген вакытында аңлыйлар. Әлбәттә, бу адым аларга бик җиңел бирелми. "Правда" газетасының 1917 ел 28 март санында Иосиф Сталинның "Против федерализма" исемендәге мәкаләсе дөнья күрә. Ул эсер Иосиф Окуличның Россия өчен федерация дәгъвалаган мәкаләсенә җавап буларак язылган. Аныңча, имештер, федерация актуальлеген югалткан, ә заман таләбе үзәкләштерелгән дәүләт икән. Шушы ике Иосиф бәрелешендә Сталин җиңелә. Ул, 1924 елны шушы мәкаләсен кабат бастырганда, үзенең хатасын таный. "Без, - дип яза ул, - илдәге милли азатлык хәрәкәтен, кайбер халыкларның инде Россиядән китеп баруларын исәпкә алмаганбыз". Һәм Сталин, нәкъ Милюков кебек үк, федерация - ил бөтенлеген саклап калуның бердәнбер коралы дигән фикергә килә. Аерма шунда гына. Кадетлар бу фикергә соңарып килгән булсалар, большевиклар инде китеп бара торган федератив поездның соңгы вагонына керергә өлгерәләр. Мин соңгы вагоны дим, чөнки 1918 елның 5 гыйнварында бер генә көн эшләп калган Учредительное собрание Россияне федерация дип игълан итә. Большевиклар аны куып таратып кына, инициативаны үз кулларына алалар. 12 гыйнвар көнне Советларның III Бөтенроссия съездында Ленин кулы белән язылган "Декларация прав трудящегося и эксплуатируемого народа" кабул ителә. Анда мондый сүзләр бар: "Советская Российская Республика учреждается на основе свободного союза свободных наций, как федерация Советских национальных республик". Мин бу сүзләрне ничек язылган, шулай, рус телендә бирәм. Ленин федерациянең котылгысыз чара икәнен аңлый. Ләкин ул илгә аның исемен генә бирә. Җисемен исә партия диктатурасы белән буып куя. Шул рәвештә илдә ялган федерация барлыкка килә. Властьта ныгып алу белән большевиклар мәҗбүрият нигезендә барлыкка килгән СССРны унитар дәүләт итеп үзгәртү, ә республикаларны губерналаштыру юлына басалар. РКП(б)ның VIII съездында бу ачык яңгыраш таба. Аның делегатлары милләтләрнең үзбилгеләнү хокукын заман өчен кирәк булган бер уен гына дип бәялиләр һәм инде аны туктатырга вакыт диләр. Ләкин тарихны алдап булмый. Моны Мирсәет Солтангалиев бик яхшы аңлый. Ул 1924 елны үзенең "Тезисы об основах социально-политического, экономического и культурного развития тюркских народов Азии и Европы" исемендәге чын мәгънәсендәге күрәзәчелек үрнәге итеп бәяләрлек хезмәтендә республикаларны бетерергә тырышучыларны панрусистлар дип атый. Аның карашынча, алар, күпме генә тырышсалар да, бердәм һәм бүленмәс Россияне ("единую и неделимую Россию" - текстта шулай. - И. Т.) кайтара алмаячак: "Из опыта последней революции в России мы пришли к выводу о том, что какой бы класс в России ни стоял или ни пришёл к власти, никому из них восстановить былого величия и могущества этой страны больше не удастся... Россия как многонациональное государство русских неизбежно идёт к распаду и к расчленению... Былая Россия, восстановившаяся под нынешней формой СССР, недолговечна. Она преходяще и временна". Инде СССР таркала торган көннәрдә Россия башлыгына әверелгән Б. Н. Ельцин "мин Горбачёв хаталарын кабатламам" ди һәм, 1990 елның августында Казанга килгәч "суверенитетны, никадәр булдыра аласыз, шул кадәр алыгыз" дип белдерә. Ә Уфада, хәтта "йотыгыз" дигән сүзне дә кулланып, шул ук фикерне кабатлый. Ләкин ул да үз сүзендә тора алмады, 1994 елның 15 февралендә Татарстан белән Шартнамә төзеп, чын федерация сукмагына баскан булса да, чигенергә мәҗбүр булды. Аны да империалистик богаулар буды. Һәм ул акрынлап республикаларның, бигрәк тә федерализм хәрәкәтенең башында торган Татарстанның суверен хокукларын буу юлына басты. Ә аның урынына Россия Президенты кәнәфиенә утырган В. В. Путин моны дәвам итте. Республикабыз Конституциясенә каршы суд процесслары, прокурор протестлары яңгырдай яуды. Илдә власть вертикале урнаштырылды, республикаларның мөстәкыйль министрлыклары бетерелде, "суверенитет" төшенчәсен куллану тыелды. Хәтта Россия субъектларының башлыклары да, шул исәптән республикалар президентлары да, өстән генә билгеләнә башлады. Дөрес, республикабыз, 2007 елның июнендә яңа Шартнамә булдыруга ирешеп, Россиянең бердәнбер махсус статуслы республикасы булып кала алды. Ләкин ул ялгыз. Кирәк вакытта безгә берәү дә ярдәм кулын сузмады. Хәтта Мортаза Рәхимов җитәкләгән Башкортстан да! Бүген безнең бергә туганнарча хәрәкәт итү мөмкинлекләребез бар. Ике Рөстәм уртак тел таптылар кебек. Ләкин аларга да җиңел түгел, Алла ярдәм бирсен үзләренә! Заманалар авыр, "ил корабын җил сөрә", Россиягә куркыныч яный. Явыз көчләр дәүләтчелегебезне упкынга өстериләр, милләтебезнең җанын сорыйлар. Алар, республикаларны бетереп, федерациянең җисеменнән генә түгел, инде исеменнән дә баш тартуны таләп итәләр. Шуның белән, бәлки үзләре дә аңламастан, Россиянең үзен дә упкынга өстериләр. Яңа шартларда илнең бөтенлеген саклап калу миссиясе яңадан Президент итеп сайланган В. В. Путинга йөкләнә. Башкарып чыга алырмы икән ул бу миссияне? Сайлау кампаниясе вакытында аның президентлык программасы рәвешендәге берничә мәкаләсе дөнья күрде. Аларның берсе милли проблемаларга багышланган. Ул бик тә каршылыклы. Күрәсең, бу - аның үзенең эчке каршылыклары чагылышыдыр. Аның күзләрен дә импералистик сөрем томалагандыр. Ләкин, ничек кенә булмасын, ул милли мәсьәләнең фундаменталь икәнлеген таныган. Тик менә аның фундаментальлеге нидән гыйбарәт икәнлеген генә күрсәтмәгән, милли мәсьәләнең нәрсә икәнлеген, аның ниләрдән торганлыгын ачыкламаган. Ә бит югыйсә аның берничәсе ярылып ята, көндәлек тормышта үзен сиздереп тора.
Боларның беренчесе - рус булмаган милләтләрнең физик исәнлеге, яки сакланып калу мөмкинлекләре. Икенчесе - аларның телләренә, гореф-гадәтләренә яшәү гарантиясе тудыру. Һәм инде өченчесе - милли республикаларның киләчәге. Авторның боларга җавабы бармы? Ни кызганыч, юк. Анда рус теле, рус әдәбияты, тарихы һәм мәдәнияте беренче урынга чыгарылган, рус булмаган халыкларның телләре, мәдәниятләре, тарихлары шуның өлешен генә тәшкил итәргә тиешлеге күрсәтелгән. Боларны укыгач, "Кая соң монда тигез хокуклылык?" дигән сорау туа. Белем бирү стандартларыннан милли өлеш алып ташланды, милли мәктәпләрнең саны кыскарганнан-кыскара бара. Бердәм дәүләт имтиханы (БДИ) тик рус телендә генә алына. Шушымы икән тигез хокуклылык? Республикаларның хокуклары турында сөйләп тә торасы юк. Алар кимегәннән-кими бара. Алай гына да түгел, аларны бетерү турындагы фикер куерганнан-куера. Кара көчләр "федерация" атамасыннан да баш тартуны, илне унитар дәүләт итеп игълан итүне таләп итәләр. Путинның әнә шул мәкаләсендә илдәге федерализм язмышы турында бер сүз дә булмавы, - күрәсең, шуның чагылышыдыр. Анда руслар дәүләтне оештыручы бердәнбер милләт итеп күрсәтелгән. Ә бу исә һич кенә дә тарихи дөреслеккә туры килми. Инде телгә алынган В. Сергеевич үзенең "Древности русского права" хезмәтендә документаль рәвештә татарларның рус тарихында тирән эз калдырганлыкларын, аларның таркалган вак кенәзлекләрен бергә җыеп, Мәскәү дәүләтен төзүгә зур өлеш керткәннәрен раслаган. Русларны дәүләт тотучы бердәнбер милләт итеп күрсәтү Россиянең гамәлдәге төп законына да каршы килә. Аның кереш өлешендә Конституция күпмилләтле Россия халкы исеменнән кабул ителгәнлеге, ягъни барлык халыкларның да дәүләт төзүче булулары күрсәтелгән. Федератив дип саналган дәүләттә башкача була да алмый. Бәлки, бу мәкалә - җәмәгатьчелек фикерен белү өчен язылган лакмус кәгазе генәдер. Шулай дип уйлыйсы килә. Чөнки өр-яңадан Президент булып эшли башлаган кеше, милләте нинди булуына да карамастан, илдәге барлык халыкларның да мәнфәгатьләренә махсус игътибар бирергә тиеш. Күпмилләтле дәүләт башында торган кешегә үзен рус итеп кенә түгел, татар, башкорт, чечен һәм башкалар булып та хис итә белү зарур. Шунсыз милли мәсьәләнең нидән гыйбарәт икәнлеген аңлау мөмкин түгел. Ә аңламагач, аны хәл дә итеп булмый. Ил башында торучыларга заман таләбен күрә һәм аңлый белү кирәк, чөнки тарих үзеннән сабак алырга тырышучыларга гына юл ача. Ә аны өнәмәүчеләрне җәзага тарта. Алар Милюковның "единая и неделимая Россия" - лозунг, нас погубивший... федерация - единственный инструмент удержания единства России" дигән сүзләрен хәтерләренә киртләп куйсыннар иде. Шулай булганда гына, ил бердәм, бөтен һәм имин булачак. Федерациядә власть вертикале буламы?
Сүз Россиядә власть вертикален урнаштыру таләбе турында бара. Имештер, дәүләттә бер власть кына булып, аның җебе турыдан-туры республика, өлкә, край һәм хәтта район һәм авылларга ук сузылган булырга тиеш. Җепнең очын, яки дилбегәне, бер Федераль Үзәк кенә тотарга тиеш. Монда да аз гына төгәлсезлек җибәрдем, хатамны тизрәк төзәтим. Бу очракта федераль дигән сүз коры куык кына, кешеләрне алдый торган уенчык кына булып кала. Чөнки федераль дәүләттә андый җеп, яки дилбегә була алмый. Федераль дәүләттә ике яссылыктагы идарә итү рәвеше була. Галимнәр федерациянең төп сыйфаты вәкаләтләр бүлешү икәнлеген таныйлар. Яссылыкның берсе Федераль Үзәк булса, икенчесе - федерация субъектлары. Чын федератив дәүләтләрдә болар арасында вәкаләтләр бүленгән, аларның һәр икесе үз эшләрен башкара. Федераль Үзәк федераль законнарга таяна, федерация субъектлары, үз вәкаләтләрен башкарганда, үз законнарына таяналар. Һәрбер яссылыкта үз законнары өстенлек итә. Әгәр дә, әйтик, Федераль Үзәк федерация субъекты вәкаләтләренә керә икән, анда үз тәртипләрен урнаштырырга тели икән, ул вакытта тиешле Югары суд федерация субъекты ягында булып, аны яклап чыга. Мәсәлән, Федерация өлгесе булып танылган Америка Кушма Штатларында бу нәкъ менә шулай. Тик менә Россиянең кайбер җитәкче даирәләре генә шуны аңларга теләми. Россиянең үз Конституциясе дә Федератив Шартнамә дә әнә шушы ике яссылык булуына ишарә ясыйлар кебек. Татарстан һәм Россия арасындагы 1994 елның 15 февралендәге Шартнамә дә нәкъ шушы юнәлештә. Анда һәр ике якның вәкаләтләре тәфсилләп күрсәтелгән. Уртак вәкаләтләр буенча аерым килешүләр булырга тиешлеге дә ярылып ята. Мәгълүм ки, бу Шартнамә гамәлдән чыкты. Аның урынына 2007 елның 7 июлендә Россия Президенты тарафыннан расланган һәм шуның белән закон төсен алган Шартнамә барлыкка килде. Монда вәкаләтләр бүлешү мәсьәләсе махсус каралмаган, властьның ике яссылыкта булырга тиешлегенә хәтта ишарә дә юк. Бу - власть вертикален урнаштыру хикмәте. Ләкин шулай булса да Шартнамә 
- Татарстанның суверен дәүләт икәнлеген раслый торган документ. Безнең өчен аның кереш өлеше бигрәк тә әһәмиятле. Чөнки анда бу документның Татарстанда үткәрелгән референдум нигезендә төзелгәнлеге дә әйтелгән. Димәк, ниһаять, референдум танылган. Шулай булгач, Татарстан шушы референдум нәтиҗәсе нигезендә, үз вакытында Валерий Зорькин әйткәнчә, үзенең бәйсезлеген игълан итәргә дә хаклы. Бу сүзләр тулысы белән халыкара юридик нормаларга туры килә. Гомумтанылган халыкара юридик документлар үзбилгеләнү хокукын, халыкларның үз дәүләтләрен төзү яисә ирекле рәвештә башка бәйсез дәүләткә кушылу дип таныйлар. Без бүген сүзебезне бәйсезлек игълан итү турында алып бармыйбыз. Хәзергә сүз фәкать суверенлыгыбызны, республикабызның махсус статусын тану һәм таныту турында гына бара. Мин хәзергә дим, чөнки Россиянең үз киләчәге нинди булыр? Алда ниләр булачагын Аллаһы Тәгалә үзе генә белә. Алдыбызда авыр үрләр бар әле, безгә аларны лаеклы рәвештә үтү җиңел булмас. Чөнки югалткан кыйммәтләрне кайтару гаять кыен. Ә алар бихисап. Аларны эзләү һәм барлау шулай ук бурычларыбызның берсе булып тора. Өметсезлеккә бирелмәстән, милләтебезнең акыл һәм гамәли көчен туплый алсак, боларның барысын да булдырып була. "Сөт калса, ватан кайтыр!" Ә бу очракта без бит әле тик дәүләтчелек проблемасына гына кагылдык. Аптырашта калуның егетлек түгел икәнлеген онытмыйк! Революция һәм татарлар Мин бу очракта сүземне революцияләргә багышлыйсым килә. Чөнки соңгы елларда аларга карата тик тискәре караш кына хөкем сөрә. Ә бит аларның төрлесе була. Әйтик, Англиядәге 1688 елгы "Данлы революция" тарихка кереп калган. Аннан соңгы француз революцияләре, дөньяның төсен үзгәртеп, аны демократик үсеш юлыннан җибәргәннәр.
1905-1907 еллардагы революция шулай ук Россияне яңарыш, демократия юлына алып керде, анда яшәгән халыкларга яшәү өмете бирде. Тукаебыз юкка гына "уяндык без бишенче елның бер таңында" дип язмагандыр. Әйе, бу революция татарның милли аңын уятты, аның максатын ачыкларга мөмкинлекләр ачты. 1917 елда булып үткән бөек Октябрь революциясенең 90 еллыгы килеп җитте. Шул вакыйгаларның шаһиты америкалы журналист Джон Рид инкыйлаб көннәрен дөньяны тетрәткән ун көн дип бәяләгән иде. Бу чыннан да шулай. Чөнки ул Россияне генә түгел, гомумән кешелек дөньясының астын өскә китерде. Колониаль империяләр җимерелде, колонияләр урынында бәйсез дәүләтләр үсеп чыкты. Һәм башка бик күп позитив үзгәрешләр хасил булды. Россия империясе урынында республикалардан торган СССР төзелде. Тар хокуклы, җире шактый кысрыкланган рәвештә булса да, Татарстан Автономияле Совет Социалистик Республикасы калкып чыкты. Әгәр дә шул вакытта республика төзелмәгән булса, бүген аны барлыкка китерү мөмкин булмас иде. Бернинди суверенлык декларациясе дә, референдум да, Россия белән шартнамә төзү дә чынга ашмас хыял булыр иде. Һәм инде рус патшалары яулаган җирләр урынында бәйсез дәүләтләр төзү ихтималын башка да китереп булмас иде. Дөрес, барысы да ал да гөл булмаган анысы. Революция халкыбызга зур афәтләр дә китерде. Моны беркем дә инкяр итә алмас. Авыр репрессияләр, эзәрлекләүләр, сугыш афәте милләтебезнең яшәешенә, телебезгә, динебезгә зур зарар китерүен һич кенә дә онытырга ярамый. Дөньяда төрле вакытларда булган бер генә революцияне дә бер яклы гына бәяләү мөмкин түгел. Алар, бер яктан, яшәешнең бер этәргече булсалар, икенче яктан, халыкларга бик күп зыян да китергәннәр. Заманында Англия һәм Франциядә булып үткән революцияләр тарихы шуны күрсәтә. Октябрь революциясе шулай ук чыгарма түгел. Ләкин революцияләр беркайчан да сәбәпсез башланмый. Аларның төп сәбәбе халыкның күпчелеге искечә яши алмауга кайтып кала. Россиядәге 1905-1907 еллар һәм 1917 ел революцияләренең дә сәбәпләре шул ук. Халыкның күпчелеге искечә яшәргә теләми, радикаль үзгәрешләр таләп итә. Россия өчен уңышсыз дәвам иткән Беренче бөтендөнья сугышы халыкның хәлен түзә алмаслык дәрәҗәгә җиткерә. Патша һәм аның хөкүмәте ил белән идарә итә алмыйлар. Революцион ситуация туа, бу хәл патшаны, ә аннан соң хәтта Вакытлы хөкүмәтне дә үлемгә дучар итә. Болары турында күп язылды. Тик менә революциянең милли төсмеренә әлегәчә тулы бәя бирелгәне юк. Чыннан да, ни өчен бу революцияләрдә рус булмаган халыклар күпләп катнаша соң? Анда татарларга ни калган, аларга ни җитмәгән? Менә бу сорау бүген дә бик күпләрне борчый.
Моңа җавап эзләгәндә, татарларның XX гасыр башында яңарыш кичереп, яңача яшәү рәвешенә күчеп килүче халык булуларын онытырга ярамый. Татар - бу чорда дистәләгән газета-журнал, ел саен миллионлаган тиражлы йөзләгән китап чыгарып килгән халык. Ул газета-журналларны - үз арасында гына таратмыйча, башка милләтләргә дә җиткерә. Ул үз мөмкинлекләренә генә көйләнгән мәктәп системасы булдыра һәм Россиянең иң мәгърифәтле милләтенә әверелә. Тик менә милләтнең мәгарифе, мәдәнияте жандармерия кысаларына җайланган иске системага сыймый. Аның күпкырлы эшчәнлеге жандармнар контроле астында тора. Исламчы мөһере сугылган дистәләгән милләтпәрвәр сөргенкаторгаларда иза чигә. Татар моңа риза була алмаган, әлбәттә. Татар халкының күпчелеге авылда яшәгән. Алар җирсезлектән интеккән: җирләре русларныкы белән чагыштырганда 1,5-2 тапкыр азрак булган. Татарның тик 3 проценты гына 12 дисәтинәдән артыграк җиргә ия булган. Шунлыктан татар крестьяннары руслар белән бергә аграр хәрәкәттә катнаша килгәннәр. Җирсезлек татарны илләрен ташлап, башка җирләргә бәхет эзләп китәргә мәҗбүр иткән. Шунлыктан завод-фабрикаларда да, Донбасс, Урал, Себер шахталарында да аларның саны шактый булган. Һәм алар да, башкалар белән бергә, эшчеләр хәрәкәтендә актив катнашканнар. Ләкин татар, эшче булса да, крестьян булса да, фабрикант яки завод хуҗасы булса да, татарлыгын һәм бигрәк тә динен саклап килгән. Аның милли аңы сыйнфыйлыкка үрелеп барган. Татарны сыйнфыйлык бүлгәләсә дә, милли аң, ниндидер рәвештә булса да, аның барлык катлауларында да бердәмлек хисләре тудыра килгән. Революциянең бер үзенчәнлеге шунда ки, ул тирәнәя барган саен, сыйнфыйлыкны беренче урынга өстерәп чыгара. Патша бәреп төшерелгәннән соң, татарлар арасында да таркалу көчәя. "Без хәзер көннәнкөн аерылабыз, крестьяннар рус крестьяннары белән бергә бара. Эшчеләребез рус эшчеләреннән, әлбәттә, аерылмый, кайсыбыз социал-демократ булдык, кайсыбыз социалист-революционерларга язылды, беребез - милләтче, икенчебез милләтне инкяр итә... Халык аерылды, элек тә юк дәрәҗәсендәге аз көчләребез хәзер бөтенләй таркалды", - дип ачынып язган социалист Фуат Туктаров. Мәсьәләнең катлаулылыгы - социалистларның үз араларында бердәмлек булмауда. Мулланур Вахитов тарафыннан төзелгән Мөселман социалистлар комитетында большевиклар да, меньшевиклар да, эсерлар да була. Ләкин комитетның күпчелеге сыйнфыйлыкны беренче урынга чыгара. Фуат Туктаров та, шушы оешмада булуына карамастан, М. Вахитовтан аермалы буларак, миллилекне беренче урынга куя. 1917 елның 2 июлендә үзе чыгарган "Корылтай" газетасының баш мәкаләсендә татарлар алдында торган бурычларны ачыкларга тырыша. Аның фикеренчә, нинди дә булса партиялелек принцибыннан баш тарту шушы бурычларның нигез ташы булып тора. Ул бигрәк тә большевикларны нык тәнкыйтьли. Ул аларны "энә очыдай" бер партия дип атый. "Безнең дә үзебезгә күрә большевик дигән партиябез бар. Большевиклар бүген үк Русия татарлары арасында социализм кертмәкче булалар. Бездә дә үзенә күрә анархия башланып бара". Шул ук вакытта автор татар байлары һәм алпавытларының милли эшләрдән читләшүен дә күрсәтеп үтә. Ул, революциянең теләсә нинди очракта да русларга файдалы булачагына басым ясап, татарның бернәрсәсез калу мөмкинлеген кисәтә. "Без хаким милләт түгел, бездә байлык та, гыйлем дә, мәгариф тә, мәдәният тә юк. Без зәгыйфь, сырхау, әлегә кадәр кол булып, изелеп яшәгән бер халык бит", - дип яза ул.
Газетасының бер санында Фуат Туктаров Россиядәге сәяси хәрәкәтне өч агымга, яки кадет, гомум-социалистик юнәлеш һәм большевизмга бүлеп күрсәтә һәм аларга булган мөнәсәбәтен түбәндәге рәвештә билгели: "Русиянең шул хәленә, шул өч агымына, тартышына без төрки-татарларның мөнәсәбәте ничек соң? Без, әлбәттә, кадетлар белән бергә бара алмыйбыз. Айя Суфияга дип ясаган түр тәреләрен без күтәрешеп бара алмыйбыз инде, аңа безнең көчебез җитми, кулыбыз күтәрелми. Без, әлбәттә, большевиклар да була алмыйбыз. Бездә бу көннән үк социализм кертерлек кадәр гыйлем юк әле. Без әле социализм түгел, республика сүзен дә быел гына ишеттек, капитал дигән сүзне дә хәзер генә өйрәнергә тотынмакчы булабыз әле. Без әле социальный революцияне генә түгел, хәзер ясалып килә торган сәяси революцияне дә көчкә-көчкә генә аңлыйбыз. Аңа да әзерләнеп куя алмаганбыз. Без большевиклар белән бергә бара алмыйбыз. Бара алмыйбыз гына түгел, хәтта арабызда большевик булган, йә большевик фикерен тарата торган халык безнең милләтебезгә, төркилегебезгә... зарар итәчәкләр". Шул ук вакытта автор рус халкына дустанә мөнәсәбәт, ә Вакытлы хөкүмәткә үпкәсен дә белдерә: "Мөселманнар рус халкы белән әлегә кадәр бергә булдылар, мәмләкәтне бергә сакладылар, тик хөкүмәт үзе генә безне какмасын, безнең дә дөньяда барлыгыбызны, бар булырга, яшәргә теләгәнебезне онытмасын". Тик менә Туктаров кебекләрнең тырышуларына да карамастан, 1917 ел татар яшәешенә сыйнфыйлык принцибын ныклап урнаштыра. Татарлар яз һәм җәй айларындагы эшчеләр забастовкаларында, крестьяннар хәрәкәтендә, армия сафларындагы солдат оешмаларының эшчәнлегендә ныклап катнашалар. Ләкин татар икәнлекләрен онытмыйлар. Киресенчә. Күп җирләрдә диярлек йөзләгән мөселман оешмасы барлыкка килә. Алар милли агарту эшен киң җәелдереп җибәрәләр. Армиядә мөселман частьлары төзелә. Хәтта милли корпус та оештырыла башлый. Бу хәл халыкның күпчелеге революциягә, бигрәк тә радикаль таләпләр куйган сул партияләргә, өмет баглавы турында сөйли. Октябрь көннәре якынлашкач, инде канлы бәрелешнең булачагы ачыклангач, Бөтенроссия мөселманнары Хәрби Шурасы татар солдатларын анда катнашмаска өнди. "Менә шундый кара көннәргә ирешмәс өчен, без Советлар белән армиянең тавышына колак салырга һәм большевиклар тарафыннан булачак выступлениегә бар көчебез белән каршы торырга тиешбез", - дип яза "Безнең тавыш" газетасы. Ләкин фактлар татар солдатларының бу өндәүгә колак салмауларын күрсәтә. Алар "төннәрен ач килеш, большевиклар белән сугыштылар, байтак кына авырлыкларга очрадылар" дип уфтанучылар да аз булмый. Дөрес, чуалышларда барлык халык катнашты дип уйлау зур хата булыр иде. Нигездә, Казан вакыйгалары, гомумән, юнкер һәм солдатлар арасындагы бәрелеш кенә итеп каралырга тиеш. Аларга хәтта тулы сәяси төс бирү дә бик урынлы булмас иде. 24 октябрь кичендә Казан Советының солдат секциясенең рәисе Н. Ершов тәкъдиме белән гарнизондагы 1889 елны хәрби хезмәткә чакырылган содатларны өйләренә кайтарып җибәрү хакында карар кабул ителә. Хәрби округ командованиесе, моңа җавап итеп Ершовны һәм Казан большевиклар оешмасының җитәкчесе К. Грасисны кулга алу өчен, юнкерлар җибәрә. Тик солдатлар Ершовны юнкерларга бирмиләр. Гарнизонда атышлар башлана. Тик шуннан соң гына вакыйгаларга сәяси төс керә башлый. Шушы урында бер уйдырманы фаш итү урынлы булыр иде. 1934 елдан башлап тарих китапларына, беренче буларак "Очерки истории татарской партийной организации" исемле китапка, Казандагы кораллы восстание Петроград РСДРП(б) Үзәк Комитетыннан алынган күрсәтмә нигезендә башланды дигән раслама кереп урнаша. Имештер, 23 октябрь кичендә Казан большевиклар оешмасының комитет утырышы була, анда Үзәк Комитетның күрсәтмәсе укыла һәм шуның нигезендә кораллы восстание үткәрү турында карар кабул ителә. Чынлыкта исә, Петроградтан бернинди күрсәтмә дә килми, әйтеп үтелгән утырыш та булмый. Һәм инде бернинди карар да кабул ителми. Комитет әгъзалары өчен гарнизонда башланган вакыйгалар бөтенләе белән көтелмәгән хәл була. Вакыйгалардан соң 3 көн үткәч, 30 октябрь көнне РСДРП(б) комитетының җирле утырышында аларга анализ ясала. Анда рәислек кылган А. Карпов "соңгы көннәрдәге вакыйгалар Петроградтагы власть алмашынуы турындагы хәбәр алынганчы ук башланды һәм аларга комитет түгел, ә аның аерым әгъзалары җитәкчелек итте" дип белдерә. Комитетның тагын бер әгъзасы Иван Мохов үзенең истәлекләрендә:
"Кабынып киткән бәрелеш комитет өчен көтелмәгән хәл булды", - дип яза. Димәк, 1917 елның октябрендәге Казан вакыйгалары, нигездә, хәрби гарнизон вакыйгалары гына булган. Һәм анда эшчеләр, шул исәптән татар эшчеләре дә, актив катнашмаган. Аңа сәяси төс бирергә тырышу большевикларның җитәкчелек ролен күрсәтергә тырышу максатыннан килеп чыккан. Әгәр дә инде большевиклар комитеты өчен дә башланып киткән вакыйгалар көтелмәгән хәл булган икән, гади халык өчен баштарак ул бер уен кебек кенә кабул ителгән. Әле күпләр шул уеннан уймак чыгасын хәтта чамалый да алмаганнар. Газеталардагы материалларга караганда, шәһәр халкының күпчелеге атышларны читтән генә, спектакль карагандай күзәтеп торган. "Сугыш мәйданы" Академия бистәсендә булганга күрә, шул тарафтан атылган туп вә шрапнельләрдән шәһәрнең урта ягы гына зарарланган. Шәһәрнең мөселманнар яшәгән ягында һичбер төрле хәвеф булмаган. "Хәтта шәһәрнең бу кисәгендәге мөселманнар 25 октябрьдә атышның кызу вакытында Кабан күле буена җыелып туп атуларын тамаша кылып тордылар", - дип язды "Кояш"газетасы. Ә менә милли оешмаларның җитәкчеләре башланган атышларга битараф була алмыйлар. Алар моның зур ыгы-зыгыларга китерүенә шикләнмиләр. Чөнки солдат массаларына Николай Ершов, Карл Грасис һәм дәүләт акчасын карта уйнап оттырганы өчен кулга алынып, гауптвахтадан качып, солдат арасына сыенган подпоручик Гроздов шикелле шикле кешеләрнең йогынтысы көчле була. Алар солдатларның сугышка каршы булган хисләрендә уйныйлар. Һәм инде, әлбәттә, зур популярлык яулаган булалар. Гарнизонда хезмәттә торган татар офицерлары бертуган Ильяс һәм Җиһангир Алкиннар, Якуб Чанышев боларның барысын да яхшы белгәннәр. Шунлыктан Бөтенроссия мөселманнары Хәрби Шурасы татар солдатларының вакыйгаларда катнашмавын телиләр. Татар солдатларын татар бистәләре иминлеген сакларга китүләрен хуп күрәләр. Моны шушы газетаның 29 октябрь санында гарнизон мулласы яки ахуны Гатаулла Баһаветдиневнең "24 октябрь төнендә" мәкаләсе дә раслый. Мәкалә болай башлана: "Кичке сәгать 7. Котлары очкан кешеләр төркеме, узган-барган кешеләрне туктатып, яңа хәбәрләр сорашып, урам чатларында якты фонарь төпләрендә торалар. Күп кешеләр, капкаларын ачып, акрын гына шәһәрдән читкә тынычлык эзләп таялар. Кем кемгә, нәрсә өчен, кем өчен аталар?" Нәкъ шуларны ачыклау максаты белән автор Бишбалтага, 95 нче полк составындагы меңгә якын кешесе булган татар ротасына таба юл тота. Трамвай йөрмәгәнлектән, ул, карт татар арбачысын күндереп, дамба аша чыга. Һәм 20 ләп юнкерның дамба башында каравылда торганлыгын күрә. Ләкин алар мулланы рәсми кеше булганлыгын күргәч тоткарлап тормыйлар, үткәреп җибәрәләр. Бишбалтадагы хәлне Гатаулла хәзрәт болай тасвирлый: "Кап-караңгы. Бишбалта белән шәһәр арасында снаряд шартлаштыргалады". Бу инде - юнкерлар һәм солдатлар арасында башланып киткән бәрелешне тасвирлау. Әлбәттә, ахун кешене кемнең кем белән сугышуы әллә ни кызыксындырмый. Ул, башланган бәрелеш - русларның үзара булган эчке эшләре, һәм инде анда татарлар катнашырга тиеш түгел, дип уйлый. Ул Бишбалтага татар солдатлары, шуны аңламыйча, әллә кемнәр коткысына иярмәсеннәр дип бара. Һәм, чыннан да, баруы юкка гына булмый икән шул. Казармага барып керсә, ни күрсен: "Мөселман ротасындагы солдатларның кайсы иптәшләренә булышырга киткән, ә офицерлар канцеляриядә математик мәсьәлә хәл кылышып утыралар". Математик мәсьәлә дигәне шуннан гыйбарәт икән: шәһәр руслары бер-берсенә каршы атышалар, ә мөселман солдатларына нинди юл тотарга? Һәрберсе шул сөаль белән аптыраган. Ахун исә татар солдатларын Татар бистәсенә чыгарып, андагы татарларның иминлеген тәэмин итү күпкә кулай булыр дигән теләктә килгән була. Ләкин солдатлар мулла абзыйларының сүзенә әллә ни колак салмыйлар: имештер, алар Татар бистәсенә китсә, рус солдатлары аларны юнкерларга сатылган дип уйлаулары ихтимал. Алай гына да түгел, төнге сәгать 12 дә алар башка хәрби частьларга вәкилләр җибәрәләр һәм, андагы татар солдатларының да юнкерларга каршы фикердә икәнлеген ачыклагач, рус солдатлары белән гомуми полклар составында революция солдатларына кушылу турында карар кабул итәләр.
Казандагы вакыйгалар турында Казаннан берәү, хәрби кеше булырга кирәк, хәрәкәттәге армия газетасына, гарнизонның күпчелеге ни өчен сугышканлыгын белми, дип яза. Икенче бер хәрбиләр чыгарган газетада Казандагы вакыйгалар турындагы хәбәрдә "образовался ревштаб во главе с юнцом прапорщиком Ершовым" диелгән. Татарларның Казандагы революцион вакыйгаларда катнашуын Хәрби Шура әгъзасы, солдат арасында кайнаган прапорщик Садри Вәлиди тасвирлый: "Без татарларның да бик күп милли теләкләребез бар иде. Ләкин тарихлар буенча безнең каныбызга сеңеп килгән куркаклык, тарихи бер җебеклек безне шушы вакытларда украиннар артыннан барудан тыйды. Без һаман да, үзебезнең теләкләребезне бар итәр өчен, Иван Иваничларга йөгердек, аларның бусагаларын туздырдык. Билгеле, шуның аркасында безнең бер теләкләребез дә мәйданга килә алмады". Әлбәттә, бу сүзләрне язганда инде, аңарда зур бер үкенеч туган була. Ул да булса, бу үкенеч татарның революция көннәрендә милли аңлашу рәвешендә үз юлын таба алмавы белән бәйләнгән. Бу кешенең русларга карата бернинди дошманлыгы да юк, ул аларга карата бернинди дәгъва да белдерми, тик аларның һәр сәяси партияләренең үз максатлары булуын инкяр итә. Ул бик күп татарларның "Бөтен власть Советларга" өндәмәсен яклап чыгуын да хата дип саный. Аны Советларның күпчелеге тик руслардан гына торуы борчый. "Тик руслардан гына гыйбарәт Советларның без татар демократиясе өчен файдасы бик аз булыр. Без, татарлар, хәзер үзебезгә генә ышанырга тиешбез, үз файдабызны тик үзебез генә үтәячәкбез. Шуңа күрә без хәзердән соң, үз арабыздагы бөтен ызгышларны ташлап, эшкә керешергә, солдатлар белән эшчеләр бергә кушылып, үзебезгә бер мөселман солдат, эшчеләр һәм крестьяннар шурасы төзергә һәм шул килеш мохтар татар дөньясының бөтен хакимиятен шуңа тапшырырга тиешбез". Әгәр бу шулай эшләнмәсә, без "милләт каршында зур җинаять кылган булырбыз" дип саный автор. Аның бу фикеренә редколлегиядә каршы кешеләр булганлыктан, Садри Вәлиди мәкаләсен тик үз фикере генә итеп белдерә. Бу аның үз фикере генә булмый, әлбәттә. Хәрби Шура җитәкчеләренең күпчелеге шулай дип саный. Бу кешенең шушы газетаның 8 ноябрь санында "Нинди юл белән бардык, хәзер нинди юл тотарга тиешбез?" мәкаләсе дә үзлегеннән генә чыкмый. Анда татар солдатларының, большевиклар сүзен тыңлап, пычрак вә канлы вакыйгаларда катнашуларына әрнү белдерелә. Хәрби Шура бинасында милли оешмаларның гомуми җыелышында Шура рәисе Ильяс Алкин җирле Советка, аның җитәкчеләренә карата шулай үзенең тискәре мөнәсәбәтен белдерә. Ул, кайберәүләрдән аермалы буларак, Н. Ершовка һәм К. Грасиска ышанмый, аларны үз мәнфәгатьләрен генә кайгыртучы карьеристлар дип саный.
Шунлыктан ул Совет властен хуплау турындагы карарга каршы чыга. Ләкин урыннарга күпчелек тарафыннан Совет властен яклауга өндәгән телеграммалар җибәрә. Шулай итеп, шушы җаваплы көннәрдә татарлар арасында бердәмлек булмый. 1918 елның гыйнвар аенда хәрби съездда ясаган докладында Ильяс Алкин "Октябрь көннәрендә Шура кризис кичерде, чөнки аның мөселманнарны нейтралитетта калдыру мөмкинлеге булмады һәм күпчелек басымы астында Совет властен котлау телеграммасы кабул ителде" ди. Ә шикләнүләр урынсыз булмый. 6 октябрь көнне кич Дворяннар җыелышы бинасында Казан эшче, солдат һәм крестьян Советларының уртак киңәйтелгән утырышында яңа хакимият буларак революцион штаб төзелгән вакытта Ильяс Алкинның һәм Садри Вәлидинең ни дәрәҗәдә хаклы икәнлеге ачык күренә. Татарлар революциядә актив катнашкан булсалар да, моны Ершов үзе таныган булса да, 16 кешедән торган революцион штабка бер генә татар да тәкъдим ителми. Тик Гатаулла Баһаветдинов ялваруы аркасында гына анда Ильяс Алкин, Мулланур Вахитов һәм Фуат Туктаров кертеләләр. Бу, һичшиксез, татарлар белән санашырга теләмәүнең бер күренеше була. Күрәсең, Ершов үзенең бер танышына җибәргән хатында Иван Грозныйдан соң Казанны беренче яулаучы булдым дип юкка гына шапырынмагандыр. Ревштаб эшли башлауга ук, Мулланур Вахитов һәм К. Грасис арасында зур конфликт чыгуы да юкка гына булмагандыр. Бу кеше инде үзен әллә кемгә куеп, русларның да бик күбесе белән бозылышып беткән була. Нәтиҗәдә 3 ноябрь көнне Ревштаб вәкаләтләрен Совет кулына тапшырырга мәҗбүр була. Ә Грасис һәм Ершов Казаннан китәргә мәҗбүр булалар Бу 
- Казандагы Октябрь мизгелләре. Тик башка урыннарда да татарлар большевиклар яклы булалар. Хәтта Мәскәү һәм Петроградта да шул ук күренеш: татар солдатлары алар ягында була. Мәскәүдә Милли Шура, "бер уч Мәскәү татары" вакыйгаларга үзгәреш кертә алмас диеп, аларны читтә калдырырга тырышса да, бу барып чыкмый. Петроградта власть Советлар кулына күчеп, аларга каршы Керенский
- Краснов фетнәсе купкач, җирле Милли Шура татар солдатларын, мәчет эченә кереп, фетнә үткәнне шунда гына көтеп торырга өндәсә дә, солдатлар моңа: "Үлсәк үләбез, Керенскийны Питерга кертмибез", - дип җавап бирәләр. Унынчы армия татарлары да Советлар властен бөтен көчләре белән яклаячакларын белдергән карар кабул итәләр. Россиянең башка урыннарында да татарлар зур активлык күрсәтәләр. Сембер губернасының Сызрань шәһәрендә җирле Советның рәисе итеп Шамил Усманов сайланган була. Петроградтан Советлар власте җиңүе турындагы хәбәр килүгә үк, шушы Совет үзен вәкаләтле җирле хакимият итеп игълан итә. Усманов Акчуриннарның Гурьев фабрикасында Кызыл гвардия отряды төзи. Сызрань шәһәр башлыгын кулга алгач, җирле буржуазия Усмановтан аны азат итүен таләп итә. Усманов исә аларга "юк" дип җавап бирә. Ә Сембернең үзендә Совет власте тик 1918 елның апрелендә генә урнаша. Монда да татарларның өлеше шактый була. Татар большевиклары Гафуров һәм Гайнуллин җитәкчелгендә үткәрелгән бер митингта татар кызылгвардиячеләре Советлар хакимиятен соңгы тамчы каннарына кадәр якларга ант итәләр һәм, чыннан да, шушы власть өчен үзләрен аямыйча көрәшәләр. Әстерханда Совет властен урнаштыру өчен көрәш кораллы төс ала. Монда 7 нче мөселман ротасы большевикларның төп терәгенә әверелә. Җирле Шура җитәкчеләре Нәҗип Гасрый һәм Габдрахман Умеров солдатларны казакларга каршы чыкмаска өндәсәләр дә, алар, казаклар һөҗүмен кире кагып, шәһәр Кремлен үз кулларына төшерәләр. Акрынлап алар янына башка революцион көчләр туплана. 1918 елның 16-17 гыйнварында монда татар һәм казахлардан торган Кызыл гвардия отрядлары килеп кушыла. 15-23 гыйнвар көннәрендә казаклар зур югалтуларга дучар булалар. 25 гыйнвар көнне алар, гомумән, шәһәрдән качарга мәҗбүр булалар. Соңрак саннары 3 меңгә җиткән татар ротасындагы солдатлар, Кызыл армия сафларына кушылып, Гражданнар сугышы вакытында Әстерханны аклардан саклауга зур өлеш кертәләр.
Октябрь көннәренә Уфадагы 144 полк мөселманлашкан һәм җирле революцион көчләр карамагына күчкән була. Уфаның үзендә Совет власте кан коюсыз тыныч ысул белән урнаша. Декабрь ахырында Оренбургка Уфадан атаман Дутовка каршы сугышта большевикларга ярдәмгә 9 мең солдаттан торган мөселман полкы килеп җитә. Башка җирләрдән дә килгән революцион көчләр белән берлектә 16 гыйнвар көнне Дутов Оренбургтан куыла. Бу мәкаләдә татарларның революциядә катнашуларына караган бик күп башка фактларны китереп булыр иде. Аларның күбесе, шул исәптән хәрәкәттәге армиядәге хәлләрне төсмерләгәннәре дә, революциядә татар факторының шактый зур булуын раслый. Ләкин татарлар тик большевикларны, революцияне генә яклаганнар, алар контрреволюция ягында булмаганнар дип кенә карау мәсьәләне күпкә гадиләштерер, чынбарлыкны бер яклы гына күрсәтү булыр иде. Инде әйтеп үтелгәнчә, Казанда большевикларга каршы көчләр шактый була. Алар Ильяс һәм Җиһангир Алкиннар җитәкләгән Хәрби Шура тирәсендә тупланалар һәм соңрак Идел-Урал Республикасын тормышка ашыру юнәлешендә шактый күп эш башкаралар. Без шулай ук шактый күп җирдә Милли Шура җитәкчеләренең революциягә каршы булуларын әйтеп үткән идек инде. Уфа, Оренбург, Әстерхан, Мәскәү, Петроград шәһәрләрендәге Шуралар Совет власте урнашуга ачыктан-ачык тискәре карашларын белдерәләр. Кадет Садри Максуди, эсер Гаяз Исхакый, социал-демократ Ибраһим Әхтәмов һәм тагын шактый санлы татар зыялылары Октябрь революциясен танымыйлар һәм Советларга каршы зур эш алып баралар. Мөселман социалистлар комитеты рәисе булган Мулланур Вахитов Совет хөкүмәтенә кертелеп, анда Эчке Россия мөселманнары комиссариатын җитәкли. Аның урынбасарлары итеп Галимҗан Ибраһимов һәм башкорт Шурасы рәисе Шәриф Манатов билгеләнә. Мулланур Вахитов, аклар Казанны алгач, алар кулына эләгеп, билгесез шартларда үтерелә. Галимҗан Ибраһимов һәм Шәриф Манатов шәхес культы корбаннары булалар. Бу очракта Россиянең бик күп күренекле шәхесләре большевиклар белән баруны тик вакытлы хәл итеп кенә караган булуларын искәртеп үтү кирәк. Аларның шактые, вакыты җиткәч, үз юллары белән киткәннәр. Әйтик, Польша социалистларының иң күренеклесе Юзеф Пилсудский, мин социалистик поезддан бәйсезлек тукталышында төшеп калдым, дип язган. Димәк, мондый шәхесләр өчен социалистик юнәлеш бәйсезлеккә ирешү юлы итеп кенә каралган. Татар большевигы Камил Якубов: "Без, - большевик булсак та, татарбыз", - дип әйтә торган булган. Һәм һәрвакыт миллилекне беренче урынга куйган. Тик менә татар большевикларының күбесе большевистик поезддан сикереп төшә алмый калалар. Чөнки поезд әле татар бәйсезлеге тукталышына җитмәгән була. Ә инде җитте дигәндә, сикереп төшеп калу мөмкинлеге бетә. Мирсәет Солтангалиев нәкъ шундыйлардан. 1922 елда СССР төзелгән вакытта ул Татарстанны союздаш республика итүгә бөтен көчен куя. Алай гына да түгел, СССР составында төрки республикалар федерациясен булдыруны алга сөрә. Ләкин 1923 елны кулга алынып, партиядән чыгарыла, эшеннән азат ителә. Соңрак шәхес культы корбаны була.
Әдәбиятта татарларны бер-берсенә каршы куеп, аларның берәүләрен халык дошманнары, икенчеләрен аның бәхете өчен көрәшүчеләр итеп күрсәтү традициягә әверелгән иде. Тик мондый караш дөреслеккә туры килми. Аларның барысы да - халык бәхете өчен көрәшкән милләтпәрвәрләр. Аерма шунда гына: алар үз юлларын милли гаделлеккә ирешүдә, татар мәнфәгатьләрен тормышка ашыруда бердәнбер дөрес юл дип санаганнар. Һади Атласи аларны юкка гына дус-дошманнар дип атамагандыр. Татарларның большевикларга һәм Совет властена баглаган өметләре, нигездә, акланмый. Дөрес, революция нәтиҗәсендә Татарстан Автономияле Совет Социалистик Республикасы барлыкка килә һәм соңрак шуңа таянып суверен дәүләт өчен көрәш җәелдерү мөмкинлеге туа. Ләкин югалтулар да күп булды. Татарның дине, теле юкка чыга язды, үзе әле бүген дә ассимиляциягә эләккән рәвештә яши. Аның яңарышын тәэмин итү искиткеч авыр эшләрнең берсе булып тора. Шулай да үткән тарих, нинди генә булмасын, ул - безнең тарих. Без бүген милләтпәрвәрләрбезнең кызыллар ягындамы, аклар ягындамы булуларына карап фикер йөртергә тиеш түгелбез. Чөнки аларның күбесе теләсә кайсы очракта да шәхси мәнфәгатьләрен түгел, ә милләт алдындагы бурычларны беренче урынга куя алган. Революция ул - искиткеч катлаулы процесс. Ул аклы-каралы гына түгел. Анда салават күперенең барлык төсләре дә бар. Әле безнең аларны күреп һәм аңлап бетерә алганыбыз юк. Монысы - безнең киләчәк фәнни бурычларыбызның иң әһәмиятлеләреннән. Татарстан Автономияле Совет Социалистик Республикасы 1920 елның 20 маенда В. И. Ленин һәм М. И. Калинин Татарстан Автономияле Совет Социалистик Республикасын төзү турындагы Декретны раслап кул куялар. Әгәр дә шушы документ булмаса, 1990 елның 30 августында суверенлык Декларациясе төзелә алмас иде. Бу ике документ бергә энә белән җепне хәтерләтәләр. Алар - бергәләп Татарстанны илнең үрнәк республикасына әверелдерү чыганаклары. ТАССР төзелү турындагы Декрет төрле яктан әзерлекле җирлеккә таяна. Халкыбыз дәүләтчелеген аякка бастыру юлына тулы әзерлек белән килә. Аның тарихи хәтере 1552 елдан соңгы дәүләти бушлыкны тарихи җыр һәм бәетләрдә саклап килде. Ханбикә Сөембикә образы легендага әверелде... Кыскасы, татарның тарихи хәтереннән "Ватан" төшенчәсе беркайчан да китмәде. Киресенчә, ул Ватан-дәүләт хыялы белән байый торды. Бу хыялга, тормышка ашу өчен, уңай шартлар гына кирәк иде. Һәм ул шартлар барлыкка да килә. Аларны революция чоры тудыра. "Уяндык без бишенче елның бер таңында", - дигән безнең Тукаебыз. Шушы елларны татарның, Дәрдемәндчә әйтсәк, тарихи каны белән сугарылган изге сөте куера.
Халкыбызның яшәү көче, иреккә омтылу куәте бермә-бер арта. Аның дәүләти омтылышын Тукай, Дәрдемәнд, Мәҗит Гафури, Фатих Әмирхан, Шәехзадә Бабич, Гаяз Исхакый, Галимҗан Ибраһимов һәм башка әдипләребез, журналистларыбыз куәтләп торды. Нәкъ Мәҗит Гафури язганча: Бер адым алга басам да Әйләнәм мин артыма, Кайда басканнар икән дип, Күз саламын халкыма. ("Үзем һәм халкым") Аларның тырышлыгы аркасында Беренче рус революциясе елларында татарның 20 дән артык газета-журналлары чыга башлый. Зур тираж белән китаплар бастырып, халык арасына тарату гадәти хәлгә әверелә. Татарлар Россиянең иң укымышлы халкы булып өлгерәләр. 1917 елның маенда Мәскәүдә Бөтенроссия мөселманнары съездында Габдулла Сөләймани исемле Нижгар мулласы Россияне штатлар рәвешендә үзгәртеп кору һәм анда татарлар өчен махсус штат булдыру идеясен күтәреп чыга. Дөрес, бу бердәнбер тәкъдим булмый. Ләкин менә нәкъ шушы тәкъдим татар күңелендә тамыр җәя, башка тәкъдимнәрнең уңай яклары белән баетылып, 1917 елның көзендә тормышка да аша башлый. Бу башлангыч Милләт Мәҗлесе тарихына бәйле. Мәҗлескә сайлаулар үткәрү турындагы карар 1917 елның июлендә өч мөселман съездының уртак җыелышында кабул ителә. Һәм аңа яшерен рәвештә тавыш бирү принцибы нигезендә гомумсайлаулар да үткәрелә. Шул ук елның 20 ноябрендә Уфада Милләт Мәҗлесе җыелып, күренекле шәхесебез Садри Максуди җитәкчелегендә эшен дә башлап җибәрә. Ул 1918 елның 11 февраленә кадәр дәвам итә. Бу уңайдан "Известия Всероссийского Мусульманского Военного Шуро" болай дип яза: "Хәзерге заманда һәр милләт үзенең эчке тормышын төзү белән мәшгуль. Инде ниндидер съездлар, кәгазь резолюцияләрнең вакыты үтте. Иске җимереклекләр өстендә Россия халыкларының яңа, якты киләчәкләрен төзергә кирәк. Милләт Мәҗлесе нәкъ менә шул практик эш белән шөгыльләнә". Мәҗлестә Бөтенроссия мөселманнары Хәрби Шурасының рәисе 22 яшьлек прапорщик Ильяс Алкин күтәреп чыккан татарчылык рухы хөкем сөрә. "Безнең, - ди ул үз чыгышында, - тарихи хәтеребез көчле һәм без, аңа таянып, нинди генә юллар белән булмасын, Татарстанны төзергә тиешбез". Мәҗлес Урал-Идел Штатын төзү коллегиясен сайлый. Аның составына И. Алкин, С. Янгалычев, Г. Шәрәф, Ф. Мөхәммәдьяров, Ф. Сәйфи, С. Атнагулов, Г. Гобәйдуллин, Нәҗип Хәлфин кертеләләр. Җитәкчелек вазифалары Ильяс Алкинга йөкләнә. Ә аның рәистәше итеп күренекле галим Галимҗан Шәрәф сайлана. Монда тагын руслардан - 5, чувашлардан - 2 һәм чирмешләрдән 1 кеше кертү тиешле табыла. Коллегия Казанда эшләргә тиеш була. Хәрби Шура 1918 елның 17-18 гыйнвар көннәрендә бу эшкә кичекмәстән тотынырга кирәклеге турында карар кабул итә. Карарда Штатның II Бөтенроссия мөселманнары хәрби съездында игълан ителергә тиешлеге күрсәтелә. Тиз арада тыл һәм фронттагы хәрби частьлардан съездга 200 делегат сайлана. Һәм 1918 елның 8 гыйнварында ул үзенең эшен башлап та җибәрә. Аны Ильяс Алкин ача. Йосыф Мозаффаров, кулына Галимҗан Шәрәф төзегән Штат картасын тотып, аның асылы турында доклад ясый.
Шул ук көнне съезд, Совет властен яклап, III Бөтенроссия Советлар съезды карарларын тулысы белән таныганлыгын белдерә. Тик менә Казан Советы аларны да, Идел-Урал Штатын да танырга теләми. Аның К. Грасис һәм Я. Шейнкман кебек җитәкчеләре тештырнаклары белән штат игълан итүгә каршы чыгалар. Һәм татар сулларына таянып, аларның куллары белән съезд җитәкчелеген кулга алалар. Һәм Штатны игълан итү кичектерелә. Ә инде аннан соң бөтенләе белән юкка чыгарыла. Бу вакыт Мулланур Вахитов Петроградта Бөтенроссия мөселман комиссариатын җитәкли. Галимҗан Ибраһимов аның урынбасары була. Комиссариатта башка күренекле татарлар һәм башкортлар да эшли. Алар барысы да, Совет хөкүмәте белән аңлашып эшләү тарафдарлары булып, аңа ихластан ышаналар. Аларның барысын да дәүләтчелегебезне торгызу максаты били. Алар, документларда күрсәтелгәнчә, штат мәсьәләсендә аңлашу өчен, Ленинга да баралар. Нәтиҗәсе безгә билгесез, визитның уңышсыз булуы ихтимал. Чөнки бервакыт, бәлки шуңа риза булмавын белдерептер, Мулланур Вахитов, постыннан җибәрүне сорап, гариза яза. Күрәсең, аны тынычландырганнардыр, чөнки урынында калырга күндерәләр. Менә шунда булса кирәк Татар-Башкорт Республикасы идеясе калкып чыга. Шуңа тәңгәл рәвештә Үзәк мөселман комиссариаты Татар-Башкорт комиссариаты итеп үзгәртелә. 1918 елның 11 мартында шушы комиссариатның Баш коллегиясе, республика төзү өчен, махсус фонд оештырырга карар итә. Һәм 1918 елның 22 мартында И. В. Сталин һәм Мулланур Вахитов Татар-Башкорт Республикасы төзелү турындагы Нигезләмәгә кул куялар. Тик ул да, күрәсең, тормышка ашыру өчен түгел, сәяси уен рәвешендә генә туган документ булса кирәк. Чөнки аны берәү дә тормышка ашырырга җыенмый. Мулланур Вахитов зур вәкаләтләр белән Казанга җибәрелә. Тик, ни кызганыч, аклар кулына эләгеп, анда һәлак була. 1919 елның 13 декабре көнне РКП(б) Политбюросы Милли эшләр буенча халык комиссариатының Татар-Башкорт Республикасы турындагы Нигезләмәсен юкка чыгара һәм республика төзү өчен агитация алып баруны тыя. Шуннан соң бервакыт республиканы Казансыз һәм Уфасыз төзү идеясе калкып чыга. Монысы кайдан чыккан, бу кемгә кирәк булган? Моңа тулы җавап юк. Тик, ничек кенә булмасын, инде моңа барлык күренекле зыялылар бердәм рәвештә каршы чыгалар. Һәм шуның нәтиҗәсендә безгә мәгълүм 1920 елның 27 маенда Татарстан Автономияле Совет Социалистик Республикасын төзү турындагы Декрет төзелә. Республиканы оештыру өчен, Сәхибгәрәй Сәетгалиев җитәкчелегендә революцион комитет төзелә. Аның чикләрен билгеләү эшләре Галимҗан Шәрәф җитәкчелегендә башкарыла. Бу һич кенә дә җиңел эш булмый, чөнки ул төрле губерналарның татарлар күпчелек тәшкил иткән өязләреннән оешырга тиеш була. Самара губернасының 
- Бөгелмә; Сембер губернасының 
- Буа; Уфа губернасының 
- Минзәлә; Вятка губернасының Алабуга һәм Әгерҗе өязләре шушы республиканың төп җирлеген тәшкил итәләр. ТАССР төзелү турындагы Декретта Уфа губернасындагы Бөре һәм Бәләбәй өязләренең республикага керү мәсьәләсе плебисцит, яки халык фикере нигезендә хәл ителергә тиешлеге искәрмә рәвешендә бирелә. Әмма берәү дә халык фикере белән кызыксынмый. Республиканы төзү өчен барлыкка китерелгән Ревком, плебисцит үткәрү өчен, зур әзерлек күргән булса да, ул тормышка ашмый кала. Күрәсең, монысы да уен гына була. Бу өязләр республикага кертелмиләр. Ә 1922 елда алар Башкортстанга биреләләр.
Монда Солтангалиевнең ялгышын күрсәтеп китми булмый. Ул бу ике республиканың барыбер бергә кушылачакларына шикләнми һәм бүген бу ике өязнең кайсы республикада булуы һич кенә дә әһәмиятле түгел дип саный. Ничек кенә булмасын, республика шушы өязләрдән башка барлыкка килә. 1920 елның 26-27 сентябрендә ТАССРның Учредительный съезды булып үтә. Анда аның Үзәк Башкарма Комитеты төзелеп, аның рәисе итеп Борһан Мансуров, Халык комиссарлары советы рәисе итеп Сәхибгәрәй Сәетгалиев сайланалар. Хөкүмәт составына сәламәтлек саклау халык комиссары итеп Кәшшаф Мохтаров, җир эшләре халык комиссары итеп Юныс Вәлидов керәләр. Моннан соңгы еллар республика өчен зур сынау була. 1921 елда халкыбыз коточкыч ачлык кичерә. Шушы елларны Спас өязендә ачтан - 48 мең, Зөя өязендә - 36 мең, Чистай өязендә 29 мең кеше үлә. 1920-1926 елларда республикада татарлар саны 300 мең кешегә кими. Ачлык фаҗигасен җиңүдә Помгол оешмасы белән бергә АКШның сәүдә министры Герберт Гувер җитәкчелегендәге АРА оешмасы зур эшләр башкаралар. Буа өязенең "Якты юл" авылы крестьяннары, "безгә иң авыр вакытта Помгол һәм АРА ярдәмгә килделәр" дип әйтә торган булганнар. Чыннан да, әгәр шушы көннәрдә авылда 120 баланы тукландырырлык ашханә ачылган, олыларга паеклар бирелә башлаган икән, ничек моның өчен рәхмәтле булмаска кирәк. Башка урыннарда да бу оешмаларның эшләре уңай бәяләнә. Ачлыкка каршы көрәшне оештыруда мөфти хәзрәт Баруди зур тырышлык күрсәтә. Төркия һәм Азәрбайҗаннан шактый күп ярдәм алуга ирешә. Үзе, шушы изге юлда йөргәндә авырып китеп, Мәскәүнең Боткин шифаханәсендә вафат була. Җир эшләре халык комиссары Юныс Вәлидов та Казанга берничә эшелон икмәк китертүгә ирешә. Тик менә хөкүмәт башлыгы Сәетгалиев бу юнәлештә барысын да эшләгән дип әйтеп булмый. Ул халкы турында кайгырту урынына күбрәк республикага салынган продразвёрстканы арттырып үтәү белән мәшгуль була. 1921 елны республикага 10,5 млн пот икмәк развёрсткасы билгеләнә. Моны Шамил Усманов республикага үлем карары чыгару дип бәяли. Развёрстка исә артыгы белән үтәлә. Тиздән Сәетгалиев урынына хөкүмәт рәисе итеп Кәшшаф Мохтаров билгеләнә. Ул зур тормыш мәктәбен үткән, зирәк акыллы, тәҗрибәле, кыю шәхес була. К. Мохтаров җанытәне белән Татарстанны тулы хокуклы чын республикага әверелдерү өчен көрәшә, хөкүмәт һәм партия органнарының вазифасын ачык итеп билгеләүне алга сөрә. Татар телен гамәлләштерү эшен җайга сала. Республикада икетеллелек раслана. Аның белән кулга-кул тотынышып эшләүчеләр арасында җир эшләре халык комиссары Юныс Вәлидов исемен махсус атау урынлы булыр. Заманында су, юл буйларыннан куылып, җирсез һәм сусыз калган татар крестьяннары өчен аның эшчәнлеге нәтиҗәсендә Идел буйларында, башка уңайлы урыннарда "Кызыл байрак", "Чыңгыз", "Мәгариф" кебек махсус посёлоклар барлыкка килә. Тик шул вакыттагы партия өлкә комитеты җитәкчелегенә аның бу эшләре һич кенә дә ошамый. Вәлидовны партия оешмасының эшендә катнашмауда, кадрларны дөрес сайламауда, чәчү кампаниясен өзүдә гаеплиләр. Хәтта 1922 елның 18-19 апреле көнне партия өлкә комитеты бюросында аның персональ эше дә карала. Аны Халык комиссарлары советы рәисе Кәшшаф Мохтаров яклап чыга. Ул үзенең чыгышында Вәлидовның комиссариат белән җитәкчелек итүе дөрес юнәлештә булуын, аның максатчыл эшчәнлеген ассызыклый һәм чәчү кампаниясен өзүе турында сүз дә булырга мөмкин түгеллеген раслый.
Өлкә комитеты һәм хөкүмәт арасындагы каршылык партия Үзәк Комитеты исеменә юнәтелгән "39 төркеме" хаты язылуга китерә. Татар кадрлары имзалаган шушы хатта өлкә комитетының башбаштаклыклары, татар кадрларын кысуы бәйнә-бәйнә дәлилләнгән була. Тик Үзәк Комитет җирле партия оешма җитәкчеләрен яклый. Кәшшаф Мохтаров хөкүмәте отставкага җибәрелә. Партия һәм совет органнары арасындагы тартышлар шулкадәр кискенләшә ки, 1927 елны Ш. Шәймәрдәнов җитәкләгән хөкүмәт тулы составы белән ярдәм сорап Мәскәүгә РКП (б) Үзәк Комитетына килергә мәҗбүр була. Тарихка бу факт "наркомнар стачкасы" дип кереп калган. Хөкүмәт Мәскәүдә ярдәм таба алмый. Киресенчә, республиканы кысраклаулар тагын да арта төшә. Совет органнарының, гомумән республиканың, хокукы бертуктаусыз чикләнә тора. Әгәр моңарчы республиканың 6 комиссариаты, тик җирле хөкүмәт органнарына гына буйсынган булып, ниндидер күләмдә автоном хокукларга ия булсалар, СССРның һәм РСФСРның 1936-1937 елларда кабул ителгән Конституцияләре нигезендә аларны турыдан-туры Мәскәүгә буйсындыралар. Шулай итеп, автономия хокуссызлык синонимына әверелә. Гомумән, Россия республикаларының хокуклары гади административ берәмлекләрнең хокуклары белән тәңгәлләштерелә. Ә Никита Хрущёв заманында ул республикаларның җисемнәрен генә түгел, исемнәрен дә бетерү, аларны бөтенләе белән юк итү яный. Бу турыдагы карарда "пока республики сохраняются" дигән сүзләр бар. Менә ни өчен Татарстанны Декретлы республикадан үзбилгеләнү хокукына нигезләнгән суверен республикага әверелдерү кирәк була. Илне үзгәртеп кору дулкынында Татарстан, үз статусын союздаш республикаларныкы белән тигезләштереп, яңа шартнамә нигезендә үзгәртеп корылырга тиешле Союзга тулы хокуклы мәмләкәт буларак керүне дәгъвалый башлый. Алай гына да түгел, хәтта бәйсез дәүләт булдыру таләпләре дә яңгырый. Бу эшнең башында Марат Мөлеков җитәкләгән ТИҮ (ТОЦ) тора. 1990 елның 30 августында республикабызның суверенлык турындагы Декларациясе кабул ителә. Бу документта Татарстанның РСФСР субъекты икәнлеге язылмаган. Чөнки, әгәр дә күрсәтелгән булса, ул яңа Союзга турыдан-туры керү мөмкинлегеннән мәхрүм булыр иде. Документта Россия һәм башка республикалар белән шартнамә нигезендә махсус мөнәсәбәтләр урнаштырылырга тиешлеге ассызыкланган. Декларациянең әһәмияте шунда ки, ул, 
- Россиянең бөтенлеген бозмастан, мөстәкыйль дәүләт төзүгә юнәлтелгән бердәнбер уникаль документ. Бу моңарчы беркайда да күрелмәгән хәл була. Аны тормышка ашыру өчен, Россия җитәкчелеге белән аңлашу кирәк иде. Һәм шушы максаттан Россия һәм Татарстаннан ике делегация төзелде. Россия делегациясенең җитәкчесе РСФСР дәүләт секретаре Геннадий Эдуардович Бурбулис, Татарстанныкы вице-президент Василий Николаевич Лихачёв иде. Бу ике шәхес Мәскәү һәм Казан арасындагы аңлашуга зур өлеш керттеләр. 1991 елның 12 августында Мәскәүнең Ак йортында сөйләшүләр булып үтте.
Делегацияләрнең 15 август көнне кабул ителгән уртак протоколында моннан соң Россия һәм Татарстан мөнәсәбәтләре ике яклы Шартнамә нигезендә алып барылачак дип язылган. Әгәр дә шул елның 19 августы көнне башланган ГКЧП фетнәсе яңа Союз Шартнамәсенә кул кую юлын бикләмәгән булса, Татарстан аны мөстәкыйль республика рәвешендә имзалаячак иде. Тик ни эшләмәк кирәк, СССР кояшка чыгарып куелган боздай эреде, юкка чыкты. Әмма Татарстанның шартнамәле республика булырга тиешлеге үз көчендә калып, сөйләшүләр дәвам итте. ТАССР Югары Советы "Бәйсезлек акты" - "Акт о независимости" кабул итте. Һәм шуның нигезендә, 1992 елның 21 мартында республикада референдум үткәреп, Татарстанның суверен статусы халык фикере белән ныгыды. Шушы статусны республика сайлаучыларының 61,4 проценты яклап чыкты. Бу исә Татарстан делегациясенә сөйләшүләр алып бару өчен көч өстәде. Ниһаять, 1994 елның 15 феврале көнне Б. Н. Ельцин һәм М. Ш. Шәймиев "Россия Федерациясе дәүләт хакимияте органнары һәм Татарстан Республикасы дәүләт хакимияте органнары арасында хакимият чикләрен билгеләү һәм үзара вәкаләтләр бүлешү турында" Шартнамәгә кул куйдылар. Шулай итеп, 1920 елның 27 май Декреты нигезендә туган республика Шартнамәле республикага әверелә. Моның әһәмияте шунда ки, әгәр Декретлы республиканы шундый ук Декрет белән юкка чыгарып булса, суверенлыгы Шартнамә нигезендә танылган республиканың язмышын тик халык үзе генә хәл итәргә хаклы. Безнең республикага ияреп, Россиянең кырыктан артык төбәге Үзәк белән шуңа охшаш шартнамәләр төзеделәр. Шулай итеп, шул елларны күпләр тарафыннан горур дип аталган Татарстан унитар Россияне федератив рельсларга бастыра алды. Дөрес, Россия төбәкләренең күбесе, Шартнамә биргән вазифаларны тарта алмаслыкларын сизеп, аннан ваз кичтеләр. Татарстан исә Шартнамә биргән мөмкинлекләрне ныклап файдалана алды. Бу очракта республикабызны тулысы белән газлаштыру, тузган торак программасын тормышка ашыру, Казанның меңьеллыгын үткәрү, башкалабызда метро төзү һәм тагын бик күп гамәлләребез турында сүз алып барып булыр иде. Кама аша күпер салу үзе генә ни тора! 2007 елның июнендә яңа Шартнамә төзелде. Монысы Россия Федераль җыелышының ике палатасы аша үтеп, Президент В. В. Путин тарафыннан имзаланды. Шулай итеп, ул закон төсен алды. Бүгенге көнне Татарстан 
- Россиянең бердәнбер Шартнамәле республикасы. Ул махсус статуска ия. Казанның меңьеллык бәйрәмен үткәрүдә БДБ илләренең җитәкчеләре һәм кайбер ерак чит ил вәкилләре катнашты. Алар республикабызның уңышларына зур бәя бирделәр. Шул көннәрне Казанда БДБ илләренең саммиты да булып үтте. Казанда үткән Универсиада республикабызга дан өстәде. Шушы үзгәрешләр Татарстан өчен киң мөмкинлекләр ачты. Республикабыз халыкара мәйданга чыкты, чит мәмләкәтләр белән күптөрле мөнсәбәтләргә керде. Күп илләрдә аның вәкиллекләре эшли башлады. Ил корабын җитәкләгән, бәйсезлегебезнең юл башында торган Минтимер Шәймиев Президент вазифаларын Рөстәм Миңнехановка тапшырды. Ул - тәҗрибәле, кыю фикерле, киң карашлы шәхесләребезнең берсе. Аңа көч, куәт, дәрт һәм дәрман биреп торыйк, кадерле милләттәшләрем. Бербөтен, бүленмәс һәм көчле халык булып яшик!
Татар халкы, зур сынаулар үтеп, бәйсезлек баскычына басты. Авырлыклар күптин-күп. Республикабызга бертуктаусыз дәвам иткән прокурор протестлары, законнарыбызга каршы чыга торган суд карарлары, гаделсез Дума законнары аша үтәргә туры килә. Илебез өстендә хәтәр җилләр исә. Ләкин халкыбызның рухы нык, яшәү көче зур. Аның 1920 елның 27 маенда билгеләнгән, референдумда үз фикере белән ныгытылган дәүләтчелек юлын дәвам итәчәгенә тулы ышаныч бар. Суверенлык турындагы Декларация - хөррияткә тәүге адым Мин бу язмамны укучыларга Декларациябезне төзүчеләрнең берсе буларак та тәкъдим итмәкче булам. Шунсыз аның чын асылын аңлату шактый кыен булыр дип уйлыйм. Моңарчы әле аны берәүнең дә тылсымлы капчык белән чагыштырганы юк. Ә андый чагыштыру бик тә урынлы. Чөнки аның һәрбер җөмләсе алтын бәясенә тәңгәл. Шушы кечкенә генә документ үз эченә искиткеч зур идеяләрне сыйдырган. Ул бай тарихыбыз рухы белән сугарылган. Аны кабул итүнең тарихы шактый озын. 1552 елда бәйсезлегебезне җуйганнан бирле, татарлар дәүләтчелекләрен торгызу өчен көрәшне беркайчан да туктатмадылар. Халкыбызның тарихи хәтере бөеклек чорларыбызны ныклап саклап килде. Шуның өчен тарихның һәрбер кискен борылышы саен дәүләтчелек мәсьәләсен беренче урынга чыгара торды. 1920 елның 27 маенда автономияле Татарстан буш урында барлыкка килмәде. Ул кемнеңдер мәрхәмәте түгел, аны татарлар, халыкның Мирсәет Солтангалиев, Мулланур Вахитов кебек батыр уллары яуладылар. Алар 1922 елдан башлап Татарстанны союздаш республикага әверелдерү өчен дә күп көч куйдылар. Тик Сталин һәм аның тирәсендәге шовинистик рухлы кешеләр моңа һәрвакыт каршы чыктылар. 1936 елда СССР, 1937 елда РСФСР Конституцияләре нигезендә Татарстан һәм башка республикалар шушы бәйсезлекләреннән колак кактылар. Автономиянең исеме калды, җисеме бетте. Безнең максат Татарстанны тулы хокуклы, ирекле республикалар союзына, аны чын федератив дәүләткә әверелдерүдән гыйбарәт иде. Республикабыз, аның җитәкчесе Минтимер Шәймиев моны булдыру һәм союздашлыкның яңа Шартнамәсен башка республикалар белән беррәттән имзалау өчен бик күп көч куйды. СССР юллар чатында торган заман иде. Көннәрнең берендә Татарстан партия өлкә комитетының беренче секретаре Рево Рамазанович Идиятуллин мине үз кабинетына чакырды һәм Татарстан өчен дә суверенлык Декларациясе кирәк диде. Ул вакыт бу кем фикере дип сораша торган заман түгел. Мин дә сорашып тормадым. Ул, җиң сызганып, эшкә керешергә кушты. Мин үземнең университеттагы кабинетыма Татарстан Югары суды рәисенең беренче урынбасары Минзөфәр Мәүләтшинны һәм филология факультеты деканы Ямил Сафиуллинны чакырдым. Алар, минем дуслар, эшнең нидән гыйбарәт икәнлеген бик тиз төшенделәр. Һәм без Декларациянең беренче вариантын эшләдек тә.
Әллә ни күп вакыт үтмәде, Минтимер Шәрипович, Кремльдә иҗтимагый оешмаларның вәкилләрен җыеп, декларация кабул итү мәсьәләсен куйды. Берничә проект тәкъдим ителде. Берсе Татарстан халык депутаты, университетның физфак доценты А. В. Штанинныкы иде. Тагын кемнәрнеңдер вариантлары да бар иде. Тик, нигездә, ике генә вариант булып чыкты. Штанин варианты буенча суверенитет 
- Россия составында, ә безнең вариант кем составында икәнлекне күрсәтмәстән игълан ителергә тиеш иде. Тиздән Югары Советның Президиумы, Декларацияне рәсми рәвештә төзеп, аны Югары Совет сессиясенә әзерләү өчен эшче төркем төзеде. Аның составына мин дә кертелгән идем. Эшче төркем әзерләгән һәм Югары Совет сессиясендә тәкъдим ителергә тиешле Декларация проектын газеталар бастырып чыгардылар. Билгеле булганча, Югары Совет сессиясе шушы проектны бер атна буе тикшереп, ниһаять, 30 август көнне кабул итте. Без Декларациябезне тулы бәйсезлек документы итеп күрергә теләдек. Ни өчен? Юк, СССРны таркату, яки Россияне туздыру түгел иде безнең максатыбыз. Без тик ирекле рәвештә яңартылган СССРда тулы хокуклы союздаш республика булырга омтылдык. Әгәр дә Декларациядә Татарстан РСФСР әгъзасы итеп күрсәтелсә, аны берәү дә СССРга алмаячак иде. СССРның тулы хокуклы әгъзасы булмаганлыктан, Декларациядә анысын да күрсәтеп булмый иде. Димәк, Декларация нигезендә Татарстан 
- СССРда да түгел, РСФСРда да түгел, ә суверен дәүләт. Менә бу Декларациянең беренче тылсымы иде. Бу хакта вакытында төрле уйдырмалар йөрде. Татарстан 
- Россия белән саубуллаша, аның белән араны өзә дип коткы салучылар да булмады түгел. Кая китсен ди Татарстан? Ул бит Россиянең уртасында урнашкан. Нигездә исә, Декларация Россия белән ике яклы Шартнамә нигезендә үзара махсус мөнәсәбәтләр урнаштыруга юл ачты. Һәм ул СССРның да, РСФСРның да территориаль бөтенлегенә куркыныч тудырмады. Алай гына да түгел, бу документ СССРны гына түгел, Россиянең үзен чын федерация итү документына әверелде. Һәм алдагы тормыш моның шулай икәнлеген тулысы белән раслады. Декларациянең икенче тылсымы - милек ул. Моңа кадәр Татарстандагы милекнең тик ике проценты үзенеке саналса, Декларация нигезендә милек Татарстан халкына күчә. Дөрес, соңрак милек мәсьәләсенә үзгәрешләр кермәде түгел, керде. Шулай да ул Чубайслар, Ходорковскийлар кулына күчмәде. Милек үзебезнеке булу аркасында, республикада бик күп эшләр башкарылды. Авыл-шәһәрләребез яңарды, республика тулысы белән газлаштырылды, Кама аркылы күпер салынды. Икътисадыбыз гөрләп алга бара. Ә бит бу могҗиза Декларациянең бер җөмләсенә сыйган. Тылсым түгелмени бу? Декларацияне тормышка ашыру, аны конституцион кануннарга салу, Россиядән таныту өчен, көрәштәшләр булуы кирәк инде. Без ул көрәштәшләрнең беренчесе итеп һәрвакыт Башкортстанны күрә килдек. 1990 елның сентябрендә Минтимер Шәрипович кушуы буенча, без Рево Рамазанович белән Уфага очтык. Аэропортта безне Башкортстан Министрлар Советы рәисенең шул вакыттагы урынбасары Мансур Әюпов, КПССның Башкортстан рескомының идеология секретаре Роберт Янбарисов каршыладылар. Безнең төп сөйләшү татар-башкорт мөнәсәбәтләренә кайтып калды. Сөйләшүләр нәтиҗәсендә Башкортстан да безнекенә охшаш декларация кабул итсә иде дигән фикергә килдек. Тик менә Башкортстан Югары Советы депутатларының шактый күпчелеге моңа каршы чыкты. Югыйсә Башкортстанның моңа хокукый мөмкинлекләре безнекенә караганда күбрәк иде. Чөнки бит Декрет нигезендә барлыкка килгән Татарстаннан аермалы буларак, Башкортстан Республикасы инде 1917 елның декабрендә үк үзбилгеләнү хокукы нигезендә барлыкка килә. 1919 елның мартында Совет һәм Башкортстан хөкүмәтләре арасында төзелгән килешү нигезендә, шушы республика зур хокукларга ия була.
Хокуклар арасында чит дәүләтләр белән аралашу, армия тоту вәкаләтләре дә була. Тик менә 14 ай үтүгә, Совет хөкүмәте бу килешүне юкка чыгара. Башкортстан башка Россия республикалары белән тигезләндерелә. Шунлыктан сүз гаделлекне торгызу турында гына барырга тиеш була. Мансур Әюповны үгетлисе юк. Ул - шулай ук суверенитет идеясенә җаны-тәне белән бирелгән кеше. Әгәр дә Башкортстан Югары Советы тиешле декларацияне кабул итмәгән икән, монда аның гаебе юк. Миңа моннан соң да бу кеше белән шактый аралашырга туры килде. Очрашкан саен, мин аның тирән акыллы, белемле һәм дуслыкка турылыклы шәхес икәнлегенә ныграк инандым. Ул, Башкортстан өчен, аның мөстәкыйльлеген тормышка ашыру өчен, республиканың дәүләт секретаре постында да зур хезмәт куйды. Шунысын да әйтергә кирәк: бу башкорт ул вакыт ике халыкның, ике республиканың һәрвакыт бергә булырга тиешлеген алга сөрә килде. Тик менә мактаулы кыз туйда хур була дигән кебек, Мансур Әюпов та шундыйрак хәлгә калды. Бу турыда инде мин "Мәдәни җомга" битләрендә язып чыккан идем. Кабатлап тормастан, аның Россия Дәүләт думасы депутаты буларак Башкортстанның башка депутатлары белән берлектә Татарстанның Федераль Үзәк белән төзелергә тиешле шартнамәсенең яңа проектына каршы чыгуы турында барганын гына укучыларның исенә төшерәсем килә. Тик мин нигәдер бу эшнең Мансурның үз иреге белән эшләнүенә ышанасым килми. Хатасын кайчан да булса төзәтергә тырышачагына өметләнәм. Россия белән ике яклы Шартнамәгә шушы Декларация юл ачты. Шартнамә турында сөйләшүләрне без шушы документ нигезендә башладык. Бу җиңел эш булмады. Чөнки безгә Россия җитәкчелеген Декларациябезнең РСФСР иминлегенә, бөтенлегенә янамавын һәм шул вакытта Татарстанга яңа Союз Шартнамәсенә мөстәкыйль рәвештә кул куярга юл ачачагын күндерү кирәк иде. Бу эш тә уңышлы башкарылды. 1991 елның 12-15 август көннәрендә Б. Н. Ельцин һәм М. Ш. Шәймиев арасындагы килешү нигезендә, Татарстанның ни рәвештә яңа Союз Шартнамәсенә кул кую һәм, РСФСР белән мөнәсәбәтләрне билгеләү өчен, ике делегация арасында сөйләшүләр булып үтте. РСФСР делегациясенең башлыгы дәүләт секретаре Г. Э. Бурбулис, безнең делегациянең җитәкчесе вице-президент В. Н. Лихачёв, аның урынбасары шушы юллар авторы иде. Без, уртак протокол кабул итеп, анда Татарстан һәм РСФСРның суверенлык декларацияләренә уңай бәя бирдек һәм Татарстан һәм Россия арасындагы мөнәсәбәтләрнең ике яклы шартнамә нигезендә булырга тиешлеген язып куйдык. 19 август көнне ике Президент, очрашып, сөйләшүләр нәтиҗәсенә нокта куярга тиеш иделәр. Ләкин. Әйе, мин бу сүзне ачынып әйтәм, бу очрашу булмый калды. Чөнки безгә чын бәйсезлек яулап, яңартылган Союз Шартнамәсенә тигез хокуклы республика рәвешендә имзалау өчен өч көн җитмәде. Чөнки без Мәскәүдән кайтып, өч көн үтү белән, ГКЧП фетнәсе узды. Аны СССР Президенты М. С. Горбачёвның иң якын яраннары башлады. Горбачёв исә үзе, ил белән идарә итү дилбегәсен куллары калтырап торган Янаевларга тапшырып, Кырымга үзенең Форостагы дачасына ялга китеп барды. 19 августта яңартылган Союз Шартнамәсен имзалау процессы башланырга тиеш иде. Шушы фетнә аркасында бу мөмкинлек юкка чыкты. Гекачепистлар җиңелеп, кулга алынганнан соң, Горбачёвның базары бетте. Ул хәлсезләнгән, көчсез бер мескен бәндәне хәтерләтә иде. Илдә болай да бик ныклы булмаган сәяси абруе бөтенләе белән юкка чыкты. Ә бит шулай булмаса ул, СССРны таркату өчен, Беловежа урманына җыелган Ельцин, Кучма һәм Шушкевичны кулга алып җавапка тартмас идемени? Ул моны эшләргә тиеш иде.
Моңа аның тулы мөмкинлекләре булды. Чөнки бу вакыт әле армия дә, милиция һәм КГБда аның карамагында иделәр. Бәлки, ул ГКЧП көннәрендәге хилафлыгын фаш итүдән курыккандыр. ГКЧП әгъзасы эчке эшләр министры Борис Пугоның үз-үзенә кул салу алдыннан калдырган язмасында моңа кадәр иң ышанып килгән кешеләрнең хыянәтен кабул итә алмыйм дип язган сүзләре турыдан-туры аңа юнәлтелмәде микән? Бәлки. Чөнки Пуго моңа кадәр Горбачёвның иң ышанычлы кеше булуын кабатлавы берәүгә дә сер түгел иде. Юк, укучыларым, сүзем Горбачёв турында түгел, ә ычкындырылган мөмкинлекләр турында. Эх, шул өч көн! Әгәр дә без Союз Шартнамәсен имзалап өлгергән булсак, СССР таркалганда, без бәйсез дәүләт булып кала идек. Тик ни эшләтәсең, үткән эшкә салават. ГКЧП булды, Беловежа урманындагы килешүләр булды, СССР юкка чыкты. Татарстанның суверен дәүләткә әверелүе Россия белән саубуллашу түгел, әлбәттә. Чөнки республикабыз, кабатлап әйтәм, аның уртасында тора. СССР таркалса да, таркалмаса да, без, әнә шул сөйләшүләр нәтиҗәсе булган протокол нигезендә, Россия белән мөнәсәбәтләребезне ике яклы Шартнамә нигезендә алып баруга дучар идек. Ләкин ГКЧП нәтиҗәсендә катлауланган мөнәсәбәтләргә таянып, Шартнамәнең юлын кисәргә тырышулар булмады түгел. Булды. Без янә үзебезнең Декларациябезгә мөрәҗәгать иттек. Аны бит Россия җитәкчелеге таныган иде. Договор юлын дәвам итү өчен, бу тарихи документның асылын халык фикере белән ныгыту ихтыяҗы туды. 1992 елның 21 мартында булып үткән референдумда сайлаучыларның 61,4 проценты аның соравына "әйе" дип җавап бирде. Шулай итеп, Декларациябез халык фикере белән ныгытылды. Шартнамәгә юл чистарды. Һәм, ниһаять, ул 1994 елның 15 февралендә президентларыбыз тарафыннан имзаланды. Безгә ияреп, Россиянең кырыктан артык төбәге Федераль Үзәк белән шартнамәләр төзеде. Шулай итеп, әллә ни зур булмаган Татарстан Россия кебек зур илне федератив рельсларга бастыра алды. Юкка гына Ельцин һәм Черномырдин, соңрак Путин Шәймиевне бүгенге Россия Федерациясен төзүчеләрнең берсе дип атамаганнардыр. Бу - республикабызны һәм аның Президентын дөнья мәйданына чыгарган чын хакыйкать. Безнең уңышларыбызга чын күңелдән шатланучылар да һәм шулай ук көнләшүчеләр дә булды. Чөнки безнең Декларациябез дә, Россия белән төзегән Шартнамә күпләргә үрнәк булды. Республикабыз, шул документларга таянып, яңача яшәү моделен тудырды, һәркемне сокландырырлык икътисади вә сәяси уңышларга иреште. Шартнамәнең яңа вариантына каршы чыгучылар аз булмады. Имештер, Россиягә бернинди шартнамәләр дә кирәкми, алар аны таркатуга алып баралар. Һәм инде Татарстанның башка төбәкләрдән аермалы үзенчәлекләре юк. Аның белән дә договор кирәк түгел.
Болар барысы да - ясалма уйдырмалар гына. Чөнки шартнамәләр Россияне бетерми, киресенчә, аны ныгытып, үсешкә юл ача. Россияне шартнамәләр түгел, ә аларның булмавы, төбәкләрнең хокуксызлыгы бетерә, харап итә. Бу иң бай илдә иң хәерче халык яшәүгә сәбәп гасырлар буе хөкем сөргән хокуксызлык түгел микәнни? Татарстан, шушы төбәкләрне хокуксызлыкта тоткан киртәләрне җимереп, Федераль үзәк белән яңа Шартнамә төзеде. Бу 
- Россиядә шундый бердәнбер Шартнамә. Башкалар мондый эшне башкара алмадылар. Элекке Шартнамәдән ул шактый аерылып тора. Аның юридик нигезе ныграк. Әгәр дә элеккесе бернинди ратификация үтмәгән, тик президентлар тарафыннан гына имзаланган документ булса, монысы - безнең Дәүләт Советы, Россиянең Федераль җыелышының ике палатасы аша үткән, тулы хокуклы, көйләнгән, ун елга төзелгән документ. Аңа хәзер берәүнең дә теше үтмәс. Әлеге Шартнамә Татарстанны махсус статуслы республика, ә Россияне федерация итеп саклап калды. Шулай ук аны эчтәлексез дип әйтеп тә булмый. Ул безгә шактый зур икътисади мөмкинлекләр бирә. Сәяси эшчәнлегебезне киңрәк җәелдерергә дә юл ача. Телебезгә игътибарны арттыру мөмкинлекләрен тудыра. Боларның барысының да сәбәпчесе - 1990 елның 30 августында кабул ителгән Декларациябез. Аның әһәмияте беркайчан ди кимемәячәк. Чөнки ул - тылсымлы капчык. Сәяси үзгәрешләр һәм татар язмышы Халкыбыз безгә мәгълүм булган ике мең ярым еллык тарихында ниләр генә күрмәгән дә, нинди генә үзгәрешләр кичермәгән. Дөньяны дер селкеткән дәүләтләр төзеп, биеклекнең иң югары баскычында торган заманы булган аның. Биеклектән коллык упкынына төшү фаҗигасен дә кичергән ул. Башка бер халык, бәлки, инде күптән юкка чыккан булыр иде, ә менә татар барыбер исән. Ул - мәңгелек халык. Ижауда яшәүче шагыйрь Ибраһим Биектаулы язганча, кайгыны да, үлемне дә җыр белән җиңгән халык ул. 1552 елны Казаннан куылган булса, ул бүген анда кайтып, шушы мәшһүр шәһәр белән үзе идарә итә. Әнә шул фаҗигале елны аның, Җир шарында бердәнбер, йөзек кашыдай булган Кремль уртасындагы сигез манаралы мәчете җимерелә. Ә бүген ул мәчет, яңадан калкып чыгып, милләтебезгә ислам нуры чәчеп тора. Шушы афәтләр нәтиҗәсендә татар дәүләтсез калган иде. Бүген ул зур авырлыклар белән булса да дәүләтен аякка бастыра, башкаларны таң калдырырдай яшәү үрнәкләре тудыра. Тарихи Ватаны Татарстанда гына түгел, Америкада да, Кытайда да, Төркиядә дә, планетаның башка илләрендә дә зирәк, тырыш, тәрбияле һәм абруйлы халык булып яши. Ул, үзенең динамизмы һәм сибелеп яшәве аркасында, һәрвакыт дөньядагы үзгәрешләр хакында хәбәрдар һәм аларга беркайчан да битараф булмастан, үз фикерен белдерә килгән. Такташның "Маяклы юллардан юлчы бара, печән белән күмгән чанасын, Юлчы, кая болай ашыгасың, нинди хәбәр алып барасың?" дигән юллары искә төшә. Бигрәк тә шул юлчының җавабы кызыклы: "Чемберленның сатыйм анасын, тупка тоткан Мәккә каласын", - ди ул.
Югыйсә кар көртен ерып баручы агай-эненең чүл гарәбендә ни эше булырга тиеш кебек. Әмма ләкин бар икән шул. Чөнки ул - татар. Татарның заманында Мәдинәдә, Истанбулда, хәтта Дәһлидә дә вакыф-мәдрәсәләре булган. Татар уллары Йосыф Акчура, Садри Максуди, Төркия президенты Кемаль Ататөрекнең киңәшчеләре буларак, бу илнең империалистик дәүләтләр агрессиясенә каршылык оештыруына зур өлеш керткәннәр. Мао Цзэдунның якын киңәшчесе булган Борһан Шаһиди үзе генә дә ни тора. Татар бүген дә Америка Кушма Штатларының Гыйракны таркатуга, Әфганстанны ут өермәсенә кертүгә, Иранга сугыш белән янавына битараф түгел. Шушы уңайдан Америкада гомер кичерүче профессор Сәгыйть Салахны искә алмый булмый. Ул, - күп еллар дәверендә АКШ хөкүмәтенең атом-төш коралы буенча киңәшчесе буларак, шушы коралны тик тынычлык максатларында гына куллану өчен күп көч куйган кеше, Америка җәмәгатьчелегенә милләтебезнең гүзәл сыйфатларын җиткерә белгән асыл зат. Шушы илдә яшәүче профессорлар Айшә ханым Рорлих, Шамил Юлай оглы данлыклы тарихыбызны Америка халкына бөтен дөреслеге белән җиткерү эшен башкаралар. Алар һәм башка илләрдәге күп санлы галимнәребез халкыбызның вәкаләтле вәкиләре, илчеләре, арадашчылары булып торалар. Шулай итеп, татар дипломатиясе Җир шарының барлык почмакларында да хәрәкәттә дип әйтергә тулы хакыбыз бар. Татар кешесе һәрвакыт дөнья сулышын тоеп яшәгән. Аның язмышы һәрвакыт дөнья язмышына бәйле булган. Ул һәммә татар өчен газиз булган Татарстаныбыз язмышын да Галәм үлчәме белән үлчи. Аны Косово проблемасы да борчый, Төньяк Осетия, Абхазия язмышлары да аның өчен ят түгел. Ул боларны үз йөрәге аша үткәрә. Финляндия татарлары җитәкчесе Окан Тахер 
- Ахтеа Саариның киңәшчесе рәвешендә Косово проблемасын хәл итүгә өлешен керткән кеше. Заманында Финляндия президенты Паасикивиның киңәшчесе булган әтисе традицияләрен дәвам итә ул. Шушы уңайдан Косово мәсьәләсе тикшерелгән чакта сөйләшүләр алып баручыларның өстәлендә аны хәл итүнең бер өлгесе буларак 1994 елның 15 февралендә Татарстан һәм Россия арасында төзелгән Шартнамә ятканлыгын да зур горурлык белән әйтеп үтү урынлы булыр. Күпләр бүген Көнбатышны яшәү өлгесе итеп күрергә һәм күрсәтергә тырышалар. Анысы бөтенләй үк ярамаслык гамәл түгел. Тик менә андагы тискәре үзгәрешләрне күрмәмешкә салыну һич кенә гаделлек принципларына туры килми. Нигездә исә, андагы бөек саналган илләр вакчыллык һәм гаделсезлек чорына кереп баралар. Аларның җитәкчелегенә берсеннән-берсе ваграк кешеләр килә тора. Кая ул аларга Черчилль, Рузвельт яки генерал Де Голль биеклегенә күтәрелү! Болар халыкара юридик нормаларга таянган булып, үзләре үк шул нормаларны таптыйлар. Халыклар язмышын ике төрле үлчәү белән үлчәп, үзләренә кирәк рәвештә хәл итәләр. Аллага шөкер, Көнбатыш илләр Косовоның бәйсезлеген таныдылар. Ә менә Абхазия яки Төньяк Осетиянең бәйсезлекләрен танырга теләмиләр. Аларга үзләрен үзләре игълан иткән, танылмаган республикалар дигән мөһер суктылар. Кая монда гаделлек тә, кая монда хаклык? Татар кешесе боларга да үз фикерен белдерә килә. Ул халыкларның үзбилгеләнү хокукын халыкара юридик нормаларның асылы булып хезмәт итәргә тиеш дип саный. Дәүләтләр бөтенлеге, чикләр иминлеге принцибын шушы принципны буу максатыннан барлыкка килгән империалистик өстәмә итеп бәяли, бер чиләк балга бер кашык дегет өстәүгә тиңли.
Шунлыктан Россиянең Кавказ республикаларын яклавын хуплый. Вакытында Татарстанның Абхазия белән ике яклы килешү төзүе - моның ачык мисалы. Болары - дөньякүләм үзгәрешләр. Тик менә татар өчен бигрәк тә Россиянең үзендәге үзгәрешләр әһәмиятле. Путин белән Медведев, тандем рәвешендә илдәге властьны үз кулларыннан ычкындырмау максатыннан, кәнәфиләрен алмашып торалар. Башта Путин, Президент постын Медведевка тапшырып, үзе Кремльдән Ак йортка күчте. Һәм инде яңадан Путин үз урынына кайтты, ә Медведев премьер-министрга әверелде. Бу үзгәрешләр татарны да борчымый түгел. Ләкин һәрвакыт власть Путин кулында булды. Алай гына да түгел, власть вертикале бер кеше йодрыгында тупланды. Путинның вәкаләтләре артканнан-арта бара. Дөрес, ул сәләтле һәм өлгер, матур итеп сөйли белүче лидер булып өлгерде. Тик менә, хакимиятнең алмашып тору системасы барлыкка килмәсә, парламентта депутатлар бүгенгечә күндәм рәвештә утыз-кырыгышар ел утырса, илдә торгынлык урнаша. Һәм без инде моны үз күзләребез белән күреп торабыз. Кырымның Россиягә күчүе, Украинаның көньяк-көнбатышындагы көннән-көн катлаулана барган сугышлар татар күңелен борчымый түгел. Украинада безнең 130 мең милләтәшебез яши. Аларның 30 меңнән артыгы 
- Донбасста. Россиянең халыкара хәле дә мөшкел. Көнбатыш тарафыннан аңа карата керткән санкцияләр, нефтьнең бәясе төшә баруы, илдәге бәяләрнең арта баруы вазгыятьне тагын да катлауландыра. Татар күңелен болар да нык борчый. Борчу-борчылулар моңа кадәр дә булмады түгел. Булды, бар һәм дәвам итә. Татарга, республикага һөҗүмнәр туктамый. Мин инде аларның кайберләре турында язган да идем. Кабат искә төшерергә кирәк саныйм. Бервакыт Владислав Сурков үзенең бер чыгышында Путин белән Медведев арасына чөй кагучылар бар дип белдергән иде. Бу белдерү ниндидер көчләрне хәрәкәткә китерү өчен махсус рәвештә ясалмадымы икән дигән сорау туа. Чөнки 25 июнь көнне 19 сәгатьтән соң "Эхо Москвы" радиосының "Особое мнение" программасын алып баручы бер уртакул язучы Александр Прохановтан Сурковның бу сүзләренә комментарий бирүен үтенде. Проханов исә, шуны гына көтеп торган кебек, бу көчләрнең кемнәр икәнлеген турыдантуры әйтмәсә дә, Россель, Лужковлар белән беррәттән Шәймивне дә телгә алды. Ул аның рус телле чит ил массакүләм мәгълүмат чаралары журналистлары алдындагы чыгышын Кремльгә перчатка ташлау дип бәяләде. Шәймиев һәрвакыт республикабыз язмышын, татар язмышын Россиядәге хәлләргә бәйли килә. Ул аларга беркайчан да битараф булмады. Шушы очрашу вакытында да Россиядәге демократия язмышына махсус тукталды. Һәм шул җөмләдән федерация субъектлары башлыкларын билгеләп кую принцибыннан баш тартып, аларны сайлау ысулына кайтырга вакыт җиткәнлегенә басым ясады. Чыннан да, бу принцип вакытлы рәвештә генә кертелгән иде бит. Һәм бу Татарстан Конституциясендә ачыктан-ачык язылган. Шулай булгач, нинди перчатка ташлау турында сүз булуы мөмкин икән? Чынында, Шәймиевнең бу сүзләре һәрвакыттагыча Россиянең киләчәге өчен борчылганлыгын гына раслый. Нәкъ Тукайча, "хөр мәмләкәт, хөр Русия"! Проханов исә, күренекле шовинистларның берсе буларак, Шәймиевкә яла якты. Бу бик тә аңлашыла, чөнки Шәймиев Россияне искелек юлына кайтарырга тырышучыларга киртә булып тора.
Чүп өстенә чүмәлә өяргә тырышучылар Проханов кына түгел. Шәймиев исеменә, барын да, югын да төрле яктан йолкып, чүп өючеләр юк түгел. Моның бер чагылышы Ерак Көнчыгыштагы вакыйгаларга бәйле. Билгеле ки, Камил Исхаков инициативасы белән, Амур өлкәсенең губернаторы итеп Казан кешесе Колесов билгеләнгән иде. Бу андагы мафиягә ошамады булса кирәк, һәм ул, компроматлар җыеп, һөҗүмгә күчте. Монысы аерым тема кебек булса да, ул шулай ук турыдан-туры татар, Татарстан язмышына бәйле. Чөнки Колесов командасы Татарстан кешеләреннән тора иде һәм аңа булган һөҗүм ниндидер рәвештә республикабызга да һөҗүм кебек кабул ителде. "Комсомольская правда" да үзенең шушы вакыйгаларга багышланган тулы бер битенә зур хәрефләр белән юкка гына "Бабай на Амуре" дигән баш бирмәгәндер. Югыйсә Колесовның бабай түгеллеге сукыр кешегә дә мәгълүм. Безнең халыкта хөрмәт белән әйтелә торган бу атама тик Шәймиевкә карата гына кулланыла килде. Күрәсең, кара көчләр, аның бу эшләргә бернинди катышы булмаганлыгын белсәләр дә, үзенчәлекле рәвештә аңа, дөресрәге, Татарстанга ишарә ясаганнар. Бу һәм башка фактлар, Россиядәге империалистик көчләрнең Президент сайланганнан соңгы ситуациядән файдаланып, Татарстанның суверенлыгын какшатмакчы булулары турында сөйлиләр. Алар, республикаларда президентлыкны бетереп, аларны гади административ берәмлекләргә әйләндерү турында хыялланалар. Кайбер газеталар, имештер, Татарстанда Президент посты бетерелә дә, Шәймиев Дәүләт Советы Рәисе булып кала, дип яздылар. Алай гына да түгел, аларга ышансаң, Шәймиев инде моңа ризалыгын да биргән булып чыга. Кемгә кирәк булды икән бу уйдырма дигән сорау туа. Нигә Мәскәү Кремле яки Ак йорты шушы уйдырмаларга ризасызлыгын белдерми дә, нигә шул ук илнең ике җитәкчесе арасына чөй кагучылар бар дип оран салган Владислав Сурков тавышын-тынын чыгармый икән? Шулай дип язган идем мин. Шуннан соң республикабызның Президенты итеп Рөстәм Миңнеханов билгеләнде. Шәймиев, дәүләт киңәшчесе титулына ия булып, җаны-тәне белән Болгар һәм Зөяне (Свияжскины) торгызу эшенә керешеп, шактый зур уңышларга иреште. Бу ике җитәкче республикабызны гына түгел, Россиянең йөзен үзгәртү өчен зур эшләр башкаралар. Россиядә татар факторы көчәйгәннән-көчәя тора. Ә моңа җавап нинди? Аларның берсе 
- Россиянең гомуми белем бирү стандартыннан милли-региональ компонентны алып ташлау. Икенчесе 
- БДИны татар телендә кабул итүне тыю. Өченчесе - милли мәктәпләргә һөҗүм. Имештер, милли мәктәпләр балаларны сепаратизм рухында тәрбияли. Ә бит мондый компонент патша Россиясендә дә һәм Совет дәүләтендәге укыту стандартларында да була килде. Һәм ул беркемгә дә комачауламады. Киресенчә, ул балаларда патриотизм хисләре тәрбияли торган зур көч иде. Татардан курку нигәдер һаман китми. Менә XX гасырның иң күренекле шәхесләренең берсе Мирсәет Солтангалиевкә булган мөнәсәбәтне алыйк. Аңа һәйкәл куелмады, аның исемендәге урам да юк. Хәтта юбилейларына карата бернинди чара да үткәрелмәде. Мирсәет Солтангалиевнең үткән гасырның 20 нче елларында республикаларны гади административ берәмлекләр дәрәҗәсенә төшерергә омтылулар СССРның юкка чыгуына китерәчәк дигән күрәзәлеге искә төшә. Чыннан да, ул әйткәнчә булды, СССР таркалды. Бүгенге русистлар да Россияне шундый ук һәлакәткә китермәсләрме икән? Бәлки, бу шәхескә карата мөнәсәбәтнең сәбәпчеләре бүгенге русистлардыр?
Билгеле ки, күндәм Дума республикаларда "президент" атамасын бетерү турында карар кабул итеп, инде ул карар тормышка да ашты. Ул бары тик Татарстанда гына сакланып калды. Ләкин монысы да вакытлыча гына. Дума, ул постны бетерү өчен, Татарстанга 2016 елга кадәр вакыт бирде. Аннары ни була, Россияне ни көтә? Әгәр республика, шушы карарга буйсынып, шушы атамадан баш тартса, бу ил бөтен тулылыгы белән унитар дәүләткә әверелергә тиеш була. Менә ни өчен шушы атаманы саклау илнең федератив нигезен исән калдыруга тәңгәл. Онытмыйк: ул нигез Татарстан һәм Россия арасында 1994 елның 15 февралендә төзелгән Шартнамә нәтиҗәсендә барлыкка килгән иде. Чөнки бездән соң Россиянең 40 тан артык төбәге, безгә ияреп, Үзәк белән безнекенә охшаш шартнамәләр төзегән иделәр. Ул вакыт Татарстанны горур республика дип атыйлар иде. Ә ул горур гына түгел, батыр да. Бүген дә шул горурлык һәм батырлыгыбызны саклап калсак иде. Моны тик җитәкчеләребезнең эш нәтиҗәсе генә дип карарга кирәкми. Аларга көч, дәрт һәм дәрман биреп торырдай халкыбыз бар безнең. Халкыбыз кирәк вакытта үз җитәкчеләрен яман куллардан саклап килде. Бу бигрәк тә Декларация кабул иткән вакытта, референдум көннәрендә бик нык чагылыш тапты. Халык җитәкчеләрен яклап чыкты. Шәймиевне урыныннан алып, аны тимер читлеккә утыртып Мәскәүгә алып китү белән янаган Шахрайлар, Хасбулатовлар хурлыкка калды. Инде хәзер иртәгә республикабызны ни көтә дигән сорауга җавап эзлик. Аңа җавапны республикабызның махсус статуслы республика булуыннан эзләргә кирәктер. Мәгълүм ки, 2007 елны республикабыз һәм Федераль Үзәк арасында яңа Шартнамә төзелгән иде. Шуның нигезендә Татарстан Россиядә бердәнбер махсус статуслы республика булып калды. Бүген аңа да куркыныч яный. Ә бит ул республикабызга шактый зур өстенлекләр бирә. Аларның иң беренчесе икътисади яссылыкта. Шартнамә Россия белән берлектә күп еллар буе нефть чыгару аркасында республикабызга ясалган экологик зарарны бетерүгә юнәлтелгән уртак эшләр башкаруны күз алдында тота. Бу федераль бюджеттан өстәмә чыганаклар алуга юл ача, республикабызның көнчыгыш районнарын чәчәк аттыруга яңа мөмкинлекләр бирә. Нефть эшкәртү темплары зур колач алды. Республикага нефть белән генә түгел, ә күбрәк аның продуктлары белән сәүдә итү мөмкинлекләре ачылды. Республикабыздагы нефть-битум ятмаларын эшкәртү эше акрынлап булса да аякка баса башлады. Болар барысы да Россияне нефть энәсенә көйләнгән икътисадтан заманча корылган алдынгы икътисадка күчү мөмкинлеген арттыра. "КамАЗ"ның да, тулы куәткә кереп, заман таләпләренә туры килердәй машиналар чыгара башлавы Россия икътисадына зур файда. Әгәр дә шулай булмаса Төркмәнстанда һәм кайбер башка җирләрдә "КамАЗ" үзәкләре барлыкка килер идеме? Республикабызда самолёт һәм вертолёт төзү эшләре киң колач ала, яңа җитештерү үзәкләре ачыла. Гомумән, безнең икътисад үсештә. Моңа кем сокланмасын да, кем көнләшмәсен икән? Бу 
- Татарстанның Россия үсешенә керткән зур өлеше. Ләкин безнең өчен иң беренче урында милләт язмышы тора. Аны саклау, аны үстерү - иң зур бурычларыбызның берсе. Татар үзе исән-имин калыр микән? Менә безне нинди сорау борчырга тиеш. Башкалар арасына сеңеп, динебезне, телебезне югалтып юкка чыкмабыз микән?
Ә бит сеңә барабыз, катнаш никахлар кимеми. Саныбыз артмый, кимү юлыннан атлыйбыз. Шәһәрләрдә татарча сөйләшү кимеде. Кайчандыр татар теле тик кухня теле генә булып калды дип уфтана идек. Бүген исә ул бик күп кухнялардан да кысрыклап чыгарылды. Ә тел саклануның төп сәбәбе - нәкъ менә аның гаилә теле булып калуында, кухняда саклануында. Финляндия, Кытай, Америка, башка илләрдәге татарлар телләрен саклап калдылар. Чөнки аларның гаилә телләре - татар теле. Бала оясында ни күрсә, очканда шуны эшли, дип халкыбыз юкка гына әйтмәгәндер. Бала дөньяга үз теле, үз җырмоңы, үз гореф-гадәтләре белән чыгарга тиеш. Бу исә - ата-ананың изге бурычы. Балага бишектә үк татар моңы, ана теле сеңәргә тиеш. Тик менә, ни кызганыч, бүгенге шәһәрләрдә туып үскән ата-аналар үзләре дә туган телләрен начар беләләр. Шунлыктан татар телен үзләштерү мәсьәләсен милләткүләм бурыч итеп кую зарур. Руслар татар телен өйрәнергә теләмиләр, мәктәпләрдә аны начар укыталар дигән булабыз. Бу дөрес. Ләкин телебезне гамәлләштерүдә без үзебез үрнәк булырга тиеш. Мине кайберәүләр татар телен дәүләт теленә әверелдерү мәсьәләсеннән читкә китә диюләре бар. Юк, мин һич кенә дә читкә тайпылмыйм. Дәүләт үз эшен бөтен тулылыгы белән башкарырга тиеш. Ил белән идарә итү органнары халкы белән үз телендә аралашса, бу дәүләт теле була. Приказлар, төрле эш кәгазьләре бер телдән икенчесенә тәрҗемә рәвешендә түгел, оригиналда эшләнергә тиеш. Дәүләт чиновниклары, милләтләре нинди булуга да карамастан, халык белән шул телдә аралашырдай булырга тиешләр. Моның өчен чиновникларга махсус таләп булдыру кирәк. Үткән гасырның 20 нче елларында ук татар телен белү таләп ителгән профессияләрнең исемлеген булдыру башланган иде. Тик менә, рус әйтмешли, воз и ныне там. Исемлек бүген дә юк. Ул булмаса, телебез беркайчан да дәүләт теле дәрәҗәсенә күтәрелә алмастыр. 1552 елгы аянычлы вакыйгалардан соң халкыбызны динебез саклап калган. Дәүләтләре бетеп, морзалары кырылып, шәһәрләрдән, юл һәм су буйларыннан куылгач, халкыбызның бердәнбер таянычы булып ислам дине кала. Бер Алла аның төп ышанычына, ярдәмчесенә әверелә. Шуңа таянып, ул сакланып кала. Алай гына да түгел, XIX һәм XX гасыр чикләрендә яңарыш кичерә, Россиянең иң укымышлы халкына әверелә. Китап, газетажурналлар чыгару буенча беренче урынга чыга. Шуларга таянып, дәүләтчелеген торгызу юлына баса. Менә ни өчен без яшәешебездә динебезгә зур урын бирергә тиешбез. Дин бүген дә милләтебезне саклау, аны үстерүгә үз өлешен кертсен иде. Тик менә шәһәр мәчетләрендә муллалар күп вакыт русча аралашалар. Моңа да игътибарсыз калырга ярамый. Гомумән, диннең милләтне саклау өчен мөмкинлекләре бик күп. Аларны тик дөрес итеп куллана гына белергә кирәк. Халкыбызның яшәү көче зур. Аны бернинди җил-давыллар да егарлык түгел. Чөнки ул, - утны-суны кичеп, тарихта чарланган, эшчән халык. Сөт калыр, ватан китәр Кайсысы: ватанмы, кавемме?
Дастаннардан килгән шушы сүзләргә аларның мәгънәсен шигъри юллар белән аңлатып Дәрдемәнд болай дип язган: Ни газизрәк - бу ватанмы? Аһ, туган каумем газиз! Ул мөкатдәс кан белән ул Изге сөткә ни җитәр! Сөт калыр, ватан китәр! Сөт калыр, ватан китәр! ("Гөрләгән сулар башында") Бер караганда мондый чагыштырма урынсыз кебек. Чөнки ил, ватан һәрберебез өчен газиз. Ничек инде Идегәй дастанындагы инде җырга әверелгән Идел-йортка багышланган юллар безнең өчен газиз булмаска тиеш, ди?! Тик Дәрдемәнд татар ватаны турында түгел, ә "бу ватан" дип үзе яшәгән рус империясен күз алдында тоткан. Татарлар анда, Мәҗит Гафури язганча, һәрвакыт үги бала була килгәннәр. Монда шушы "туган каумем" гасырлар буе нужа чиккән, иксез-чиксез кан-яшь түккән. Әйе, шагыйрь өчен ул газизрәк. Дәрдемәндне бервакыт пессимист шагыйрь дип тә атадылар. Ә дөреслектә исә ул күпләргә караганда оптимистрак булган. Ул рус империясенең бетәчәген күрәзәләгән һәм татарның мәңгелегенә дан җырлаган. Аның моңа иманы камил булган. Ләкин аңа милләте иң авыр чор кичергән вакытта фани дөньяны ташлап китәргә туры килә. Бу - 20 нче еллар. Халык ачлыктан кырыла. Революция зилзиләсе татар корабын упкынга тарта. Шагыйрь үзе дә авыр хәлдә. Байлыгыннан бернәрсә калмаган - аны большевиклар үзләштерегән. Ул үлем түшәгендә. Аны шушы хәлдә күргән Зәки Вәлиди үз истәлекләрендә аның "мине капиталым юкка чыгуы түгел, милләтебезнең язмышы борчый" дип әйтүе турында язып калдырган. Йөзе шулкадәр борчулы ки, әйтерсең лә аның баш астында йомшак мамык мендәр түгел, таш мендәр дигән сүзләр дә бар бу истәлекләрдә. Империя, чыннан да, 1917 елда ук юкка чыгарга тиеш, аның сәгате суккан иде инде. Тик большевиклар гына, ялган федерация төзеп, аның гомерен тагын дистә елларга озайттылар. Нигездә, ул шул елны юкка чыкса, хәерлерәк булыр иде. Ул заман әле аның чын мәгънәсендәге демократик ил булу мөмкинлеге бүгенгегә караганда күпкә артыграк иде. Моны татарлар да хуплады. Шул елның май аенда булып үткән Мөселман съездында Нижгар мулласы Габдулла Сөләймани Россияне штатлар нигезендә демократик федератив дәүләт итеп үзгәртеп кору тәкъдиме белән чыга. Шул штатларның берсе татарныкы булырга тиешлеген әйтә. Идел-Урал Штатының тамыры әнә шуннан башлана. Әгәр дә шул вакыт большевистик революция җиңмәгән булса, Учредительный собрание җыелган булса, Россия шул вакытта ук федератив нигездә корылган демократик дәүләткә әверелер иде. Коточкыч хәвефле еллар, дистәләгән миллион кешенең гомерен өзгән репрессияләр дә булмый калыр иде.
Мине бу кеше үзе тарихчы, ә нигә инде булмый калган эшләр турында сөйли икән, диярсез. Чыннан да, буласы булган бит инде. Нигә һаман шуларны куертырга? Тик менә "тарихи хәтер" дигән төшенчә бар. Төркиләр, шул исәптән татарлар, бихисап дәүләтләр төзегәннәр. Төрки каганлыклар, Һуннар империясе, Болгар, Алтын Урда, аннан соңгы татар ханлыклары - болар барысы да татар канына үз тамгаларын, билгеләмәләрен сала барганнар. Милли моң үзе генә дә ни тора! Борынгы төрки заманда ук туып, меңәр еллар дәверендә чарланган ул. Аңа һәр буын үз өлешен кертеп, баета килгән. Бу моңга аның бөтен тарихы сеңгән. Дөньяны шаулатып-гөрләтеп яшәгән шанлы чорлары да, авыр коллык михнәтендә иза чиккән гасырлары да моң булып яңгырый. Беренче төрки аваз да, шул моңнан барлыкка килеп, телебезне тел итүгә өлешен керткәндер. Аннан соң гаилә шушы ачылган телне баета, аны яшәү коралына әверелдерә. Моның өчен һәр ата-ана балалары белән тик аларның туган телләрендә генә сөйләшергә тиеш. Әгәр ата-ана үзара рус яки башка телдә аралаша икән, аларның балалары да шул телгә күнегә. Аларга тумыштан бирелгән тел онытыла. Бала шушы тел аркылы күп нәрсәләрне белә. Башка телләрне дә шушы ана теле ярдәмендә үзләштерә. Телебездә шулай ук тарихыбыз чагыла. Бу телгә төркиләрнең дөньяны таң калдырган чаклары сеңгән. Шушы телне белми яшәү башкаларга кыенлыклар тудыра торган чаклар булган. Әгәр дә мәгълүм рус сәяхәтчесе Афанасий Никитин, аны белмәгән булса, Һиндстанга барып та җитә алмас иде. Барып җиткән очракта да, исән-имин кайтуы бик шикле булыр иде. Ул үткән җирләрдә, хәтта Һиндстанның үзендә дә төрки тел хакимлек иткән. Анда мең ел дәверендә диярлек төрки Газнәвиләр патша булып торганнар. Афанасий Никитин хәтта сәяхәтен дә Йосыф исеме белән кылган. Һәм үзенең "Хождение за три моря" хезмәтенең шактый урыннарын татар җөмләләре белән язган. Әгәр инде аның укучылары шушы телне белмәсә, ул әсәренә татар җөмләләре кертмәс иде. Татар теле дөньяның иң дәрәҗәле ундүрт теле арасына юкка гына кертелмәгән, хөрмәтле укучыларым! Менә ул татар сөте. Европаның кайбер язучылары, алар артыннан кайбер рус галимнәре дә төркиләрне кыргыйлар итеп күрсәтмәкчеләр. Имештер, алар урак урмаган, иген чәчмәгән, тик башкаларны гына талап яшәгән. Алай булгач, ни өчен барлык төрки халыкларда да бодай, тары һәм башка бөртекле культураларның исемнәре бертөрле яңгырый икән? Югыйсә аларның бер-берсеннән аерым яши башлаганнарына инде мең еллар үтте. Димәк, алар Төрки каганлыклар чорыннан башлап, хәтта аннан да алдарак чорларда да иген иккәннәр. Алай гына да түгел, бакчачылык белән шөгыльләнгәннәр. Безнең телебездәге балык, карбыз, кабак сүзләре рус һәм башка славян телләрендә дә яңгырый. Димәк, алар бу эшкә бездән өйрәнгәннәр дигән сүз. Америкада чыккан бер журналда, Европаны кәбестә тозларга һуннар өйрәткәннәр, дип язылган. Шулайдыр. Тик алай гына түгел, чөнки аны тозларга өйрәнгәнче үстерә белергә дә кирәк. Бер вакытны Минск шәһәрендә Белоруссия президенты Александр Лукашенко белән очрашу вакытында ул үзләрендә яшәгән татарларның яз җитүгә базарга беренчеләрдән булып яшелчә чыгара башлауларын әйтеп, хезмәттә аларны уздыра алучылар юк икәнлеген ассызыклаган иде.
Барлык төрки халыкларда да үлчәм берәмлекләре һәм саннар әйтелеше бертөрле яңгырый. Бу - аларның борын заманнардан килгән уртак тамырлары йогынтысы. Болар инде, хөрмәтле укучыларым, - сөт кенә түгел, аның каймагы. Чөнки бу - милли холык һәм шөгыль. Бу - татарлык, миллилек. Без тарихның бер зур борылышы чорында яшибез. Ул 1917 елдан бүгенге көнгә кадәр дәвам итә. Әйтеп үткәнемчә, инде шул вакытта ук империянең бетү сәгате суккан иде. Аның гомерен тик большевистик зилзилә генә озайтты. Шул зилзиләгә бәя биргәндә, аның халкыбыз өчен булган кайбер уңай якларын әйтеп үтми мөмкин түгел. Аларның берсе - 1920 елның 27 маенда барлыкка килгән Татарстан Автономияле Совет Социалистик Республикасы. Әгәр дә безгә шул вакытта кечкенә генә бер мәйданчыкта булыр-булмас хокуклар белән җир бүлеп бирелмәгән булса, без бүген үз Ватаныбызны гамәлгә кую мөмкинлегеннән бик ерак торыр идек. Мин булыр-булмас хокук дидем. Чөнки Мәскәүдәге берәү дә татарларга чын дәүләтчелек бирергә җыенмый иде. Гомумән, татарларга гына түгел, башка халыкларга да. Республикалар төзү Россиянең бөтенлеген һәм бүленмәслеген саклау гамәле генә иде. СССР - ялган федерация, ә республикалар курчак дәүләтләр генә иде. Инде үткән гасырның егерменче елларында ук аларны гадәти административ берәмлекләргә әверелдерү эше башланды. Мәрхүм, репрессия корбаны Мирсәет Солтангалиев, шул ук вакытта мондый Россиянең гомере озын булмас, ул тиздән таркалыр, дип язган иде. Чыннан да, бик тиздән булмаса да, ул таркалды. Без исә, шушы ыгы-зыгыдан файдаланып, республикабызны суверен дәүләт дәрәҗәсенә күтәрә алдык... Тик менә Ельцин хакимияттән читләштерелгәннән соң, империалистик көчләр республикаларга, аларның хокукларына һөҗүм ачтылар. Кабул ителгән Конституциябез, законнарыбыз федераль конституция һәм законнар белән тәңгәлләштерелде. Латин графикасына кайту юлыбыз бикләнде. Инде телебезгә, тарихыбызга каршы сугыш башланды. Ни кызганыч, әле без чигенәбез. Кайчан чигенүдән туктарбыз, монысы да билгесез. Күрәсез ки, хөрмәтле укучыларым, инде була язды дигән ватан китеп бара. Ул кайтырмы икән? Әйе, телебез аяныч хәлдә. Туган телләрен белмәгән татарларның саны артканнан-арта бара. Телебез инде күп гаиләләрдән дә кысрыклап чыгарылды. Ә бит Аллаһы Тагалә һәрбер кешене теле белән ярата. Ата-ананың изге бурычы - шул телне матур һәм дөрес итеп ачу. Тукаебыз бит юкка гына "Иң элек бу тел белән әнкәм бишектә көйләгән" дип язмаган. Ул балага бишектә үк милли моң-җыр белән бергә сеңә, ныгый. Моң җыр сорый, сүз таләп итә. Бишек җыры балага милли хис сеңдерә, теле ачылуга юл сала. Тел һәм моң - милләт сакчылары. Тел бетсә, моң да калмый, милләт бетә. Менә ни өчен гаилә тел мәсьәләсен беренче урынга куярга тиеш. Әлбәттә, бу очракта дәүләт органнарының да җаваплылыгы зур икәнлеген онытырга ярамый. Алар телебезне саклап калу өчен тырышырлар дип өметләник. Сөтебезнең акрынлап әчи баруына наркомания, эчкечелек кебек заман чирләре дә йогынты ясамый түгел. Аларның татар авылларына үтеп керүе, бигрәк тә хатынкызларыбызның аларга бирешүе - аяныч хәл. Боларның берсенә дә күз йомарга ярамый. Бу безнең дин әһелләребезне дә борчыйдыр дип уйларга кирәк. Авылларда мәчетләр ачыла, ләкин аларның шактые буш. Анда йөрүчеләр аз. Дөрес, үрнәк авыллар да юк түгел. Татарстанда гына түгел, башка җирләрдә дә. Мәсәлән, Пенза өлкәсенең Урта Илүзән, Чувашстанның Шыгырдан авыллары. Бу авылларның һәрберсендәге биш-алты мәчет һәрвакыт халык белән тулы була. Монда наркоманиягә дә, эчкечелеккә дә урын юк.
Саратов өлкәсендә дә шушы рәвештәге яшәеш гамәлгә кереп бара. Гомумән, авылга күбрәк игътибар кирәк. Гомер буе авыл татарлыкны саклауның төп үзәге булган. Тел, милли җырлар, гореф-гадәт шунда сакланган. Бүген исә авыл тормышы саегая. Аннан яшьләр китә, халыкны эшсезлек борчый. Моңа дәваны, тик халык үзе генә таба ала. Бүгенге глобальләшү шартларында, бигрәк тә дөньяны кризис биләп алган халәттә, милли яшәеш зур сынау үтә. Россия корабын, Дәрдемәнд әйткәнчә, җил сөрә. Ләкин халкыбызның яшәү көче әле җитәрлек. Аңарда дәрт тә, дәрман да юк түгел. Ул мәңгелеккә юл тота. Татар иле корабын җил-давыллар һаман сөрә тордылар. Татарның ватаны киткән чаклары да булды. Ләкин аның татарлыгы сакланып калды. Ул шуның белән үзенең бөеклеген раслый торды. Аның менә шушы гүзәл сыйфатын Ижауда яшәүче шагыйрь Ибраһим Биектаулы дөрес күрә алган: Мәңгелек дан сиңа, Татар 
- Әкияти батыр Алып, Кайгыны да, үлемне дә Җыр белән җиңгән халык! Милли яшәеш зур сынау үтә Милләт күгендә бертуктаусыз шомлы кара болыт йөзә. Хәтәр җилләр исә. Милли яшәешкә куркыныч яный. Телебезгә бертуктаусыз һөҗүм итәләр. Аны мәктәпләрдән һәм югары уку йортларыннан куалар. Ни кызганыч, моңа тиешле каршылык күрсәтелми. Күрәсең, татар җәмәгатьчелеге йокыга талган. Күп җирдә битарафлык хөкем сөрә. Тукаебызга ияреп, безнең милләт үлгәнме, әллә йоклаган гынамы дияргә генә калмагае. Кем килеп йолыр икән безне бу бәладән? Кем, әйе, кем? Җавап бер генә: милләт үзе. Тик үзе генә. Безне яклардай көч - бер Аллаһы Тәгалә, ул иңдергән ислам дине. Менә шул - безнең бердәнбер таяныч. Мәгълүм ки, 1552 елның 2 (15) октябре 
- Казан егылган көн. Бу көн - руслар өчен бәйрәм булса, татарлар өчен фаҗига көне. 1882 елның шушы көнендә миссионер-галим Евфимий Маловтан танышлары Гәрәй Әхмәров һәм Лотфулла, белмәмешкә салынып: "Бу нинди бәйрәм?" - дип сорыйлар. Ул исә: "Сез аны белергә тиеш, бу 
- Казан бәйрәме, бу русларның Казанны алган көннәрен бәйрәм итү", - ди. Әңгәмәдәшләре исә: "Ә, алай булгач, бу безнең бәйрәм түгел, сезнең бәйрәм икән. Әгәр Казанны руслардан татарлар алган булса, бу безнең бәйрәм булыр иде", - дип нәтиҗә ясыйлар. Е. Малов: "Ә мин аны сезнең бәйрәм димәдем дә, Казан бәйрәме дидем. Әгәр сез үзегезне казанлылар итеп саныйсыз икән, бу - сезнең өчен дә бәйрәм. Әгәр дә инде сез үзегезне Константинополь (Истанбул) кешеләре итеп саныйсыз икән, ул вакытта бу сезнең бәйрәм түгел", - дип аңлата.
Бу миссионерның шушы көнне татарлар белән очрашуы очраклы булмый. Ул инде күптәннән аларны һәм башка татар яшьләрен мөселманлыктан православиегә күчерү эшен алып бара. Ул хәтта күренекле Заһир Бигиевне дә юлдан яздырмакчы була. Аның белән полемик хатлар да алышып тора. Тик менә Заһир Бигиев динендә ныгыган һәм теләсә нинди хәтәр көчләргә дә тиешле җавабын бирердәй шәхес була. Әйе, халкыбызның күпчелеге шундый ук сынмас рух белән яшәгән. Коллык чорына күчкән авыр гасырларда милләт, исламга таянып, үзен саклап калырлык көч туплый. Милләтне туплауда халык җыеннары һәм суфичылык зур роль уйныйлар. Алар, шәхеснең эчке мөмкинлекләрен, аның рухи байлыгын җигеп, тирә-як дөньяның явызлыгына каршы торырдай көчкә әвереләләр. Татарлар, мөстәкыйльлекләрен югалткан булсалар да, үзенчәлекләрен саклап калдылар. Шәрык белән булган сәүдә һәм рухи элемтәләре өзелмәде. Революциягә кадәрге китапларда татарлар кунакчыл, юмарт, башкаларга, хәтта русларга да ярдәмчел халык дип бәяләнәләр. Алар русларга рухи яктан түгел, тик сәяси рәвештә генә буйсыналар һәм шуның белән Россиянең иң ныклы халкына әвереләләр. Татар үзенең сынмас рухын саклап кала. Моны кадимилек, яки гореф-гадәтләрне дәвам итү дип карау дөрес булыр. Кадимилек нигезендә милли рух ныгый, хәтәр җилләргә каршы торырдай куәт арта. Шуннан соң гына милләт үз кабыгыннан чыгуга әзер була. Кадимилеккә алмаш көч буларак, милләтнең үз эчендә җәдитчелек күләгәсе күренә башлый. Милли яшәеш капкасын яңалыклар шакый. Аның эченә дөньяви фән ыргыла. Яңалык һәм искелек арасында кискен каршылыклар туа. Искелек тартыша, яңалыкларга тоткарлыклар тудыра. Ә җәдитчелек исә һөҗүмен арттырганнан-арттырып, чыныга бара. Нәтиҗәдә, уртаклык, яки исламга нигезләнгән яңача яшәеш туа. Татарлар XIX-XX гасыр чикләрендә, яңарыш кичереп, башкорт тарихчысы Билал Юлдашбаев язганча, үрнәк ислам милләтенә әвереләләр. Моны дөньяның барлык илләре дә кичергән алгарышның татар тарихындагы чагылышы дип карарга кирәктер. Аермасы шунда гына: татар алгарышы коллык читлегендә гамәлләшә. Ә бу исә - могҗизаның да могҗизасы, моңарчы беркайда да күзәтелмәгән феноменаль хәл, татар рухының ныклыгына бәхәссез дәлил. Тарихчылардан шул замандагы бәрелешләрдән өстен, кайсыдыр якны хурлау, кайсыдыр якны хуплаулардан югарырак тору таләп ителә. Монда татар яңарышының тик әнә шул искелек һәм яңалык мөнәсәбәтләренең җимеше икәнлеген төшенү һәм бу процесска объектив карашта булу зарур. Әллә шулай булмаса татарлар миллионлаган тираж белән төрле мәсьәләләргә багышланган китаплар бастырып, аны халык арасына тарату эшләрен оештыра алган булырлар идеме? 1905 ел революциясенең беренче айларында ук 30 дан артык газетажурналлар чыгару эшен җайлый алган булырлар идеме? Әлбәттә, юк. Бу - гасырлар буе тупланган әзерлек нәтиҗәсе. Тик монда шунысын да онытырга ярамый: китаплар, газета-журналлар үзлегеннән генә чыга алмыйлар. Моның өчен, беренчедән, матди мөмкинлекләр, икенчедән, аларны нәшер итәрдәй кадрлар, өченчедән, укымышлы, белемгә омтылган халык кирәк. Татарларда боларның барысы да була. Милләтнең игелекле эшмәкәрләре, бай иганәчеләре өлгерә.
Укымышлы, сәләтле әдәбият һәм матбугат әһелләре үсеп чыга. Мәчет-мәдрәсәләр тирәсендә милли мәгариф системасының уңай эшчәнлеге аркасында, татарлар Россиянең иң укымышлы халкына әверелә. Тик шулай булганда гына, татарларның коллык шартларында да башка рус булмаган халыкларга ясаган йогынтысын дөрес аңлап булачак. Идел-Урал төбәгендәге шулай ук рус тырнагына эләккән халыклар күп вакыт, эзәрлекләү, көчләп чукындырулардан качып, татарга сыена торган булалар. Моны кайберәүләр татарлар башка халыкларны көчләп исламга кертү, горефгадәтләреннән, телләреннән биздерү эшләрен алып барганнар дигән уйдырмалар, чеп-чи ялган тараталар. Татарлар үз яңарышлары җимеше белән мул рәвештә башкалар белән бүлешәләр. 1911 елның 10 ноябрендә язылган бер жандармерия мәгълүматында татар шәкертләре һәм имамнарының күпләп Себергә һәм Төркестанга агылуы, анда төрле җәмгыятьләр, мәктәпләр ачып, исламчылык идеяләрен таратуы турында хәбәр ителә. Шушы елны 28 кешедән төзелгән күренекле исламчылар (панисламистлар) исемлеге төзелә. Нигездә исә, сүз яңа методлы, ягъни җәдит мәктәпләре турында бара. Шәкертләр заманында белем-гыйлем артыннан Бохарага йөри торган булсалар, соңрак инде үзләре андагы төрки туганнарына дөньяви мәктәпләр ача башлыйлар. 1903 елда Казан сәүдәгәре Сабитовның матди ярдәме белән "Бохара иганәчелек җәмгыяте" барлыкка килеп, ул яңа методлы мәктәп ачып җибәрә. Әмир администрациясе моңа зур каршылык күрсәтә. Әмир үзе дә яңа ысуллы мәктәпләргә каршы була. Ләкин зур тырышлыклар нәтиҗәсендә мәктәп баштарак шәхси йортларда эшен башлап җибәрә. Баштарак төп халык балаларына монда йөрү тыелган булса да, акрынлап алар да бу белем йортына йөри башлыйлар. Алай гына да түгел, мәктәп акрынлап үзенең йогынтысын мондагы кадими мәдрәсәләргә дә юнәлтә башлый. Алар, тышкы яктан консерватив рәвештә калып, эчтәлекләрен яңалык рухында үзгәртә башлыйлар. Жандармерия документларында татарларның Җидесу һәм Фирганә яссылыкларындагы активлыкларына махсус басым ясалган. Алар, Верный шәһәрендә яшәүче татар миллионеры Габдулвәлиев ярдәмендә "Гапь" һәм "Мәшрәб" исемендәге түгәрәкләр булдырып, шулар тирәсендә яңа методлы мәктәпләр ачып җибәрәләр. Фактлар раславынча, XVIII һәм XIX гасырлар чикләрендә чувашлар хакимият кысрыклаган вакытларда татарларга сыена, үз теләкләре белән исламга күчә торган булганнар. 1839 елны Сембер һәм Сызрань архиепискобы губернатордан Иске Шәйморза авылындагы чукындырылмаган чувашларның, Эчке эшләр министрлыгы катгый тыюга карамастан, исламга күчү сәбәпләрен тикшертүен сораган. Архивларда чувашларның көчләп чукындыруларга каршы шикаятьләре сакланган. 1857 елны 3 меңнән артык чуваш көчләп чукындырыла. Ләкин аларның шактые, бу чарадан качып, исламга күчә. Мәсәлән, Буа өязенең Иске һәм Яңа Чүкәле, Городище авылында яшәгән 9 чуваш, чукынудан баш тартып, җирле татарлар арасына сыеналар. 1907 елда Сиушево авылы чувашлары, бернидән дә курыкмастан, мәчет салдырып, ислам йолаларын үти башлыйлар. Үзләренең исламга күчүләренә бик шатланалар.
Ни кызганыч, татарларга аларның тарихларын бозып сөйләү әлегәчә дәвам итә. Кайчандыр Россия Югары Советы Рәисенең урынбасары булып торган, бүген үзен тарихчыга санаган Владимир Шумейко Александр Невскийның җинаятьчеләрнең борыннарын, Василий Тёмныйның аларның кул-аякларын кисү, кайбер кенәзләрнең аларны балта белән тапау, әсирләрнең тиресен салдыру гадәтләрен Алтын Урда йогынтысы дип яза. Аныңча, яла ягу, караклык һәм ришвәтчелек, алдакчылык, коллык һәм башка төрле тискәре сыйфатлар шулай ук татарлардан күчкән булып чыга. Ул, исемнәре күрсәтелмәгән ниндидер археологларга таянып, татарлар русларның 49 шәһәрен тулысы белән җимергәннәр, дип яза. Алай булгач, татарларның Алтын Урдадагы 150 шәһәре кая китте икән? Ә Алтын Урдадагы дини һәм милли түземлек турында ләм-мим. Күз алдына китерик. Мәктәп парталарында рус балалары белән бергә татар балалары утыра. Укытучылары авызыннан, яки әнә шундый китаплардан шушы сафсаталарны ишетәләр яки укыйлар. Алар ни эшләргә тиеш була инде? Моны фаш итәрдәй мәгълүматлары юк. Булса да, аларны кем тыңлый? Аларга, татарлыкларыннан гарьләнеп, милләтләреннән ваз кичәргә һәм көчлеләр ягына күчәргә каламы? Әллә башка чаралары бармы? Мондый уйдырмаларга тиешле җавап бирү кирәк. Кыскасы, дини, милли түземлек халкыбызның канына сеңгән. Менә бу - безнең үзенчәлек. Кабатлап әйтәм: динебез милләт сагында булырга тиеш. Шул исәптән телебез сагында да. Ләкин, ни кызганыч, мәчетләребезнең шактые рус теленә күчеп бара. Яшь муллалар, хәтта үзара да русча гына сөйләшәләр. Мәскәү һәм башка кайбер шәһәрләрдә мәчетләргә бик күп башка милләт вәкилләре дә йөри. Имештер, алар татарча белмәгәнлектән, вәгазьләрне рус телендә алып барырга туры килә. Бу һич кенә дә дөрес гамәл түгел. Чөнки бу мәчетләрне татарлар үзләре өчен салганнар бит. Дин кардәшләребез мәчетләребезгә киләләр икән, рәхим итсеннәр. Ләкин монда татар теле өстенлек итүенә бернинди үпкә-дәгъва булырга тиеш түгел. Муллалар сөйләгәнне бик аңлыйсың килә икән, өйрән татар телен. Дин кардәшләребезнең күпчелеге төркиләр булганлыктан, бу аларга һич кенә дә авыр булмас. Яки, алар өчен бу авыр икән, салсыннар үзләре өчен мәчетләр. Араларында байлар җитәрлек. Кыскасы, мәчетләребез динебезне дә, телебезне дә ныклап үзләштерү учагы булырга тиеш! Чувашстандагы Тукай авылы - милли яшәешнең ачык мисалы. Монда балалар, мәктәпкәчә әзерлекне, яки уку-язуга өйрәнүне, мәдрәсә бинасында узалар. Алар үз телләре белән бергә гарәп графикасын да үзләштерәләр, намаз, дога укырга өйрәнәләр. Нәтиҗәдә авылда эчкечелек тә, наркомания дә юк. Исем җисемгә тәңгәл Сүз республикаларны "президент" атамасыннан баш тарттыру сәясәте турында булыр.
2010 елны "Шәһри Казан" газетасында "Исем аркылы җисемгә үрелү" дип аталган мәкаләмдә Кремльдә һәм Ак йортта утыручыларның Чечня башлыгы Рамзан Кадыйров аркылы республика президентлары атамасын бетерергә кирәклек турындагы сүзләрне әйттергәнлекләрен язган идем. Аннан соң Дума, шушы турыда карар кабул итеп, республикаларга аны 2015 елга кадәр үтәргә кирәклеген күрсәтте. "Шушы карарга буйсынып, кайбер республикаларның башлыклары исемнәрен алыштырып та куйдылар. Әйтерсең лә бу республикаларның президентлары, вазифаларына керешкәндә, үзләренең республика конституциясе өстендә бирелгән, аңа тугры булу турындагы антлары бөтенләй булмаган һәм аларга шушы Конституцияләрне яклау вазифасы йөкләнмәгән" дип язылган минем ул мәкаләмдә. Менә хәзер Кремльдән республикаларга яңа ым җитештерелде: ашыгырга кирәк! Кемгә һәм нигә ашыгырга кирәк? Хәтта тугандаш Башкортстан да моңа күнде бугай. Аның Президенты Рөстәм Хәмитов Думаның бу турыда карары бар, аңа буйсынырга кирәк диде. Һәм, ни кызганыч, зур хата ясады. Гомумән, Башкортстан инде моңа кадәр дә ике мәртәбә алданган иде. Беренчесе Зәки Вәлиди заманында республиканың суверен хокукларын таныган килешүне юкка чыгару булса, икенчесе, Федератив Шартнамәгә кушылу ризалыгы бәрабәренә республикага бирелгән хокуларны таптап китү иде. Бу документлар буш кәгазь булып калдылар. Күрәсең, болардан тиешле нәтиҗә ясалмаган. Бездә дә кайберәүләр исем алыштыруны гади бер чара рәвешендә генә күреп, хәтта бу атамага алмаш та эзли башлаганнар иде. Югыйсә аны табу авыр түгел, чөнки гасырлар дәверендә татарлар дистәләгән дәүләт төзегәннәр, аларның башында торучыларның матур-матур, дәрәҗәле атамалары булган. Тот та шуларның берсен куй! Тик менә мәсьәлә исем алыштыруга караганда күпкә катлаулырак шул. Сүз, гомумән, республикаларны бетерү турында бара. Исем алыштыру - шуңа бер адым. Тик кайберәүләр уйлаганча гади адым түгел. Бик тә мәкерле, тирән мәгънәле адым. Республикабызда булып киткән Валентина Матвиенко безнекеләрнең кылларын тартып карады: Татарстан ни эшләргә уйлый икән? Аңа уңай җавап кирәк иде. Чөнки башка төбәкләрнең республикабызга йогынтысы зур. Тик ул уңай җавап ала алмады. Бүген, ни кызганыч, без ялгыз калдык. Хәер, бу беренче очрак түгел. Безне, гәрчә Федератив Шартнамәгә кул кую алдыннан, безнең белән бердәм булырга ризалашкан Якутия, Башкортстан, югарыдагы ялган вәгъдәләргә алданып, ялгыз калдырдылар. Аннан соң Мәскәү белән безнекенә охшатып төзегән шартнамәләреннән дә ваз кичтеләр. Бу гына да түгел, кем әйтмешли, әйтсәң сүз, төртсәң күз. Барын да сөйләп китсәң, күпкә китәр. Моның инде кирәге дә юк. Сәясәттә үпкәгә урын булырга тиеш түгел. Аның нигезе - реаль фактлар. Фактның ярылып ятканнарыннан берсе - безнең ялгызлык. Ни эшләргә кирәк? Ялгыз көрәш алып барып буламы? Моңа каршы торып буламы? Бу сорауга тик уңай җавап кына бирелергә тиеш: була! Чөнки, нигездә, без ялгыз түгел. Безнең һәрвакыт ныклы таянычыбыз булган зирәк халкыбыз бар. Татар кайда гына яшәмәсен, ул республикабызның суверенлыгы, аның бәйсезлеге сагында. Татарстан - һәммә татар өчен изге Ватан. Декларациябезне кабул иткән көннәрдә, референдум үткәргән вакытларда без моны һәрвакыт тоеп тордык. Халкыбыз безгә дәрт һәм дәрман өстәде. Көрәш өчен тиешле юридик таянычлар да җитәрлек. Аларның кайберләрен барлап китик.
Беренчедән, бүгенге Татарстанның Дума тарафыннан түгел, ә Татарстан Югары Советының үзбилгеләнү хокукына таянып, 1990 елның 30 августында кабул ителгән Декларация нигезендә барлыкка килүе һәм аның халык референдумы тарафыннан ныгытылган булуы. Шунлыктан исем алыштыруны Дәүләт Советы карары белән генә түгел, аны референдум аша халык үзе генә хәл итә ала. Икенчедән, Татарстанның Россия белән төзелгән шартнамәле махсус статуска ия республика булуы. Шартнамәләрнең икесе дә, 1995 елгысы да, 2007 елгысы да, республикабызның суверен дәүләт булуыннан чыгып төзелгән. Шартнамәнең соңгысының кереш өлешендә аның 1992 елгы референдум нигезендә төзелгәнлеге дә күрсәтелгән. Ә бит, референдум алдыннан, Россия Конституцион судының рәисе Валерий Зорькин, әгәр дә референдумда куелган сорауга уңай җавап бирелсә, ул бәйсезлек игълан итүнең юридик нигезе булачак, моны һәрбер юрист шулай дип санаячак һәм шуның белән хаклы булыр, дигән иде. Дөрес, бүген сүз бәйсезлек игълан итү турында түгел, ә үзебезнең тулы хокуклы икәнлегебезне исбатлау турында бара. Моны һәркем белеп эш итәргә тиеш! Безнең өченче терәгебез ул 
- Россиянең үз Конституциясе. Анда халыкларның үзбилгеләнү хокукына ия булуы һәм республикаларның дәүләт статуслары, аларның үз конституцияләре һәм законнары да булуы, Россия Федерациясендә кабул ителә торган законнарның һәм башка төрле хокукый актларның Конституциягә каршы булмаска тиешлеге күрсәтелгән. Ә Думаның искә алынган карары Конституциягә тәңгәл түгел. Дүртенче һәм иң ныклы терәгебез ул - халыкара хокук нормалары. "Гражданлык һәм сәяси хокуклар турындагы халыкара пакт"та ("Международный пакт о гражданских и политических правах") барлык халыкларның да үзбилгеләнү хокукына ия һәм шунлыктан аларның ирекле рәвештә үзләренең сәяси статусларын үзләре билгеләргә тиешлекләре һәм дәүләтләр бу хокукны хупларга һәм ихтирам итәргә хаклы булуы турында язылган. Илебез шушы Пактка инде 1973 елны ук кушылган булганлыктан, Россиянең дә безнең хокукларыбызны хупларга һәм якларга тиешлеге бәхәссез кебек. Ләкин чынбарлык моның киресен күрсәтә. Дума карары исем алмаштыруга түгел, нигездә, халыкларның үзбилгеләнү хокукларын югарыдан билгеләүгә, республикаларны декретлы берәмлекләргә әйләндерүгә юнәлтелгән. Ә бу барып чыкса, киләсе адым аларны Дума карары белән, яки декрет нигезендә юкка чыгару булачак. Анысы иртәгә-бүген түгел, ә бу хәлләр бераз онытылганнан соң, халыклар тынычлангач кына кабул ителер. Ләкин моның шулай булачагына бернинди шик тә юк. Чөнки республикалар Россиянең шактый йогынтылы шәхесләренә күзгә төшкән ак булып күренәләр. Мин инде бу очракта Жириновский һәм Прохоровлар турында гына түгел, Президентка якын торган кайбер шәхесләрне дә истә тотам. Күптән түгел Казанга килеп киткән, Путин указы белән барлыкка килгән Россия стратегик тикшеренүләр институтының директоры генерал-лейтенант Леонид Решетников шундыйларның берсе. Ул республикаларны большевиклар чәчеп калдырган агулы шытымнар дип атады, аларны юк итәргә кирәклеге турында язды. Аныңча, Россия тик бер милләтле, православиегә нигезләнгән дәүләт булырга тиеш. Ә бит республика бетсә, татар теле дәүләт теле булудан мәхрүм кала. Тел бетсә, православие дәүләт диненә әверелсә, татар үзе дә бетәргә тиеш була.
Бу - кайберәүләрнең фаразлары гына. Алар татарларның тарихта чарланган батыр һәм уяу халык икәнлеген искә алмыйлар булса кирәк. Шик юк: без бергә булсак, бердәм булсак, максатыбызга ирешербез. Исемебез сагында булу ул - җисемебез, яки суверенлыгыбыз сагында булу дигән сүз. Нык булыйк, бирешмик! Мәңгелек дан сиңа, татар! ҺӘРКЕМ ҮЗ МИЛЛӘТЕНДӘ КАЛСЫН! Менә инде яңадан халык санын алу кампаниясе башлана. Бу мөһим чарага безнең беребез дә битараф булырга тиеш түгел. Чөнки ул - һәрбер халыкның бүгенге халәтен һәм илдә тоткан урынын чагылдыра торган бик тә мөһим чара. Мәгълүм ки, 2002 елгы халык санын алу нәтиҗәсе татарларның сан ягыннан икенче урында торганлыгын күрсәтте, аларның бербөтен бүленмәс милләт икәнлеген раслады. Моңа төп сәбәп, - һичшиксез, халкыбызның тарихи хәтере белән сугарылган милли горурлык хисләре. Безгә бу очракта да тирән тамырлы тарихыбызга таянып эш итү зарур. Ул тамырлар, инглиз галиме Эдуард Паркер раславынча, моннан 3 мең еллык ерак тарихка тоташа. Татарның атамасы, теленең, җыр-моңнарының нигезе шул вакытта ук барлыкка килгән. Берничә дистә дәүләт төзү дәверендә татарның ул тамырлары ныгыган һәм, хәтта коллык сыйфатына кергәч тә, һәрвакыт үзен сиздереп торган. Аңа көч биргән, илһамландырган. Чыннан да, әнә шул тамырлардан килеп торган көч милләтебезгә лаеклы рәвештә зур сынаулар аша үтәрдәй көч биргән. Ул сыгылмады, бернигә дә бирешмәде. Татар һәрвакыт татар булып кала бирде. Татарлар, дәүләтсез калуларына да карамастан, дәүләти халык булып кала алдылар. Заманында моны миссионер Ильминский да танырга мәҗбүр булган. Татарның тарихи хәтеренә генә түгел, хәтта яшәү рәвешләренә дә дәүләтчелек сеңгән. Һәм әле дә булса яши бирә. Нәкъ менә шул дәүләти куәт - татарның сөте, аңа көч, дәрт һәм дәрман бирә торган каймагы. Тик безгә һич кенә дә тынычланып, халык санын алу нәтиҗәләрен көтеп яту ярамый. Безне борчый торган проблемалар һәрвакыт чыгып тора. Аларга битараф булу беребезне дә бизәми. Соңгы вакытта, нәкъ 2002 елгы сан алу алдындагы кебек үк, бердәмлегебезгә балта чабу омтылышлары күренгәли. Дөрес, андый фактлар күп түгел һәм булган кадәрләрендә дә фәнни аргументлары юк дәрәҗәсендә. Әйтик, мишәрләр мәсьәләсен зур проблемага әйләндерергә тырышуларның уйдырмалардан башка бернинди фәнни нигезләмәсе дә юк. Ни кызганыч, шундый омтылышлар үземә дустанә мөнәсәбәттәге зур галим Нияз Мәҗитов хезмәтләрендә чагылып киткәли. Ул мишәрләрне мөстәкыйль милләт итеп күрсәтмәкче була. Ә менә мишәрләр үзләре башкача фикердә. Нижгар өлкәсенең Сергач районы Мөтеравылда яшәүче Әхмәт Баюсов татарның бетмәячәгенә, алай гына да түгел, XXI гасыр татар гасыры булачагына ышана һәм, "беркайчан юкка чыкмабыз, кайгырмагыз, татарлар!" дип, халыкның яшәү көчен арттырырга тырыша, татар юкка чыга дигән сүзләрне "наданнар сүзе" дип саный.
Татар юкка чыга, дигән Ялган сүзләр тарала. Татар туа, татар үсә, Татар тагын ярала. Баюсовның шушы шигъри юллары Сергачта чыккан җирле шагыйрьләрнең "Без Тукай токымыннан" җыентыгыннан китерелде. Әлеге җыентыкта шигырьләре чыккан шагыйрьләрнең уналтысы да татарга дан җырлый, үзләренең Тукай токымыннан булулары белән горурлана. Ульяновскида яшәүче мишәр шагыйрь Рифкать Хисмәт татар бердәмлеген яклап болай яза: Аерылганны аю ашар, диләр, Сөендермә бүленеп бүресен! Безне туплап, мәңгелеккә илтсен Татар дигән гомум бер исем! Һәрдаим нинди дә булса мөһим чарага әзерлек башлану белән кемнәрдер татар-башкорт проблемасын кискенләштерә башлыйлар. Безнең өчен татар һәм башкорт мөнәсәбәтләре бигрәк тә кадерле. Чөнки без игезәк халыклар. Уртак тарихыбыз бар. Бер үк җыр-моң дөньясында гомер кичерәбез. Телләребез шулкадәр якын ки, хәтта Америкада яшәүче профессор Хафиз Малек бу ике халык бер телдә сөйләшә дигән нәтиҗә дә ясаган. Аның әйтүенчә, әгәр дә бу телдә татар сөйләшсә, ул татар теле, ә инде башкорт сөйләшсә, бу башкорт теле була. Әле алай гына да түгел, башкорт итеп язылган татарлар да бар бит әле, алар да татарча сөйләшә. Шунлыктан халык санын алу вакытында хакыйкатьне инкяр итеп, берьяклы гына сайланган документларны уйнатып, халыкны бер-беренә каршы кую гамәлләре белән уртаклыгыбызга зарар китермәбезме? Ә бит документларның төрлесе була. Мәсәлән, 1719 елны Казан губернаторы Салтыков бер документта Сенатка 46 841 ясаклы татар хуҗалыгының 19 932 се башкортларга күчеп китүе турында хәбәр итә. 1730 елны аны губернатор постында алыштырган Волынскийның да Сенатка, әле нибары 20 ел элек, күп булса 35 ел элек, 40 мең тәшкил иткән башкортларның саны татарлар хисабына 100 меңгә җитүе турында язган документ сакланган. Татарларның башкорт сословиесенә язылганлыкларын исбатлаган документлар да җитәрлек. Безнең өчен туганлык хисләре, ике халык арасындагы туганлык, дуслык мөнәсәбәтләре беренче урында булырга тиеш. Галимнәребез исә шушы мөнәсәбәтләрне ныгытырга бурычлы. Күз карасы кебек саклыйк без аларны!
Кайберәүләр безне дин нигезендә дә аермакчылар. Имештер, керәшеннәрнең махсус тарихлары, үз телләре бар. Җирле халыкларның этник тарихын иң яхшы белүчеләрдән саналган профессор Н. В. Никольский 1919 елда басылып чыккан хезмәтендә, керәшеннәрнең, шул исәптән нагайбәкләрнең, XVI гасырга кадәрге тарихын гомумтатар тарихы дип билгели. Галим бер документта нагайбәкләрнең чыгышлары Арча якларыннан икәнлеген, Казан егылганнан соң көчләп чукындырылганлыкларын, шуннан соң күчеп, Бакалы һәм Нагайбәк авылларына урнашулары хакында язылганлыгын әйтә. Күренекле миссионер һәм галим Е. Малов та керәшеннәрне элек тә һәм үзе яшәгән заманда да татарларның бер өлеше итеп таныган. Ниндидер аерым керәшен теле барлыгын тәкрарлау да чынбарлыктан ерак тора. 1767 елны Екатерина II Казанга килгәч, аны керәшен-татар мәктәбенә алып баралар. Анда балалар Әби патшага русча һәм татарча шигырьләр укыйлар. Балаларның татарлыкны беренче урынга чыгарып, шуңа басым ясап, "Мы татара своим же теперь разговором, сколько можно скажем всё всем нашим собором" дигән сүзләре игътибарга лаек. Шигырьдә шулай ук керәшеннәрнең элек ислам динендә булулары да, аларның татар икәнлекләре дә ачыктан-ачык әйтелгән. Әгәр дә алдынгы керәшен җәмәгатьчелеге патшага балалар аркылы татарлыкларының, татар теленең үзләренә никадәр кадерле һәм рухларына хуш икәнлеген ишеттергән икән, бу юкка түгел. Бу - патшага керәшеннәрнең татар халкының аерылгысыз өлеше булуларын танытырга тырышулары мисалы. Гомумән, хәтта керәшен хәрәкәте җанланган 1917-1918 елларда да татарлардан аерылу мәсьәләсе куелмаган. Киресенчә, мәдәният өлкәсендә бергә эшләүгә басым ясалган. Халык бүген дә шушы рухта яши. Ул татарның бердәмлеген, бөтенлеген яклый. Керәшеннәр һәрвакыт татар булганнар һәм шулай булып калачаклар да. Халык ул мишәр булса да, керәшен булса да нәкъ Гәрәй Рәхимнең (Григорий Родионов) "Татар кешесе" шигъри дисбесендә язылганча фикер йөртә: Без - татарлар! Шушы исем белән Җирдә яшәү - үзе бер бәхет. Безгә халык санын алуның бер көнлек гамәл икәнлеген онытырга ярамый. Чөнки көн арты көн туа. Без әнә шул туар көндә бер-беребезнең күзенә туры карардай булып калырга тиешбез, безнең башкача юлыбыз юк. Шунлыктан игътибарыбызны барыбыз өчен дә мөһим булган проблемаларга юнәлтә алсак, барыбыз өчен дә күпкә файдалы булыр иде. Ә алар, күптин-күп, чуктин-чук. Россиядә халык саны, шул исәптән безнең халкыбызның саны да кими. Безгә куркыныч нәкъ менә шул яктан яный. Глобаль үзгәрешләр дә безне читләтеп үтми. Башкалар арасына сеңеп, динебезне, телебезне югалтып, юкка чыкмабыз микән дигән сорау туа. Ә бит сеңә барабыз, катнаш никахлар кимеми. Саныбыз артмый, кимү юлыннан атлыйбыз. Шәһәрләрдә татарча сөйләшү бетү дәрәҗәсендә. Күп вакыт хәтта мәчетләребездә дә муллалар русча гына сөйләшә.
Шәһәрләребезгә генә түгел, хәтта авылларыбызга да эчкечелек, наркомания чирләре үтеп керә. Шунлыктан бездә берничек тә беркемне дә гаепләмәстән, берләшү, рухи савыгу юлларын эзләү беренче урынга чыгарга тиеш. Тату яшәү девизы астына яшеренеп, бер-береңә пычрак ату берәүне дә бизәми. Булдыра алганның барысын да эшләсәк кенә, һәрвакыт бер-беребезгә ярдәмле булсак кына, милләтебезгә файдалы эшләр башкарырбыз. Савыгуыбыз да шулкадәр үк тиз булыр. Халык санын алу гадел нәтиҗәләр күрсәтсен өчен, кулдан килгәннәрнең барысын да эшлик, туганнар! Алда әле безне шактый зур сынаулар көтә. Аларны уңышлы үтү өчен, бездән бердәмлек таләп ителә. Исем аркылы җисемгә үреләләр 2010 елның август башында Чечня Президенты Рамзан Кадыйров "президент" атамасыннан баш тартуын белдерде. Рамзанга Төньяк Кавказ республикалары президентлары да иярделәр. Алар да бу исемнән ваз кичмәкчеләр. Алай гына да түгел, гомумән, республикаларда президент постын бетерү мәсьәләсен карауны таләп итеп, Дәүләт думасына чыкмакчылар. Думадагылар исә, шушы хәбәрне көтеп кенә торган кебек, көздән үк бу мәсьәләне карарга җыенганлыкларын белдерделәр. Әйтерсең лә бу кешеләрнең президентлык вазифаларына керешкәндәге үзләренең республика конституцияләре өстендәге, аларга тугрылыклы булу турындагы антлары бөтенләй булмаган да һәм аларга шул конституцияләрне саклау вазифасы йөкләнмәгән. Ярый, монысы аларның намусында булсын. Бу очракта безгә бу гамәлләрнең башы кайда һәм ахыры ничек булачагын фаразлау мөһимрәк. Рамзан үзенең шушы сенсацион башлангычын илдә бер президент кына булырга тиеш дип аңлатмакчы. Ә бит Россиядә шушы исемне йөртүче йөзләгән. Болар республика җитәкчеләре генә түгел, әллә нинди компанияләрнең башлыклары да, бетмәс-төкәнмәс фондларның башында торучылар да, тагын әллә кемнәр. Нишләп Рамзан башта шуларны исемнәреннән мәхрүм итү тәкъдиме белән чыкмый икән? Тик безгә монысы да артык әһәмиятле түгел. Бу чылбырның башы Мәскәү Кремлендә һәм Ак йортта. Андагылар чылбырны, үзләрен күрсәтмәстән, төрле рәвештә тарткалап торалар. Я берәр Проханов кебек империалист, яисә Жириновский кебек бөек державачы шовинист алар әйтәсене әйтә. Радио, телевидение аларның шушы карашларын җиткереп тора. Чылбырның ахыры республикаларны губерналаштыруга килеп тоташуын чамалау кыен түгел. Чөнки ул идарә вертикален урнаштыруга юл ача. Сүз шунлыктан, хөрмәтле укучылар, республика башында торучыларның исеме турында гына бармый. Аларның максатлары - исем аркылы җисемгә барып җитү, яки республикаларны юкка чыгарудан гыйбарәт. Жириновский, Проханов, Леонтьев кебек бәндәләр, большевиклар, Россияне федерация дип игълан итеп, республикалар төзеп, зур хата җибәргәннәр, дип исәпли. Алар, күрәсең, бу гамәлнең тарихын бөтенләй белмиләр булып чыга. Бәлки, белмәмешкә генә салыналардыр. Бәлки, тик моның аермасы юк.
Шулай булгач, аны искә төшереп китү урынлы булыр дип уйлыйм. Ленин марксист буларак федерациягә каршы, аның дошманы була. Үзенең 1913 елны С. Г. Шаумянга язган хатында "без федерациягә принципиаль рәвештә каршы" чөнки ул икътисади "багланышларны йомшарта, ул дәүләт төзелеше өчен ярый торган тип түгел" дип язган. Ул һәм аның партиясе халыкларның үзбилгеләнү хокукын, моңа кадәр яшәгән дәүләтләреннән чыгып, үз дәүләтләрен булдыру рәвешендә генә дип фаразлаганнар. Шушы караш 1918 елның гыйнварына кадәр өстенлек итә. 1917 елның 28 мартында И. В. Сталинның "Правда" газетасында "Против федерации" мәкаләсе басыла. Ул илне федератив типта үзгәртеп коруны яклап чыккан эсер И. Окуличка каршы язылган була. Бу автор, эсерларның дәүләт төзелешенә карашларын чагылдырып, "Дело народа" газетасында федерацияне яклап, болай дип язган була: "Америкалылар 1776 елда ук союз договоры төзеп, "Берләшкән Штатларны барлыкка китерделәр, ни эшләп соң без 1917 елда өлкәләрнең ныклы союзын булдыра алмаска тиешбез?" Сталин моңа каршы, федерацияне, гомумән АКШ, Канада, Швейцария өчен дә кичәге көн, алар бүген инде унитар дәүләтләр, дип яза. Имештер, "тарих тәгәрмәчен кирегә әйләндереп булмый". Чыннан да, аны әйләндереп булмый. Тик менә аның кайсы ягы уңай да кайсы ягы кире икән? Дөрес җаваплар зарур. Ленин 1917-1918 елларда федерациянең ил капкасын ныклап шакуын ишетеп тора. Һәм аны теге яки бу рәвештә кертмәү Россиянең җимерелүенә китерәчәген аңлый. Бу аның "Первоначальный вариант статьи "Очередные задачи Советской власти" исемендәге мәкаләсендә ачык чагылыш таба. Ул анда, демократик үзәкләштерү тарафдары буларак, шушы принципның һич кенә автономия һәм федерациягә каршы килми, киресенчә аларның булуын таләп итә дип язган. Ләкин шунысы игътибарга лаек: ул аларны үзәкләштерүгә таба адым, яки вакытлы чара гына итеп карый. Большевиклар, федерация сукмагына басып, империянең гомерен 70-80 елга озайттылар. Шунлыктан бөек державачылар аларны каһәрләргә түгел, моның өчен аларга рәхмәтле булырга тиешләр. Большевиклар шушы мәҗбүриятне, гомумән милли факторны, властьларын ныгыту юнәлешендә нык файдаланалар. 1918 елның гыйнварында Россияне федерация дип игълан итәләр һәм үзләре дә теләмәстән республикалар тууга юл ачалар. Тик аны, Г. Пятаков әйткәнчә, уен гына итеп карыйлар. Аның шушы 1919 елның мартында булып үткән РКП(б)ның VIII съездында яңгыраткан сүзләрен күпчелек делегатлар яклап чыга. Аларның берсе М. Томский бу залда милләтләрнең үзбилгеләнү хокукын нормаль хәл итеп санаучы бер генә кеше дә юктыр дип уйлыйм, без моны бер котылгысыз афәт кенә дип карыйбыз дигән. Шунлыктан большевиклар моны вакытлы чара гына, властьларының ныгып бетүенә кадәр генә булыр дип саныйлар. Һәм республикаларны башта губерналаштырып, аннары аларны бетерү сәясәтен җәелдереп җибәрәләр. 1922 елның сентябрендә Сталин авыру Ленинга "бу милли уеннарны туктату тәкъдимен белдергән хат яза. Аның бу хатында шушы елларда без бәйсезлек идеясенә ышанган шактый күп кадрлар үстереп өлгердек, бу уенны хәзер үк туктатмасак, республикаларның бердәмлеген саклап калу авыррак булачак" дигән фикер белдерелгән.
Ләкин "уен" шактый тирәнгә киткәнлектән большевиклар аны кинәт кенә туктата алмыйлар һәм шешәдән чыккан "гыйфритне" акрынлап кына янә урынына кайтару юлына басалар. Республикаларның хокукларын буып, аларны губерналар белән тигезләү сәясәте башлана. Боларны күреп торган, "милләтче" мөһере сугылып, партиядән чыгарылган, җаваплы дәүләт органнарыннан куылган Мирсәет Солтангалиев "әгәр дә шушы губерналаштыру сәясәте дәвам итсә, бүгенге, СССР рәвешендә яши торган Россиянең гомере кыска булыр, ул таркалачак" дип фаразлый. Ләкин мондый күрәзәчелеккә игътибар итүче булмый, республикаларның хокукларын кысрыклау бара. Шулай итеп, большевиклар үзләре утырган ботакны үзләре кисә башлыйлар. Һәм инде СССР кояш астындагы боздай эреп юкка чыга. Дөрес, аны саклап калу мөмкинлеге юк түгел иде. Моның өчен, республикаларның суверен хокукларын танып, дәүләт белән идарә итү системасын тамырдан үзгәртү таләп ителде. Шушы таләпне үтәү миссиясе КПССның Генераль секретаре, СССР Президенты итеп сайланган М. С. Горбачёвка йөкләнә. Тик аның бу миссияне үтәрдәй ихтыяр көче булмый. Ул аны үти алмый. Нәтиҗәдә ГКЧП фетнәсе килеп чыга, һәм 1991 елның ахырында СССР таркала. Россия Президенты итеп сайланган Б. Н. Ельцин, Горбачёв хаталарын кабатламаячагын әйтеп, Татарстан һәм Башкортстанга суверенлык юлына басу өчен хәер-фатиха бирә. Тик монысы да мәҗбүри гамәл генә була. Аның тирәсендәгеләр Россия республикаларының суверенлык юлына чыгуларын шулай ук вакытлы чара гына итеп карыйлар. Властьта ныгып алу белән, бигрәк тә президентлык дилбегәсе В. В. Путин кулына күчкәч, республикаларны суверенлыктан баш тарттыру кампаниясе башлана. Республикаларның конституцияләрен, кабул ителгән законнарын Россия Конституциясе һәм законнары белән тәңгәлләштерү эше җайга салына. Бу эшләр бетмәс-төкәнмәс прокурор протестлары, суд карарлары аша башкарыла. Шушы протест-таләпләргә буйсыну нәтиҗәсендә, Татарстан Конституциясендә бик мөһим маддәләр юкка чыкты. Республиканың үз гражданлыгы бетте. Ә ул хәтта ТАССР Конституциясендә дә бар иде. Милек шулай ук кулдан ычкынды. Республиканың үз Эчке эшләр министрлыгы да юк. Ул бүген Россиянең Татарстандагы министрлыгы гына булып санала. Юридик яктан республика Президенты һәм хөкүмәтенә буйсынмый. Ә бит 1936 елга кадәр эчке эшләр, шул исәптән Юстиция һәм прокуратура, гомумән 6 комиссариат, республиканың үзенә генә буйсынган булган. Суд эшләре дә Татарстан Республикасы исеменнән алып барылган. Бүген болар берсе дә юк. Республикаларны бетерү гамәлләре дәвам итә. Алардагы президентлык институтын бетерү шуңа таба юнәлештәге соңгы адымнарның берседер дип фаразлау әллә ни зур хата булмастыр. Рамзан Кадыйров, күрәсең, ни белән уйнаганын үзе дә белми. Югыйсә бу бит Грозный урамнарының берсенә Путин исемен бирү генә түгел. Уеннан уймак чыгу ихтималы бар. Ут белән уйнау ярамый. Моның бик тә куркыныч нәрсә икәнлеген һәркем белә. Россиянең янгын уты астында калуы, аның илгә никадәр зарар салуы күз алдыбызда. Ә сәяси янгын аннан да яманрак. Аны бөтенләй сүндереп булмавы ихтимал. Туктагыз әле, артык ашыкмыйк, эшнең әле моңа барып җиткәне юк. Сүз тик "президент" атамасы турында гына бара кебек. Ләкин, кебек кенә шул!
Рамзанның шау-шулы фикер белдерүе булды, шунда ук диярлек, "Вести" каналында эффектив сәясәт фондының президенты Глеб Павловскийның интервьюсы яңгырады. "Шушы фикергә мөнәсәбәтегез нинди?" дигән сорауга ул "бу - бик дөрес фикер, чөнки илдә бер генә президент булырга тиеш, ә республикалардагы президентлык институты, аларның конституцияләре - кичәге илдәге сепаратчылык хәрәкәте калдыклары гына. Хәзер сепаратчылык бетерелде, ил бердәм хокукый кырда яши һәм шунлыктан президентлыкларны гына түгел, республикаларның конституцияләрен дә, алар белән булган шартнамәләрне дә бетерергә кирәк, алар өлкә һәм крайлар белән бер хокукта, аларның конституцияләре юк" диде. Юк, агай-эне, һич кенә дә бер хокукта түгел! Россия Конституциясендә аларның тик Федераль Үзәк белән мөнәсәбәтләрдә генә тигез хокуклы дип язылган. Әмма юридик яктан алар һич кенә дә тигез түгелләр. Өлкә-крайлар - тик гади административ берәмлекләр генә. Алар югарыдан төшкән декрет нигезендә генә яшиләр. Аларны бар итеп тә, юк итеп тә була. Ә республика исә - шул ук Россия Конституциясендә танылганча дәүләт. Республикалар халыкларның гомумтанылган үзбилгеләнү хокукларына нигезләнеп яшиләр. Аларны декрет белән генә юкка чыгару мөмкин түгел. Бу кеше әллә Россия Конституциясен юньләп белми, әллә аны өнәми инде. Ә бит аның 11 нче маддәсендә федерация субъектлары Федераль Үзәк белән мөнәсәбәтләрен Федератив яки башка шартнамәләр нигезендә корылырга тиешлеге ачыктан-ачык язылган. Россия Конституциясендә республикаларның конституцияләре, ә край һәм өлкәләрнең уставлары барлыгы да күрсәтелгән. Халыкара юридик документлар белән дә санашмый бугай бу кеше. Ә бит аларга таянып эш итсә, үзе өчен дә начар булмас иде. Ни дисәң дә, азрак булса да белеме артыр иде. Шунлыктан берничә документка күз салыйк. Аларның берсе "Халыкларның икътисади, мәдәни һәм социаль хокуклары турындагы халыкара Пакт" дип атала. Аның беренче маддәсендә мондый сүзләр бар: "Барлык халыклар да үзбилгеләнү хокукына ия. Шуның нигезендә алар үзләре ирекле рәвештә сәяси статусларын билгелиләр һәм икътисади, мәдәни һәм социаль үсешләрен тәэмин итәләр". Анда шулай ук бу "Пактка кушылган дәүләтләр БМО уставы нигезендә халыкларның үзбилгеләнү хокукларына ихтирамлы булырга һәм аны тормышка ашыруга булышлык итәргә тиешләр" диеп тә язылган. Менә тагын күпләргә таныш булган бер халыкара документны укыйбыз. Анда болай дип язылган: "Теләсә кайсы илдә төрле милли, этник, тел яки дини төркемнәрнең үзара тыныч мөнәсәбәтләрдә яшәүләре позитив фактор һәм социаль, һәм рухи байлык чыганагы булып тора. Бу хыял түгел. Күп дәүләтләр тигезлек, дискриминацияләмәү, милли иминлек, территориаль бөтенлек һәм сәяси бәйсезлек кебек югары кыйммәтләрне төрле төркем гражданнарына ихтирам, аларның үзенчәлекләрен саклау белән тәңгәлләштереп яшиләр". Россия телгә алынган Пактка кушылган дәүләтләр исемлегендә. Тик менә ул халыкларның шушы хокукларын ихтирам итә микән? Моңа уңай җавап бирү бик кыен. Павловский договорларга да кизәнгән була. Ләкин, нигездә, Татарстанның Федераль Үзәк белән төзегән Шартнамәсен генә күзаллый булса кирәк. Ничек кенә булмасын, ул безнең Шартнамәгә каныга булып чыга. Каныкмаслык та түгел шул аңа! Чөнки республикабыз башкаларны бөккәндә - бөгелмәде, сыгылмады, бирешмәде. Шартнамәлелек принцибыннан ваз кичмәде. 2007 елның июнендә Татарстан Федераль Үзәк белән төзегән яңа Шартнамә нигезендә Россиянең бердәнбер махсус статуслы республикасы булып калды. Дөрес, яңа документ 1994 елның 15 февралендә төзелгән Шартнамә белән чагыштырганда шактый чигенү булды. Ләкин аның үз кыйммәте бар. Аның нигезендә 1992 елның 21 мартында республикабыздагы референдум нәтиҗәләре һәм кайбер шактый әһәмиятле хокуклар таныла.
Һәм шунысы бигрәк тә әһәмиятле: аңа берәүнең дә теше үтәрлек түгел. Чөнки ул Татарстан парламенты, Россия Федераль җыелышының ике палатасы тарафыннан да расланган һәм, Президент имзасы белән ныгытылып, закон төсен алган. Ә законны һәркем, шул исәптән Павловскийлар да үтәргә мәҗбүрләр! Республикаларның конституцияләре бетерелсә, президентлык институты юкка чыкса, нәрсә кала дигән сорау туа. Җавап, рус әйтмешли, "рожки да ножки"! Казан, Уфа өлкә үзәкләренә әвереләләр. Ә инде республикалар бетерелеп, алар өлкәләр генә булып калсалар, эш бөтенләй гадиләшә. 309 нчы закон тулысы белән гамәлгә керә. Илдә бер Президент, бер дәүләт теле, Киев Русеннан башланган бердәнбер тарих. Әйтерсең татар теле дә юк сиңа, татар тарихы да юк! Ә татар халкының моңа каршы торырлык көче җитәрлек. Ул, 
- Габделбарый Баттал язганча, тарихта чарланган эшсөяр халык. Татарстан - горур республика, чөнки ул федератив нигезләрне саклаучыларның беренче сафында. Шунлыктан республикабызның исемен дә, җисемен дә күз карасыдай саклау зарур. Онытмыйк: республикабыз - башкалар өчен үрнәк. Аның артыннан бардылар һәм барачаклар! Телне саклау бурычы гаиләгә тапшырылган Аллаһы Тәгалә һәрбер кешене теле белән ярата. Ата-ананың изге бурычы шул телне матур һәм дөрес итеп ачудан гыйбарәт. "Иң элек шул тел белән әнкәм бишектә көйләгән" дип язган Тукаебыз. Димәк, телебез балага бишектә үк милли моң-җыр белән бергә сеңә, ныгый. Моң җыр сорый, сүз таләп итә. Бишек җыры балага милли хис сала, теле ачылуга юл ача. Татарлар, мөгаен, моңнан яралгандыр. Күрәсең, ул моң, төркиләр яшәгән Алтай гүзәллегеннән, татарны татар иткән дала киңлекләреннән барлыкка килеп, аның канына сеңгәндер. Наҗар Нәҗми юкка гына "туган җирең кебек назлы, Җырдай моңлы татар теле" дип язмагандыр. Татар җырының, Александр Ключарёв язганча, үзенә генә хас "музыка теле" бар. Ул бу яктан башкорт музыкасына якын булса да, аннан бик нык аерылып тора. Заманында татарларның борынгы музыкаль традицияләрне саклап калганлыклары хакында Зәки Вәлиди язып чыккан иде. Шунлыктандыр инде, татар моңы дөньяны таң калдырырдай яңгырашлы. Юкка гына кытайлар безнең музыкабызны үз итмәгәннәрдер, аны Ерак Көнчыгыш халыкларына, шул исәптән Япониягә дә җиткермәгәннәрдер. Беренче төрки аваз, шул моңнан барлыкка килеп, телебезне тел итүгә өлешен керткәндер.
Менә ни өчен без адәм баласының теле милли моңга бәйле дибез. Ата-ана баласының телен милли моң, бишек җыры белән ачарга тиеш дибез. Әлбәттә, гаиләнең вазифасы бала теле ачылу белән тәмамланмый. Киресенчә, ул катлаулана төшә, чөнки тел бертуктаусыз баетылырга тиеш. Тукай юкка гына иҗатында әбкәй әкиятләренә шулкадәр зур урын бирмәгән. Чөнки әкиятләр баланың телен генә түгел, аның рухи дөньясын баета, аңарда милли хисләр тәрбияли, аңа халкыбызның гореф-гадәтләрен, йолаларын сеңдерә. Яхшы белән яманны аерырга өйрәтә. Телебез - матур, иң бай телләрнең берсе. Бервакыт Мәскәүнең иң зур концерт залларының берсендә татарларның бер чарасы бара. Җыр, нәфис сүз бер-берсен алыштырып торалар. Шулвакыт чараны алып баручыларга залда утыручы бер рус кешесе язу җибәрә. Анда "телегез искиткеч матур, аның киләчәге зур. Мин бу телне өйрәнергә сүз бирәм" дигән җөмлә бар иде. Телебезнең башка халыкларга да бик көчле уңай йогынтысы булды. Чөнки ул аларга үзенең гүзәллеге, байлыгы, Наҗар Нәҗми сүзләре белән әйткәндә, "ачык йөзлелеге", "уңганлыгы", "акыллылыгы" белән үрнәк булды. Алар өчен әдәбият дөньясына керү ачкычы булды. Аларның язучылары, шагыйрьләренең күбесе иҗат сукмагына шушы тел ярдәмендә бастылар. Күптән түгел Төркиянең бер галиме татар теленең, гомумән татарларның, үзбәк әдәби теле формалашуга керткән өлеше турында хезмәт язды. Телебезнең удмурт, мари, чуваш телләренә ясаган йогынтысы да бик зур. Моның шулай икәнлеген исбатлау өчен, удмурт профессоры Тараканов хезмәтләрен карап чыгу да җитә. Аннан соң гаилә шушы ачылган телне баета, аны яшәү чарасына әверелдерә. Ата-ананың балалары белән тик аларның туган телләрендә аралашуы мөһим. Әгәр ата-ана үзара рус яки башка телдә аралаша икән, аларның балалары да шул телгә күнегә. Аларга тумыштан бирелгән тел йомылып кала. Күп ата-ана балаларының үз телләрен белмәүдә мәктәпне гаепләмәкчеләр. Имештер, мәктәптә татар телен өйрәтмиләр, укыту тик рус телендә генә бара. Бу сүзләрдә дә дөреслек юк түгел. Чыннан да, безнең шәһәрләрдәге, хәтта татар дип аталган мәктәпләребездә дә күп фәннәр русча укытыла. Балалар үзара русча гына сөйләшәләр. Ә менә Финляндиядә, Америка яки Кытай һәм Япониядә татар мәктәпләре юк. Ләкин балалар татар телен камил беләләр. Чөнки бу илләрдә татар теле - гаилә теле. Тел аларга бишектә үк сеңгән. Монда тел милли моң белән уралып бара. Ата-ана үзара да, балалары белән дә тик татарча гына сөйләшә. Бу татарларның җырлары да - гасырдан-гасырга күчеп килгән чын татар җырлары. Америкада да, Япониядә дә безнең эстрададагы өч көнлек такмакларны өнәмиләр. Аларга милләт язмышын тасвирлаган, буыннан-буынга килгән, пентатоникага корылган җырлар булсын. Иҗатлары шушы традицияләрне талантлы рәвештә дәвам иткән Салих Сәйдәшев, Заһидулла һәм Фәрит Яруллиннар, Заһид Хәбибуллин, Рөстәм Яхин, Солтан Габәши һәм кайбер башка классик композиторларыбыз тудырган үлемсез җырларны алар яратып җырлыйлар һәм тыңлыйлар. Шушы җырларның сүзләре аларда телебезгә мәхәббәт тәрбияли. Әйе, җырның сүзләре телебезгә мәхәббәт тәрбияли. Фольклорыбызда сакланган җырлар бер үк вакытта халык педагогикасын өйрәнү чыганагы да булып торалар. Анда горефгадәтләребез, төрле йолалар, кешеләрнең бер-берсенә булган мөнәсәбәтләре бөтен тулылыгы белән чагылган. Бик күп шагыйрьләребез дә шушы халык фольклоры традицияләрен дәвам итә. Алар иҗат иткән җырларның да шактые халык иҗаты рәвешендә кабул ителә. Әлбәттә, бу өлкәдә проблемалар юк түгел. Эстрадада күп вакыт булыр-булмас текстларга көйләнгән, милли музыкаль мәдәниятебезгә бернинди катнашы булмаган җырлар яңгырый. Шулар нигезендә такмактан башканы белмәгән җырчылар үсеп чыкты. Кызганыч ки, болар халкыбызны үз традицияләребездән читләштерәләр генә.
Ә безгә, әгәр милләт булып яшәвебезне дәвам итәсебез килсә, халык җырларын күбрәк пропагандаларга кирәк. Дөрес, аларны башкару зур осталык сорый. Аларны теләсә кем башкара да алмый. Такмак җырлау күпкә җиңел. Әйтик, кайбер "йолдыз" дип аталган җырчылар "Шөгер", "Минзәлә" һәм тагын бик күп җырларны башкару түгел, аларның хәтта бар икәнлекләрен дә белмиләр. Мин "Зиләйлүк", "Асылъяр", "Кара урман", "Уел" һәм башка бик күп халык җәүһәрләре турында әйтеп тә тормыйм. Боларны бүген Мирсәет Сөнгатуллин, Фердинанд Сәләхов, Айдар Фәйзрахманов, Искәндәр Биктаһиров һәм тагын берничә җырчыбыздан башка берәү дә җырламый. Имеш, болар иске, аларны тыңламыйлар. Алай булгач, нигә соң инде онытылып беткән "Бәхеттә, шатлыкта" җырын, "Ялла" үзбәк ансамбле башкарып күрсәткәннән соң, ныклап җырлый башладылар? Әгәр дә җиренә җиткереп, заман төсмере һәм тиешле ритм биреп җырлаучы булса, бик тә тыңлыйлар. Әнә Мәскәү җырчысы Наилә Фатихова Бари Алибасов ярдәмендә иске җырларыбызга заман мелизмнарын ничек оста итеп кертә белә. Чын халык традицияләренә нигезләгән көй үзе үк сүз сорый. Ул телне начар белгән, ләкин татар моңына мөкиббән кешеләрне туган телләренә якынайта. Бервакыт Бишкәк шәһәрендә җирле татарлар оештырган концертта бер җырчының, сәхнәгә чыгып, "Әйтмә син авыр сүз" дигән җырны башкаруын тыңладым. Искиткеч хисләнеп җырлады егет. Ул сәхнәдән төшкәч, янына килдем. Татарча көчкә-көчкә генә сөйләшә егетем. Ә кулында - шушы һәм башка җырларның текстлары. Күрәсең, егетнең күңеленә сеңгән милли моң татар сүзен сорый. Туган телне ныклап өйрәнү теләген тудыра. Бу очраклы гына мисал түгел. Әйтик, инде мәрхүм атаклы җырчыбыз Гали Ильясов Владивостокта туып, нигездә, туган телсез үскән. Ә күзәнәкләренә сеңгән татар моңы аның татарлыгын уяткан, җыр аша туган телен ныклап үзләштерүгә юл ачкан. Алай гына да түгел, аны Казанга китергән, татар дөньясына керткән. Мондый мисаллар күп. Алар тел белән милли моңның бергә үрелүенә, моңның телне "уяту" көченә дәлил булып торалар. Бишек җырлары гасырлар дәверендә юкка гына җырланмаган. Җырсыз-моңсыз үскән балалар бәхетсез, чөнки алар милли хисләрдән мәхрүм. Алардан туган балаларга ятлар арасында сеңеп югалу өчен туры юл ачык. Катнаш никахларның күплегенә әнә шул милли хисләр булмау сәбәп булып тора да инде. Телен белмәгән, җырын җырлый алмаганнар өчен милләтнең бернинди әһәмияте дә юк. Тел һәм моң - милләт сакчылары. Тел бетсә, моң да калмый, милләт бетә. Менә ни өчен без гаиләдә тел мәсьәләсе беренче урынга куелырга тиеш дибез. Менә ни өчен бабаларыбыздан мирас булып калган милли моңыбыз язмышына битараф була алмыйбыз. Күп вакыт ата-ана, балам русча белсен, русча укысын, рус теленнән башка яшәү авыр, җәмгыятьтә урын алу кыен, ди. Гадәттә, мондый ата-аналарның шактый күпчелеге рус телен начар белү аркасында интеккән, авырлыклар күргән була. Алар балаларына андый язмыш теләмиләр. Моны аңлап була. Беркем дә үз баласына начарлык теләми. Укысыннар балалар русча да, инглизчә дә, французча да, немецча да. Татар кешесе берәүдән дә ким түгел. Тик менә шушы телләрнең, гомумән белем-мәгърифәтнең ачкычы туган телебез икәнлеген онытмасыннар иде алар. Үсеп буйга җиткәч, җәмгыятьтә үз урыннарын алгач, Тукаебызга ияреп, "Дөньяда күп нәрсә белдем син туган тел аркылы" диярлек булсыннар иде киләчәк буын татарлары.
Шул ук вакытта без заманның искиткеч темплар белән үзгәрә баруын истән чыгарырга тиеш түгел. Хәзерге заманда русча белми калу мөмкин түгел. Ул тел, телисеңметеләмисеңме, һәрбер йортның эченә кереп оялаган. Дистәләгән телевидение, радио каналлары барлык тапшыруларын рус телендә алып баралар. Бүген русча белмәүчеләр юк дәрәҗәсендә. Һәммә мәктәптә рус теле, хәтта татар авылларында да күп фәннәр русча укытыла. Шунлыктан телебез өчен беренче куркыныч баланы бишектән үк туган телендә тәрбияләмәү булса, аның икенчесе - телевидение һәм радио, өченчесе - ишек артындагы рус теле кайнап торган тормыш. Тик боларны котылгысыз фаҗига дип карарга ярамый. Инде, әйткәнемчә, чит ил татарлары күптән шундый шартларда яшиләр. Шулай булуга да карамастан алар, бездән аермалы буларак, ике-өч тел беләләр. Чөнки алар өчен төп тел - туган тел. Өйләрендә алар татарча сөйләшәләр. Ә инде ишекнең теге ягында яшәгән илләренең дәүләт телләрендә сөйләшәләр. Туган тел милли гореф-гадәтләрне, йолаларны сеңдерә. Яхшы белән яманны аерырга өйрәтә. Аларга радио да, телевидение дә комачауламый, киресенчә, тарихи ватаннары белән якынлаштыра. "Татарстан 
- Яңа гасыр" телеканалы хәзер күп җирләргә үтеп керде. Чит илләрдә, мәсәлән АКШ башкаласы Вашингтонда, "Татар радиосы"н, "Азатлык"ны тыңлыйлар. Вашингтонда гомер кичерүче мәшһүр милләттәшебез Сәгыйть абый Салахның йортында үземнең шушы каналлардан татар тапшыруларын тыңлап хозурланганым бар. Америкада яшәүче бу һәм башка татар гаиләләре тормышларында татарча теле-радиотапшырулар зур урын алып торалар. Алар Интернеттан нык файдаланалар. CMC, ММС аркылы үз телебездә аралашып торалар. Сәгыйть абый Салах - шушы яңарышларны ныклап үзләштерүчеләрнең берсе. Ул - бик гыйбрәтле язмышлы шәхес. Кореяда Сеул шәһәрендә туып үскән. Шушы шәһәрдә үткән гасырның 50 нче елларында нибары 26 татар гаиләсе яшәгән. Араларындагы бер мәрхәмәтле татар бае Сеулда татар мәктәбе һәм мәчет булдырган. Мәктәп өчен татар китапларын Япониядә бастырганнар. Алар Сеулга шуннан китертелгән. Сәгыйть абый шушы мәктәптә белем алган. Тик, сугыш башлану сәбәпле, соңгы ике классны тәмамлый алмаган. Язмыш аны Америкага китергән. Ул монда бер ел эчендә урта белем алган. Дүрт ел эчендә ике югары белем иясе булган. Фән докторы дәрәҗәсенә ирешеп, АКШ хөкүмәтенең атом-төш проблемалары буенча киңәшчесе итеп куелган. "Шушы уңышларның ачкычы - туган телем", - ди Сәгыйть абый. Ул камил рәвештә инглиз, япон, кытай һәм корея телләрен дә белә. Туган тел аны татар итеп саклаган, зур фән юлына чыгарган. Милли хисләре аны үзенә лаеклы пар табарга булышкан. Сәрия ханым белән алар милли җанлы ике бала үстереп, аларны зур тормыш юлына чыгара алганнар. Бу мисал шулай ук бердәнбер түгел. Шул ук АКШта, Финляндиядә, Кытайда һәм башка илләрдә моңа охшаш мисаллар күп. Алар барысы да татарны татар итеп саклаган, аның гаиләдә үзләштергән ана теле, татар моңы һәм шулар аркасында барлыкка килгән милли горурлык, татар милләтенә ихтирам үрнәкләре булып тора. Ә Россия төбәкләрендә яшәүче, Татарстан шәһәрләрендә гомер кичерүче татарларның күпчелеге русча аралаша. Авылларыбызда да телебез шактый саекты.
Телебезнең чын-чынлап ныгуы аның дәүләт теленә әверелүе белән бәйле. Әлбәттә, бу - хак сүз. Ләкин тулысы белән түгел. Телләр турындагы законыбыз бар, татар телен гамәлләштерү программасы инде икенче дистә ел яши. Болар нигезендә татарлар тартынып тормастан күп вакыт үз телләрендә аралаша башладылар. Җәмәгать транспортында барганда, урамда йөргәндә, үз телеңне ишетеп шатланасың. Күпләп татар мәктәпләре, гимназияләре ачылуы да сөендерә. Әлбәттә, монда да проблемалар җитәрлек. Әйтик, ата-аналарның үз балаларын татар мәктәпләренә, гимназияләренә бирүе кими бара. Алар балаларын русча укытырга тырышалар. Моңа бер сәбәп итеп Татар университеты булмауны күрсәтәләр. Монысы да дөрес. Тик өлешчә генә. Төп сәбәп - телгә ихтыяҗ булмау. Ихтыяҗ ул, телнең яшәү теле була алуында. Дәүләтнең үз халкы белән үз телендә сөйләшә алуында, чиновникларның телебезне камил белүендә. Бүген исә дәүләт үз халкы белән татарча сөйләшми, чиновниклар татарча белми, әмербоерыклар һәм төрле күрсәтмәләр рус телендә генә языла һәм аңлый алмаслык дәрәҗәдә татарчага тәрҗемә ителә. Халык белән хөкүмәтнең аралашуы тик рус телендә генә бара. Күрәсең, русча аралашу кулайрактыр. Украинаның элеккеге Президенты Леонид Кучма үзенең "Украина - не Россия" китабында чиновникларның, әгәр мәҗбүри чаралар күрмәсәң, тик русча гына эш итүләре турында язды. Ә бит бу очракта бәйсез дәүләт булган Украина турында сүз бара. Анда да әлегә кадәр матбугат чараларында рус теле хөкем сөрә. Шунлыктан анда мәҗбүри чаралар кулланыла. Әгәр син чиновник булып каласың килә икән, өйрән украинча, халык белән шул телдә аралаш. Әгәр моңа риза түгел икәнсең, алдыңнан артың матур. Бер казанга ике тәкә башы сыймый! Ә менә без ул башларны, тыгызлап булса да, бер казанга сыйдырырга тиешбез. Билгеле булганча, 1920 елларда татар теле рус теле белән тигез дәүләт теле итеп игълан ителә. Урыннарда икетеллелек урнаштырыла башлый. Күп дәүләт документлары ике телдә эшләнә башлый. Ә татарлар күпчелек булган урыннарда дәүләт вазифалары тик татар телендә генә башкарыла. Суд эшләре ике телдә алып барыла, гомумән, суд карарлары Татарстан Республикасы исеменнән кабул ителә башлый. 1926 елны ВКП(б) өлкә комитеты дәүләт органнарында эшләүчеләрнең татар телен белергә тиешлекләре турында карар кабул итә. Шушы елның декабрендә партия өлкә комитетының XII өлкә конференциясендә докладчыга: "Сез, татарча өйрәнергә теләмәгән рус иптәшләр Татарстанны ташлап китәргә тиеш, дидегез. Шунлыктан Республиканы бүген үк ташлап китәргә теләүчеләр күп, моны бүгеннән үк башларга мөмкинме?" - дигән сорау бирелә. Өлкә комитеты секретаре М. Хатаевич моңа җавап итеп шушы хактагы карар барлыгын һәм аның нигезендә татарча белү мәҗбүри булган оешмаларның исемлеге төзелүен, анда эшләгән кешеләр, татар булу-булмауларына да карамастан, татар телен үзләштерергә тиеш булуын, ә моны булдыра алмаганнар эшләреннән китәргә тиешлеген аңлата. Ләкин. Әйе, ләкин дип әйтергә туры килә, чөнки бу карар тормышка ашмый. Тиздән татар теле үзе бөтенләе белән дәүләти гамәлдән кысрыклап чыгарыла. Илдә үзгәртеп кору башлангач, Татарстанның суверенлык турындагы Декларациясе нигезендә татар теле кабат дәүләт теле дип игълан ителде. Тик менә кайбер тырышлыклар булуга да карамастан, әнә шундый оешмаларның, гомумән, татарча белү мәҗбүри булган эш урыннарының исемлеге кабул ителмәде. Суд эшләре дә бер телдә генә алып барыла, суд карарлары да тик Россия Федерациясе исеменнән генә чыгарыла. Кыскасы, дәүләт үз халкы белән рус телендә генә сөйләшә. Татар теле дәүләт теле дип исәпләнсә дә, чынлыкта бу алай түгел. Ә бит ул яшәргә тиеш. Ничек?
Җавап: Октябрь революциясенә кадәр ничек яшәгән, шулай. Финляндиядә һәм АКШта ничек яши, шулай. Халыкның үз көченә, үз мөмкинлекләренә таянып. Без телебезне яшәү көче белән сугарырга тиеш. Сүз, әлбәттә, беренче чиратта булган мөмкинлекләргә, Татарстан законнарына, телләрне гамәлләштерү программасына тулысы белән таянып, аларны җанландыру турында бара. Чөнки бу - безнең 1917 елга кадәрге яшәешебез белән чагыштыргандагы өстенлегебез. Шул өстенлектән файдаланмау гөнаһ булыр иде. 1917 елга кадәр телебезне бернинди закон сакламады да, якламады да. Киресенчә. Тик революциягә кадәрге яшәешебезнең үз өстенлекләре бар иде. Беренчедән, татарлар ассимиляциягә бирелмәгән иде. Икенчедән, аның үз мәгариф системасы бар иде. Өченчедән, яшәү теле, көн күрү теле татар теле иде. Бүген исә татар теле дәүләт теле түгел, хәтта гаилә теле дә түгел. Ул күп урыннарда аннан да куылды. Тел ятим калды. Димәк, бүген без иң беренче максат итеп телебезне гаиләгә кайтару турында кайгыртырга тиешбез. Без бербөтен, бүленмәс милләт Әле кайчан гына бер-беребезне күрергә тилмереп, Сак белән Сок шикелле сагынышып яши торган идек. Совет чорында безне тимер пәрдә аерып килде. Әле кайчан гына хаҗга яки Төркиягә барып кайткан кешеләргә еллар буе сузылып килә торган озын койрык тагыла, аларны чит ил агентлары итеп күрсәтү сәясәте хөкем сөрә иде. СССРда, Россиядә исә башлаган демократик җилләр тимер пәрдәләрне һәм башка төрле чикләүләрне берьюлы юкка чыгардылар. Ләкин милләтебез инде шактый зәгыйфьләнгән, имгәнгән иде. Аннан дин качкан, иман киткән. Мәчетләре дә, муллалары да юк, күпләп ассимиляциягә дучар булган. Татар гаиләсенең күркәм традицияләре саеккан, юкка чыгуга йөз тоткан, күпләребез телсез, хәтта Казанның үзендә дә бердәнбер татар мәктәбе калган иде. Башка халык, бәлки, бу сынаулар аша үтә дә алмаган булыр иде. Безнең халкыбыз исә чын мәгънәсендә үзенең бөеклеген исбат итә алды. Ул бернигә дә бирешмәде. Кискән саен, яңа шытымнар бирә килде, шуның белән үзенең мәңгелеген исбатлады. Илдә демократия җилләре исә башлау белән үк, татар дөньясы яңарыш чорына кереп китте. Милли яшәеш тернәкләнә башлады. Кыска гына вакыт эчендә шактый үзгәрешләр булып үтте. Бик күп мәчетләр тергезелде, яңалары калкып чыкты, дин әһелләре әзерли торган дини уку йортлары ачылды. Татар мәктәпләре аякка баса башлады. Казанда гына түгел, Самарада, Саратовта, Ижауда, Уфада, хәтта Мәскәүдә дә татар мәктәпләре эшли башлады. Дистәләгән, йөзләгән милли оешмалар үсеп чыкты. Алар ныклап милли агарту эшен башлап җибәрделәр һәм бүген дә уңышлы дәвам итәләр. Һәммә җирдә: Россиядә, элеккеге СССР җирлегендә генә түгел, чит илләрдә, шул исәптән Нью-Йорк, Вашингтон, Монреаль, Австралиянең Аделаидасында һәм берничә Төркия шәһәрендә гөрләп Сабантуйлары үткәрелә. Җир шарының төрле почмакларында татар җыры яңгырый. Йөзләгән үзешчән сәнгать коллективлары татар кешесендә милли горурлык хисләре уяталар. Күп шәһәрләрдә якшәмбе мәктәпләре эшли башлады. Халыкта туган телгә тартылу артты. Милләтебезгә милли рух, милли горурлык хисләре кайта башлады. Ул үзендә башкаларны таң калдырырдай яшәү көче таба алды.
СССРдан читтә яшәгән милләттәшләребез дә татар рухын, татар яшәешен саклый алдылар. Кытайдамы, Америкадамы, Финляндиядәме, татар кешесе, туган теленә, горефгадәтләренә турылыклы булып, үзендәге яшәү көчен саклый алды. Әгәр дә 30-40 нчы елларда Сеул шәһәрендә яшәгән 26 татар гаиләсе, мәктәп ачып, уку китаплары бастырып, мәчет салып, милли тормыш булдыра алганнар икән, бу юкка гына түгел. Шушы мәктәптә белем алган Сәгыйть Салахның, АКШка килеп, ике югары белем алуы, докторлык диссертациясе яклап, атом тикшеренүләре өлкәсендәге күренекле галимгә әверелеп, Америка энциклопедияләренә керүе дә очраклы хәл түгел. Чөнки мондый шәхесләр халкыбызда тик бер ул гына түгел. Аның Шамил Юлай, Айшә Рорлих, Надир Дәүләт, Рифат Таби, Әдиб Акчурин кебек, илдән читтә җитлегеп тә, татар рухына, татар яшәешенә турылыклы булып калган зур галимнәре бар. Аның, сигез баласын ияртеп, Кытайдан Төркия аша Америкага килеп, шушы балаларны үстереп, белем биреп, аларны зур юлга чыгара алган искиткеч зур яшәү көченә ия булган Нәфисә апа Алмакайдай ил аналары бар. Бу гүзәл апабызның токымы бүген 46 кешедән тора. Төпле һәм уңдырышлы тамыр бу. Оркыя апа Сафалы да - шундый ук юлны үткән гүзәл ханым. Ул - үз балаларына гына түгел, башка яшь татарларга да милли оеткы салган изге зат. Ул, - 1954 елны Нью-Йорк татар яшьләрен оештырып, Галиәсгар Камалның "Беренче театр"ын, аннары "Хаҗи әфәнде өйләнә"сен сәхнәгә куйган шәхес. Сан-Франциско шәһәрендә дә милли тормыш гөрләп торды, андагы татарлар да театраль труппалар төзеп, Галиәсгар Камал әсәрләрен сәхнәләштерде. Әгәр дә бүген Америкада Рөстәм Яхин, Салих Сәйдәшев һәм халык җырлары яңгырап тора икән, димәк, милли тормыш дәвам итә. Финляндиядәге саннары беркайчан да 1 меңнән артмаган татарларның үз милли мәгариф системасын булдыра алулары, милли җыр-моң белән сугарылып яшәүләре, аларның җәмгыятьтә лаеклы урын биләүләре - шулай ук милләтебезнең яшәү көчен раслый торган мисал. Мондый фактларны күпләп китереп булыр иде. Алар барысы да халкыбызның бөеклеген раслыйлар. Ләкин шулай да ничәмә йөз еллар коллыкта яшәп, бихисап күп сынаулар үтү эзсез калмагандыр. Халкыбызның җанында, рухында тирән җәрәхәтләр, коллык богавы эзләре бар. Шул вакытлардан килгән сырхаулардан 10-15 елда гына арынып булмаячагы ачык һәм бәхәссез. Савыгу - озакка сузыла торган процесс. Җәрәхәтләр әле дә булса сызлый. Алай гына да түгел, халкыбыз арасына күпләп заман чирләре дә үтеп керә башлады. Эчкечелек, наркомания, йогышлы авырулар, шул исәптән СПИД. Боларга каршы көрәшне тик дәүләт һәм киң җәмәгатьчелекнең бердәмлеге нигезендә генә алып барып булачак. Читтән карап торып, бу тискәре сыйфатлар кемнәрнеңдер эшчәнлеге җитмәү аркасында гына дип лаф ору - һич кенә дә татар рухына туры килми торган гамәл. Татарлар эт эткә, эт койрыкка принцибын кабул итә торган халык түгел. Берничек тә беркемне дә гаепләмәстән, берләшү, рухи савыгу юлларын эзләү беренче урынга чыгарга тиештер. Тату яшәү девизы астына яшеренеп, бер-береңә пычрак ату берәүне дә бизәми. Булдыра алганның барысын да эшләсәк кенә, һәрвакыт бер-беребезгә ярдәмле булсак кына, милләтебезгә файдалы күп эшләр башкара алачакбыз. Савыгуыбыз да шулкадәр үк тиз булыр.
Әйе, чынбарлык без уйлаганнарга караганда күпкә катлаулырак булып чыкты. Татарстанның суверенлыгын да зур авырлыклар белән гамәлләштерәбез. Чигенәбез дә, оборона да тотабыз, компромиссларга да барабыз. Шунсыз булмый. Чөнки безгә каршы көчләрнең никадәр куәтле, ваемсыз һәм дәһшәтле икәнлеген яхшы чамалыйбыз. Шулай булса да халкыбызның киләчәккә өметен, ышанычын ныгытырга бурычлыбыз. Чөнки, һичшиксез, безгә тулы азатлык киләчәк. Татарстан гөрләп чәчәк аткан мөстәкыйль дәүләт булачак. Милли бердәмлекне гамәлләштерү дә җиңел эш булып чыкмады. Татарны берләштерү бик авыр. Юкка гына, ике татар булган җирдә өч партия барлыкка килә, дип әйтмиләрдер. Бу чыннан да шулай. Татар конгрессын төзү милләтебезнең рухи бердәмлеген тәэмин итүдә зур адым булды. Ләкин шуның белән барлык чир-сырхаулардан арынып, кыска гына вакыт эчендә милли бердәмлек һәм татулык барлыкка килер дип уйлау - зур хата. Татар милли-мәдәни мохтариятен гамәлләштерү дә җиңел бармый. Ләкин болар Конгресска һәм мохтарияткә карата тискәре фикерләр тарату өчен сәбәп була алмый. Боларның икесенең дә уңай эшләрен күрә белү яшәешебездәге тискәрелекләрдән котылуга этәргеч булырга тиеш. Тәнкыйтьчеләрнең күбесе Конгресс Башкарма комитетының да, Мохтарият советының да эшчәнлеген белмиләр. Һәм белергә дә теләмиләр кебек. Шулай булмаса киң җәмәгатьчелеккә мәгълүм фактларны да күрмәскә мөмкин булыр иде микән? Аларның үз туксаннары - туксан, һаман да мохтарият тик кәгазьдә генә калды дип тәкрарлый бирәләр. Ни эшләтәсең инде, күңел күзе күрмәсә, маңгай күзе ботак тишеге, диләр. "Тарих язучыларның дуст-дошманнары булыр вә бәгъзе вакыт каләмнәре дә яңлышыр, ихтимал ки, кайсы чакта акны кара вә караны ак кылып та язарлар. Ләкин "тарих"ның дустдошманы юктыр. Аның өчен бөтен халык вә мәмләкәт мөсавидыр. "Тарих"ның тоткан юлы хаклыктан гыйбарәт булып, шуннан читкә чыкмас вә ике кешегә ике төрле күз берлә карамас. Тарих һичнәрсәне яшермәс, юкны бар вә барны юк итмәс, ялгышмас". Әйе, үзешчән "тарихчылар" фактларны теләсә ничек боргалый алалар. Боларга чын тарих әллә булган, әллә булмаган. Алар хәтта вакыйга вә фактларны виртуаль рәвештә бер чордан икенчесенә күчереп куярга да күп сорамыйлар. Әмма тарих белән профессиональ рәвештә шөгыльләнүчеләргә мондый гамәл гафу ителми. Алар өчен тарихилык принцибы беренче урында торырга тиеш. Кызганыч ки, кайбер статуслы татарлар да кайчак виртуальлек уенын уйнаштыргалыйлар. Мәсәлән, башкорт халкы юк, аны тик большевиклар гына уйлап чыгарган дип тәкрарлау - "тарихның юлы хаклыктан гыйбарәт" икәнлеген оныту, "юкны бар вә барны юк" итәргә тырышу гамәле. Әйтерсең лә башкортларның меңьеллык тарихы булуын раслаган Ибне Фадланның "Иделгә сәяхәт"е дә, Мәхмүт Кашгариның сүзлеге дә - шулай ук большевиклар уйлап чыгарган әсәрләр генә. Виртуальлек принцибы татарларның таркалуында Конгресс Башкарма комитетын гаепләргә тырышуда да нык сизелә. Кайбер статуслы татарлар фикеренчә, нагайбәкләрнең татар халкы составыннан чыгуына да, керәшен җәмәгатьчелеге арасында да шушы уйфикернең куертылуына да шулай ук Конгресс Башкарма комитеты гаепле икән. Нагайбәкләрнең инде үткән, 1989 ел халык санын алган вакытта ук, аерым халык итеп билгеләнгәнлекләрен, ә Беренче бөтендөнья татар конгрессының тик 1992 елда гына үткәнлеген, керәшеннәр арасында мондый уйлар инде үткән гасыр уртасында ук барлыкка килгәнлеген һәм аларның 1926 ел халык санын алган вакытта алар арасында үзләренең татарлар исемлегендә күрсәтелгәнлекләренә ризасызлык белдерүчеләр булганлыгын искә алсак, бу сүзләрнең дә виртуальлек нигезенә корылган сафсата икәнлеген аңлау кыен булмастыр.
Шушы рәвештә фикер йөртү күп вакыт профессиональ белем җитмәгәнлектән генә түгел, ә тарихны сәясиләштерергә тырышуга корылган була. Фән өчен моннан да зур зарар була алмый. Виртуаль фикер йөртүчеләрдән: бәлки, Алтын Урданың таркалуына да һәм инде 1552 елда Казанның егылуына да БТК Башкарма комитеты гаепледер дип сорыйсы гына кала. Боларга "әйе" дип җавап бирүдән башка чара калмыйдыр шикелле. Юк, җәмәгать, тарих ул - төгәл фән, һәм, Ризаэддин Фәхреддин сүзләре белән әйткәндә, "акны кара вә караны ак итеп" язуны кабул итә алмый. Тарих, һәммә шушы эшләр белән шөгыльләнүчеләрдән мин-минлек мөнбәреннән төшеп, исбатланган фактларга гына таянып фикер йөртүне генә кабул итә ала. Ә фикер әле ул, кемнеке булуына да карамастан, хакыйкать түгел. Ә хакыйкать исә мохтарият һәм Конгресс эшчәнлегенә ботак тишегеннән карап түгел, ә чынбарлыкка таянып бәя бирүне таләп итә. Шушы уңайдан милли идеологиягә дә мөнәсәбәт белдерү кирәктер. Сүзне идеологиянең милләтебезнең үткәненә, бүгенгесенә һәм киләчәгенә карашлар һәм идея системасы икәнлеген аныклап китүдән башлау дөрес булыр. Ул милләтебезнең халәтенә диагноз куюны һәм аның яшәешен тәэмин итүне максат итеп куя. Нәкъ менә шуннан чыгып гамәлдә милли идеологиянең һәрвакыт һәм бүген дә булуын ассызыклап китәргә тиешбез. Тарих аны һәр чорда яшәү рәвешенә тәңгәлләштерә килгән. Татарлар бәйсезлекләрен югалткач, ул татарларның милләт буларак исән калуына, Тукай сүзләре белән әйткәндә, телебезне, лөгать, гадәт вә әхлагыбызны саклап калуга юнәлдерелгән. Һәм дөресен әйтергә кирәк, Октябрь инкыйлабына кадәр милләтебез үзүзен саклау системасын булдыра алды. Беренчедән, ул үз мөмкинлекләренә көйләнгән мөстәкыйль мәгариф системасын тудырды. Икенчедән, гореф-гадәтләрен, милли традицияләрен саклардай мөстәкыйль яшәү рәвешенә ия була алды. Һәм инде, өченчедән, татарлар рус дәүләтендә, башка халыклар арасында үз урыннарын билгели алдылар. Ләкин милләтебезнең акыл ияләре һәрвакыт ераккарак караганнар, сак вә уяу булырга өндәгәннәр, Гаяз Исхакый кисәткәнчә, инкыйразның һәрвакыт, хәтта 200 елдан соң да янап торуын онытмаска кирәклеген әйтә килгәннәр. Һәм кисәтеп калу белән генә чикләнмәстән, аннан котылу юлларын да күрсәткәннәр. Аларның фикеренчә, татарның мәңгелеген аның инде барлыкка килгән милли яшәешенә хокукый нигез салу гына тәэмин итә ала. Революциягә кадәр моның ике юлы билгеләнгән. Беренче юл 
- Россиядә татарлар өчен милли-мәдәни мохтарият булдырып, татарның рухи тормышын мөстәкыйльләштерү. Икенче юл - милли дәүләтчелекне торгызу. Беренче идеянең башында Садри Максуди торган булса, икенчесен Галимҗан Шәрәф, Ильяс Алкин җитәкләгәннәр. Шушы ике юлны берләштерү нигезендә Идел-Урал берлеге идеясе барлыкка килә. Революциядән соң аны Гаяз Исхакый гәүдәләндерә, төрле яклап исбатлый. Бүгенге милли идеологиябезнең нигезендә дә ике төп приоритет ята. Аның беренчесе 
- Татарстанның суверенлыгы, икенчесе - дөнья татарларының Татарстан тирәсендә рухи берләшүе. Менә бу һәммә кешегә аңлашырдай гап-гади идеология, һәм ул Бөтендөнья татар конгрессы уставына салынган. Шунлыктан безнең өчен иң әһәмиятлесе - аның ни рәвештә тормышка ашуы. Бүген без суверен Татарстан бармы, аның тирәсенә татарлар тупланамы дигән сорауларга җавап бирергә тиешбез. Әлбәттә, боларның берсе дә гади сорау түгел һәм аларга гади генә җавап та юк. Тик шулай булуга да карамастан оптимистик гамәлләр һәм карашлар өстенлек итә.
Монысы - фикер генә түгел, чынбарлык. 1990 елның 30 августыннан башланган Татарстанны суверенлаштыру процессы зур авырлыклар белән булса да дәвам итә. Республика Конституциясенең яңа вариантында да 1992 елның 21 мартындагы референдумда белдерелгән халык фикеренең төп нигезе сакланып калды. Анда Татарстанның, суверен дәүләт буларак, Россия белән мөнәсәбәтләре ике яклы Шартнамә нигезендә корылуы, республика гражданлыгы булуы ныгытылган. Конституциянең 14 нче маддәсендә Татарстаннан читтә яшәүче татарларга ярдәм күрсәтергә хаклы икәнлеге дә теркәлгән. Инде татарларның республикага мөнәсәбәте хакында. Декларация кабул ителгән көннәрдә, референдум вакытында татарлар, төн йокыларын калдырып, шушы вакыйгаларның барышын күзәтеп тордылар. Кызыксыну артканнан-арта барды. Уңай нәтиҗә барлыкка килгәч, барлык татарлар тантана хисләре кичерделәр. Телефон аша, телеграммалар аркылы меңләгән котлау хисләре җиткерелде. Шуның белән татарлар үзләренең Татарстан тирәсендә оешкан рухи берлеккә омтылган милләт булуларын исбатладылар. Елдан-ел аларда Татарстанны тарихи Ватан, Казанны рухи башкала итеп тану хисләре ныгый килде. Бүген күпчелек татар Татарстан язмышын үз язмышы итеп саный, мондагы һәрбер үзгәрешкә үз мөнәсәбәтен белдерә. Сөйләшкәндә, Татарстан Президентын "безнең Президентыбыз" дип атый. Әлбәттә, милләттәшләребез бердәмлекне тормышка ашыруда, милли яшәешебезне аякка бастыруда зур эшләр башкардылар. Монысы да - фикер генә түгел, гамәл. Шунлыктан, укучыларымны ялыктырыбрак булса да, кайбер фактларга тукталып китү кирәктер дип саныйм. Югыйсә, дан-шөһрәт эзләмәстән, җиң сызганып милли эшләребезне алып баручы йөзләгән милләтпәрвәрләребезне үпкәләтүебез бар. Саратов региональ милли-мәдәни мохтариятенең дистә елдан артык эшләп килгән милли оешмаларның эшен гомумиләштереп, аның җирле хакимият белән эшләү өлгесе тудырганлыгын, шушы шәһәрдә ел саен мәртәбәле татар мәдәнияте көннәрен, исерткечсез үткәрелә торган Сабантуйларын, 300 бала сыйдырышлы татар классик гимназиясенең үрнәк эшчәнлеген күрмәскә мөмкин түгел. Бу гимназиягә керү өчен, ел саен бер урынга биш бала дәгъва кыла. Автономия җитәкчелеге гимназияне тагын 300 урынга киңәйтү мәсьәләсен хәл итте. Ничек инде шушы автономия җитәкчеләре Камил Аблязов, Зөфәр Хәкимов, аның рухи җитәкчеләре Мөкатдәс хәзрәт Бибарсов, профессор Фрит Рәшитов, гимназия директоры Зәкия ханым һәм йөзләрчә милләтпәрвәрләрнең эшчәнлекләренә күз йомып үтеп булыр иде икән? Конгресс Башкарма комитеты, Федераль милли-мәдәни Мохтарият советы, Татарстан Мәгариф министрлыгы һәм өлкә мәгариф органнары белән берлектә, Татарстаннан читтәге татар мәктәпләренең семинарын юкка гына Саратов гимназиясендә үткәрмәделәр. Саратовта милли татулык хөкем сөрә. Бу һәм башка бик күп фактлар автономиянең кәгазьдә түгел, гамәлдә икәнлеген раслыйлар. Ульяновск өлкә мохтариятенә карата да шундый ук фикерне белдереп булыр иде. Бүген өлкәнең 19 районында милли-мәдәни мохтарият эшләп килә. Аларның җитәкчеләре булып абруйлы шәхесләр, өчесен район администрация башлыклары, күбесен мәгариф яки мәдәният бүлекләре мөдирләре җитәкли. Алар милли тормышның уртасында кайныйлар, милли яшәеш үрнәкләре тудыралар. Кулатка районы тулысы белән диярлек татарлардан тора. Монда наркоманиягә дә, эчкечелеккә дә урын юк. Апрель аенда булып үткән өлкә мохтарияте конференциясендә губернатор Владимир Шаманов мохтарият рәисе профессор Азат Курчаковка тирән рәхмәтен белдерде һәм киләчәктә мохтарияткә ярдәмен арттырачагын вәгъдә итте.
Иваново шәһәренең милли-мәдәни мохтарияте инде күптән милли эшләрне оештыручы төп көчкә әверелде. Монда якшәмбе мәктәбе эшләп килә. Тиздән ул, мохтарият җитәкчесе Фәрит Ляпин эшчәнлеге аркасында яңа бинага күчеп, стационар рәвештә эшли башлаячак. Шәһәрдә берничә үзешчән сәнгать коллективы эшләп килә. Ивановода традицион төс алган Сабантуйларына һәм, гомумән, эш тәҗрибәсен өйрәнү өчен, Владимир, Мәскәү өлкәләрендәге мохтарият җитәкчеләре дә еш килеп торалар. Төмән өлкәсендәге Ханты-Манси автономияле округындагы мохтариятне уңган Чистай мишәре Фәнис Рафаил улы Гатауллин җитәкли. Мондагы мохтариятнең мәһабат бинасында Татарстан флагы җилферди. Өлкәнең күп шәһәрләрендә мохтарият бүлекчәләре эшли. Берничә мәктәптә, шул исәптән Сургут һәм Нижневартовск шәһәрләрендә, татар төркемнәре барлыкка килде. Гомумән, монда милли мәгарифкә һәм мәдәнияткә зур игътибар бирелә. Мохтарият җитәкчесе губернаторның киңәшчеләреннән берсе һәм шул ук вакытта округта Татарстанның сәүдә вәкиле булып та тора. Омск өлкә мохтариятен тәҗрибәле юрист Хәким Садыйков җитәкли. Аның белән иңгә-иң абыйсы тәҗрибәле педагог Хәлил бара. Бу мохтарият тә, зур авырлыкларны җиңеп, барлык милли оешмаларны берләштерә алды. Өлкә мохтариятенең 37 җирле бүлеге бар. Мохтарият җирле хакимиятне әйдәкләп, татар теле укытучылары белән махсус эш алып бара. Татар балаларына телебезне өйрәтү, якшәмбе мәктәпләре булдыру эшләренә зур игътибар бирә. Өлкәнең үзешчән коллективлары Омск татарларына гына түгел, хәтта күрше өлкәләргә дә хезмәт күрсәтәләр. Мохтарият кысаларында Сания Мирхәлиева һәм Рузалия Сайганова радиодан татар телендәге тапшырулар алып баралар. Шул ук вакытта алар өлкәдәге татар тормышындагы яңалыкларны "Азатлык" радиостанциясе аша татар җәмәгатьчелегенә җиткереп торалар. Әгәр дә Пермь өлкәсендә Фәүзия ханым Пак җитәкчелегендәге мохтарият эшләренә игътибар итмәсәк, бу шулай ук гаделсезлек булыр иде. Монда да губернатор администрациясе белән аңлашып эшләү үрнәге барлыкка килде. Шәһәрдә һәм өлкәдә милли эшләр кайнап тора. Мәдәният һәм мәгариф учаклары гөрли. Барда районында татар тормышы бөтен тулылыгы белән чагыла. Мордовия милли-мәдәни мохтариятен Шамил Закәр улы Бикмаев җитәкли. Ул - күп еллар губернатор киңәшчесе һәм өлкә парламенты депутаты булып торган тәҗрибәле кеше. Бүген ул, эшмәкәр буларак, милли эшләрне башкаруга күп чыгымнар сарыф итә. Республикада татар телен өйрәнүгә, мәктәпләр эшен җанландыруга, бигрәк итә яшьләр, балалар белән эшләүгә зур игътибар бирелә. 2001 елның җәендә Кырымда үткәрелгән "Сөембикә варислары" фестивалендә Мордовиядән килгән балалар коллективы лаеклы урыннарны яулап алды. Свердловск өлкәсенең күпчелек шәһәрләрендә һәм Екатеринбургның үзендә региональ мохтарият җитәкчелегендәге бүлекчәләр эшләп килә. Первоуральск, Уса шәһәрләрендә якшәмбе мәктәпләре бар. Татарлар яшәгән барлык шәһәрләрдә дә үзешчән сәнгать коллективлары актив рәвештә милли моңнарыбызны, җыр-биюләребезне халыкка җиткереп торалар. Татар телендә радио һәм телетапшырулар җайга салынган. Татарлар өчен рус телендә газета чыгарыла. Өлкә мохтарияте җитәкчесе Марс Шәрәфуллин күп чыгымнарны үз кесәсеннән чыгара.
Татарстанның Уралдагы вәкиллеге белән берлектә, татар теле укытучыларының семинарларын үткәрү традициягә әверелде. Урал университетында татар тарихын өйрәнү лабораториясе эшли башлады. Июнь аендагы Татарстан көннәрен үткәрү - шулай ук зур эшчәнлек нәтиҗәсе. Болар барысы да - кәгазьдә генә түгел, ә чынбарлык гамәлләр. Әлбәттә, җитешсезлекләр, хаталар да бар. Хәтта буа буарлык дияргә мөмкин. Аларны бергәләп кенә җиңеп булачак. Тәнкыйть фикерләре дә яңгырарга тиеш. Моның өчен тик бер генә шарт - эшнең нидән гыйбарәт икәнлеген белү. Кыскасы, компетентлык. Белербелмәс килеш, үзеңә җитмәгән акылны башкаларга өйрәтүләр булмасын иде. Юк-юк дисәң дә, кайбер вакыт газета битләрендә, радиотапшыруларда, Федераль мохтарият советы өлкәләрдә региональ мохтариятләр оештыру эшен сүлпән алып бара дигән сүзләр яңгырый. Алар мәсьәләне җиңел генә хәл итмәкче: мохтариятләрне Россиянең 89 субъектында да бер калыпта төзергә һәм бердәм идарә вертикале булдырырга телиләр. Болай фикер йөртүдә урыннардагы чынбарлык белән санашу күренми. Әгәр дә Әстерхан татарларының "Идел" җәмгыяте, БТК әгъзасы буларак, милли эшләрне гөрләтеп алып бара икән, нигә андагы татарларны көчләп мохтарият төзергә мәҗбүр итәргә? Башында Мәсгут абый Гаратуев һәм Фнүн Мирзоянов торган Удмуртия Иҗтимагый үзәге районнардагы һәм шәһәрдәге барлык милли оешмаларны үз канаты астына алган. Республикада милли тормыш кайный. Университетта татар бүлеге, үрнәк татар гимназиясе, балалар бакчасы, район һәм шәһәрләрдәге мәктәпләр, татар телендә радио һәм телетапшырулар, газета - болар барысы да шушы оешма эшчәнлегенең җимеше. Монда да Саратовтагы кебек үк рәсми даирәләр белән аңлашып яшәү моделе барлыкка килгән. Шунлыктан боларга көчләп мохтарият тагу файдагамы, әллә зараргамы дигән сорауга җавапның нинди икәнлеген шәйләү әллә ни кыен булмастыр. Берничә бөртек татар яшәгән өлкәләрдә дә мондый мохтариятләргә мохтаҗлык юк. Мохтариятләрне станоктан калыплап чыгарып булмый. Аларны төзүнең төп шарты - урындагы моңа кадәр яшәп килгән оешмаларның үзара аңлашуы, уртак фикергә килүе. Бу бик авыр эш һәм кабалануны яратмый. Әйтик, Саратовта бу эш бик тиз хәл ителсә, Самарада ул сузыла төште. Ә иң беренче җирле мохтарият Тольятти шәһәрендә төзелде. Ниһаять, үткән җәй Самарада шәһәр мохтарияте оешты. Әлегәчә тулы аңлашу булмаганлыктан, өлкә мохтариятен оештыру һаман сузыла. Ә менә июньдә Тольятти шәһәрендәге мохтарият регионара Сабантуй үткәрде. Түбән Новгородта да шуңа охшаш хәлләр. Мондагы "Туган як" җәмгыятенең төп эшләре районнарда, бигрәк тә Краснооктябрьский һәм Сергач районарында алып барыла. "Туган як" газетасы Сергачта чыга. Монда шулай ук татар китаплары да нәшер ителә. Редакция тирәсендә әдәби көчләр туплана. Күптән түгел бик күркәм "Без Тукай токымыннан" шигъри җыентыгы чыкты. Татарлар күпчелек тәшкил иткән Краснооктябрьский районында милли тормыш кайный. Иң зур һәм матур Сабантуйлар да шунда гөрләп үтә. Әмма милли эшләрнең идеология үзәге Түбән Новгородта урнашкан. Андагы Алимҗан Орлов, Мансур Хафизов кебек гыйлем ияләре милли яшәешкә фәнни төс биреп киләләр. "Туган як"ның башында торучы Мохтарият советы җитәкчесе Марат Юнысов та - милли эшкә шулай ук җаны-тәне белән бирелгән шәхес. Кыскасы, мохтарият төзү мәсьәләсе тулысы белән өлгергән кебек. Әмма әлегәчә җитәкчеләр арасында ул мохтариятне кем җитәкләргә тиешлеге хакында тулы аңлашу юк. Шунлыктан, әгәр дә без Нижнийда яки башка урыннарда шартлары өлгермәстән, мохтарият төзүне чыбыркылый башласак, үзара мөнәсәбәтләрне катлауландырыр гына идек. Һәм инде ул мохтариятләр, чыннан да, кәгазьдә генә калырлар иде.
Без берәүне дә ашыктырмыйбыз. Ашыккан ашка пешкән. Без татарларның үзара тату һәм аңлашып яшәүләрен беренче урынга куябыз. Татар конгрессы Башкарма комитеты, Федераль мохтарият Советы шәхесләрне һәм оешмаларны якынлаштыруны, дуслаштыруны үзенең төп эшләренең берсе итеп саный. Гомумән, татар факторы тынычлык һәм стабильлек факторы булырга тиеш. Һәм бүген ул чыннан да шулай. Моны Э. Россель дә, В. Шаманов та, В. Яковлев та, Д. Аяцков та һәм башка бик күп губернаторлар таныйлар, татар оешмалары белән бергә эшләргә әзерлек белдереп торалар. Һәм күп вакыт сүзләрендә торалар. Ә инде эшчәнлекнең төп нәтиҗәсенә килгәндә, региональ мохтариятләрнең саны 21 гә җитте. Аларның 200 гә якын җирле бүлекләре бар. Болар 1,5 млн ярым татар яшәгән җирләрне үз эчләренә алалар. Оештыру эшләре дәвам итәчәк. Мохтариятләрнең һәм башка милли оешмаларның төп бурычы ул - милли яшәешебезне тәэмин итү, халкыбызның төп сыйфатларын, иминлеген һәм бөтенлеген саклап калу. Соңгы елларда тарих белән кызыксыну артты. Мәктәпләр өчен татар халкы тарихына багышланган хезмәтләр бигрәк тә әһәмияткә ия. Мин бу очракта рус һәм татар телләрендә дөнья күргән профессор Булат Солтанбәков җитәкчелегендә әзерләнгән рус һәм татар телләрендәге дәреслекне күз алдында тотам. Шушы коллектив төзегән атлас җәмәгатьчелектә шулай ук зур бәягә лаек булды. Равил Фәхретдинов язган дәреслек тә шулай ук зур бәягә лаек. Зөфәр Мифтахов тарафыннан язылган китаплар да эзсез калмады. Саратов профессоры Фрит Рәшитов шулай ук оригиналь дәреслек язды һәм аның авторы үзе шәһәр татар гимназиясендә татар халкы тарихына багышланган махсус курс укый. Түбән Новгород төбәгендә дә бер-бер артлы андагы татар авылларының тарихына багышланган берничә китап дөнья күрде. Мансур Хафизов, Алимҗан Орлов Нижгар татарларына багышланган кыйммәтле хезмәтләр яздылар. Күптән түгел, рус кешесе Сергей Борисович Сенюткин шушы як татарларының XVI гасыр уртасыннан XIX гасыр башына кадәрге тарихын колачлаган зур хезмәтен докторлык диссертациясе рәвешендә яклады. Шушы кеше җитәкчелегендә татар авылларына, нәселләренә багышланган 40 табак күләмле китап та дөнья күрде. Татарстан Фәннәр академиясенең Тарих институты Россия Фәннәр академиясенең Этнология һәм антропология институты белән башкарылган "Татары" исемле хезмәте шулай ук зур фәнни казаныш булып тора. Ләкин тарих өлкәсендәге кайбер проблемаларга тукталмасак бу дөрес булмас иде. Чөнки татар тарихын төрле рәвештәге кимсетүләр, аңа карата ялган карашлар таратуның әлегәчә тукталганы юк. Мәскәүдә чыга торган дәреслекләрдә татарлар юлбасарлар, аларның дәүләтләре һәм үзләре кыргый вә вәхши итеп күрсәтелә киләләр. Кызганычка каршы, безгә якын һәм туган булган Башкортстанда һәм Чувашстанда да мондый басмалар шактый. Мәсәлән, Әкрәм Бейешнең "Башкорт халкының тарихы һәм азатлык көрәше" исемле китабында татарга ягылган яланың игечиге юк. Кызганыч ки, Татарстанда бу китапка карата тәнкыйть фикере яңгырамады. Ә бит бу автор язганнарга ышансаң, татарлар, Алтын Урда һәм Казан ханлыгы заманында, хәтта Казан руслар кулына күчкәннән соң да, башкортларны изгәннәр икән. Авторның татарларга нәфрәте шулкадәр көчле ки, ул инде күп авторлар тарафыннан "башкортлаштырылган" милли азатлык көрәшен җитәкләгән Батыршаны да сатлык мишәр дип бәяли. Аныңча, татарларның Идел-Урал буенда үз җирләре дә булмаган икән.
Мондый авторлар хәтта башкорт җирләренең татар дәүләте булган Нугай Урдасына керүен дә оныталар. Чуваш профессоры Дмитриев та шуңа охшаш фикер белдерә. Ул да татарлар тик Казанда гына яшәгәннәр дип яза. Әйтерсең лә ул заманнарда самолёт һәм вертолётлар булган да, татарларны кемдер кайдандыр китереп күктән Казанга төшергән. Дмитриев "Советская Чувашия" газетасының 2001 елның март-апрель саннарында Чувашстанның Россия составына ирекле рәвештә керүенең 450 еллыгына багышланган зур күләмле язмалар белән чыкты. Анда зур фәнни хаталар белән рәттән ялган уйдырмалар да җитәрлек. Менә аларның берничәсе. Автор сан саен Идел Болгарыныкы дип Дунай Болгариясенең гербын тәкъдим итә. Югыйсә гербта иске славян кирилл шрифты белән "Българiя" дип язылган. Ә бит һәркемгә мәгълүм, Идел Болгарында кириллица түгел, ә гарәп графикасы кулланылган. Дмитриев Идел Болгарының җирләре Казан ханлыгына кермәгән дип тә яза. Ул, күрәсең, кайвакыт, мәсәлән, Шәрифинең 1550 елны төрек солтанына язылган хатында, Казан дәүләтенең синоним рәвештә Болгар вилаяте дип аталганлыгын да белми, күрәсең. Аныңча, Казан дәүләтенең 40 процентын чувашлар, 40 процентын татар булмаган башка халыклар һәм тик 20 процентын гына татарлар тәшкил иткән. Чувашстаннан килгән хатларда, ник татар галимнәре шушындый татарга яла яга торган материалларны җавапсыз калдыралар дигән сорау бирелә. Чыннан да, бу эшләрне кем башкарырга тиеш икән? Җавап: иң беренче чиратта тарих институты. Минемчә, институт эшчәнлеге дөнья федерализмы, яки энциклопедия проблемалары түгел, алары өчен Фәннәр академиясенең махсус институтлары бар, ә татар халкы һәм Татарстан тарихы проблемалары, шуңа караган барлык уйдырмаларга лаеклы фәнни җавап бирүгә юнәлтелергә тиеш. Вәли дә үз эшендә, Гали дә үз эшендә булсын дип, халык юкка гына әйтмәгәндер. Шушы уңайдан кайберәүләрнең милли университетны Тарих институты каршында ачарга кирәк дигән фикеренә дә мөнәсәбәт белдерү кирәктер. Бу фикерне белдерүчеләр студентларга лекцияләрне тарихны язучылар үзләре укыса уңышлырак булыр иде дигән караштан чыгып эш итәләр. Әгәр ки берничә сорау булмаса, мондый изге нияткә кушылып та булыр иде. Аларның берсе - милли университет кемнәрне әзерләргә тиеш икән? Тарихчыларнымы? Хуш, шулай да булсын. Лекцияләрне тарихны язучылар укыячак дигән карашның нигезе бармы икән? Тарих язучыларның юк дигәндә 80 проценты югары уку йортларында эшли бит. Әгәр дә Тарих институтында 7 фәннәр докторы эшләсә, университетның тарих факультетында гына да аларның саны 27 гә җитте. Фәнни дәрәҗәләр бирү советлары да шунда эшли. Тарихка багышланган әсәрләрнең 70 проценты югары уку йортларында әзерләнә. Әгәр дә милли университет тарих институты каршында оешса, аның классик яки педагогик университетлардагы тарих факультетларыннан аермасы нинди булыр иде икән? Милли университетны Тарих институты каршында ачу фикере тарихчыларны әзерләүнең нидән гыйбарәт икәнлеген, тиешле уку йортларының хәтта структурасын да күзаллый алмаган, кыскасы, тарих фәненнән ерак торган кешеләр генә белдерә ала. Болар Татарстан һәм татар халкы тарихының гомумтарихның бер өлеше генә икәнлеген, яшь белгечләрнең тарихи процессны бөтен тулылыгы һәм закончалыклары белән үзләштерергә тиешлекләрен аңламыйлар булса кирәк.
Ә бит тарих өлкәсендәге белгечләрне әзерләү - үзең язган тарихны сөйләүгә генә кайтып кала алмый. Примитив елъязмалык кәсебеннән ерак китә алмаганлык булыр иде бу. Тарихи мәгълүматларны таба, аларның дөреслеген билгели һәм тарихи белем югарылыгына җиткерә алырдай белгечләр әзерләү башка бик күп фәннәрне укытуны таләп итә. Тарих институтында бу мөмкинлекләр юк. Һәм кирәкми дә. Чөнки ул - профильле фәнни-тикшеренү оешмасы. Әйткәнемчә, татар халкының сыйфатлары тирәсендә дә кызыклы әңгәмә җәелдерелде. Тик менә, нигәдер, татарның тискәре сыйфатларына күбрәк игътибар бирелә. Имеш, безнең халкыбызның милли аңы түбән, ул таркау, зыялыларның ыгы-зыгыдан башы чыкмый, язучылары бер генә юньле әсәр дә тудыра алмый, дин әһелләре әхлаксыз, татар радиосында тыңларлык, телевидениесендә карарлык нәрсә юк. Монда, өлешчә генә булса да, хаклык юк дип әйтеп булмый. Ләкин менә боларның барысын да, хәтта Тәлгать Таҗетдиннең "сәерлекләрен"дә, Бөтендөнья татар конгрессы Башкарма комитеты, Федераль милли-мәдәни мохтарият советының начар эшләвеннән күрергә тырышу ак эт бәласен кара эткә сылтауны хәтерләтми микән? Боларның шактые бу сүзләрне язучы дәүләт хезмәткәрләренең турыдан-туры вазифалары түгелме соң? Шулай да минем үзем кулланган "өлешчә хаклык" сүзләренә басым ясыйсым килә. Әйе, тик өлешчә генә. Чөнки соңгы елларда әдәбиятыбызда, шул исәптән шигърияттә дә, шактый күркәм әсәрләр барлыкка килде. Сибгат Хәким үлү белән шигърият сүнде дип карау дөреслеккә туры килми. Радио һәм телевидениедә дә, дин өлкәсендә шактый позитив үзгәрешләр бар. Бу кешеләр кемнедер хурлау, гаепләүләр урынына, уңай үзгәрешләрне берәмтекләп җыеп үстерүгә, аларны арттыруга күбрәк игътибар бирсәләр, яхшырак булыр иде дә бит. Юк шул, мин-минлек комачаулый. Татар халкының ассимиляциягә бирелүендә дә Конгрессны гаепләргә тырышулар юк түгел. Бигрәк тә Мәскәүдә яшәүче профессор Әкъдәс Борһанов тирәсендәге бер даирә. Ләкин, татарларны яшәргә һәм милләтне ни рәвештә сакларга өйрәтү өчен, юк дигәндә үзеңнең үрнәк күрсәтүең кирәк. Юк, мин кемнәрнеңдер руслар белән кода-кодагый булып яшәвенә каршы түгел. Теләгән кеше яши бирсен. Җаны теләгән елан ите ашаган, диләр. Тик менә хатының марҗа, балаларың һәм оныкларың татар халкының барын-югын да белмәгән очракта, башкаларны өйрәтүдән ераграк тору хәерлерәк булмасмы? Татарстан Президенты исеменә Борһанов тарафыннан язылып Интернетка куелган хатны Мөхәммәт Миначев та имзалаган. Ләкин моңа кадәр шушы кешенең, Интернет аша татарлардан мишәрләрне бүлеп чыгару мөмкинлегенә шатланып, "ниһаять, без, моңарчы җирсез яшәгән мишәрләр, аерым автономия алу хокукына ия булабыз" дип язган сүзләре Интернет аша күпләргә ирешкән иде. Шунлыктан бу кешегә кайсы сүзеңә ышаныйк, татар бердәмлеген яклаганынамы, әллә аерылу мөмкинлеген хуплаганынамы дигән сорау бирәсе килә. Юк, мөхтәрәм җәмәгать, сез, бетәбез, үләбез дип, коткы таратмагыз. Үзегезнең шәхси трагедиягезне халыкныкы итеп күрсәтмәгез! Татар халкы - бөек, даһи һәм күркәм ул. Әллә нинди тузга язмаган сүзләр сөйләп, аны рәнҗетмәгез! Ул үлә һәм бетә торган халык түгел. Әгәр дә халык мәнфәгатьләрен кайгыртасыз икән, кайвакыт булса да, аның үзен дә тыңлаштыргалагыз. Ул шушы пессимизм беләнме, әллә татарлыгы белән горурланып яшиме икән? Нижгар өлкәсенең Сергач районы колхозчысы Әхмәт Баюсов:
Без татар милләтеннән, Мөхәммәт өммәтеннән, и Ходаем, ташлый күрмә безне киң рәхмәтеңнән, - дип, үз милләте белән горурланып яза. Бу шигъри юллар Сергачта чыккан җирле шагыйрьләр җыентыгыннан китерелде. Монда бу автор гына түгел, шагыйрьләрнең уналтысы да татарга дан җырлый, үзләренең Тукай токымыннан булулары белән горурлана. Зур Рбишча авылында яшәүче укытучы Нуриям Закирова: Тырышучылар булды Тукай телен Эзсез югалтырга мәңгегә. Сакладым мин аны күз алмамдай, Тел тидермәм гомер-гомергә, - дип яза. Аңа кушылгандай Сара Таһирова: Гасырларда яңгырар "И туган тел"... Бу бәхет бирелгән күпләргә, - дип, Тукай теленә дан җырлый. Бөтендөнья татар конгрессы киң рәвештә танылды. Регионнарда аның кылган гамәлләрен, аның мөмкинлекләрен яхшы беләләр. Конгрессның Башкарма комитеты 12 илдә һәм регионда үзенең күчмә утырышларын уздырды. Боларның күбесендә өлкә губернаторлары үзләре катнаштылар. Аларның урынбасарлары татарлар өчен кылган гамәлләр хакында докладлар укыдылар. Аннан соң, безнең оешма җитәкчеләренең докладлары тыңланып , фикер алышулар үткәрелә. Тиешле карарлар кабул ителә. Шушы күчмә утырышлар кысасында Татарстан мәгариф, мәдәният министрлары үзләренең җирле коллегалары белән килешүләр төзиләр. Моннан башка Конгресс Башкарма комитеты әгъзалары регионнарда милли проблемаларга багышланган 15 конференция оештыруда катнаштылар, докладлар белән чыктылар. Гомумән, Конгресс Башкарма комитеты татарлар яшәгән күпчелек төбәкләр белән даими элемтәдә тора, анда үткәрелә торган чараларга булышлык күрсәтә. Татар конгрессы Берләшкән Милләтләр Оешмасының мәгълүмат үзәгендә теркәлгән. Конгресс үткәргән чаралар турындагы мәгълүматның шактые шушы үзәккә җибәрелә. Башкарма комитет БДБ Парламентара ассамблеясына да күзәтүче рәвешендә кабул ителде. Аның фән, мәгариф, мәдәният эшләре буенча комиссиясенең эшендә актив катнаша. Татарстанның Санкт-Петербургтагы даими вәкиле Шамил Әхмәтшин Конгресс Башкарма комитеты исеменнән комиссия карарларын әзерләүдә катнаша.
Милләт алдында торган проблемалар шактый катлаулы. Аларның иң авырлары - татар телен гамәлләштерү, мәктәпләр, татар сыйныфлары ачу. Әлбәттә, моның объектив сәбәпләре дә җитәрлек. Әйтик, урыннарда ата-аналарның балаларын татарча укытырга теләмәүләре, шунлыктан җирле хакимият бу эштә ярдәм итәргә әзерлек күрсәткән очракларда да татар сыйныфлары ачарлык бала җыеп булмау. Дөресен әйтергә кирәк, бу очракта ата-аналар арасында аңлату эшләре тиешле дәрәҗәдә алып барылмый. Конгресс Башкарма комитетының кимчелек вә җитешсезлекләре дә аз түгел. Әле безнең татар яшәгән кайбер төбәкләрдә йогынтылы оешмаларыбыз да юк. Булганнары да сүлпән эшли. Күрше Марий Эл, Чувашстанда да милли тормыш сүлпән бара. Анда йогынтылы оешмаларыбыз юк. Ярославль, Кострома шәһәрләре белән дә тотрыклы элемтә урнаштыра алмадык әле. Кайвакыт кабул ителгән карарларның үтәлешен тикшерүгә тиешле игътибар бирелми. Кыскасы, эшлисе, башкарасы эш-гамәлләр җитәрлек. Ходай көч һәм сабырлык бирсен безгә!
III бүлек
Тарих һәм шәхесләр
Гади пәйгамбәрләр
Һәр чорның үз пәйгамбәрләре була. Алар, тарихның чакыру авазын тоеп, мәйданга киләләр дә кешеләрне үзләренә ияртеп алып китәләр. XX гасырның атаклы фикер иясе Хосе Ортега-и Гассет бу хакта болай ди: "...массалар үз табигатьләре буенча яшәешләре белән үзләре идарә итә алмыйлар һәм тиеш тә түгелләр". Ул лидерларның аерым, үз вакытлары була. Аларның стихиясе - социаль болганышлар. Нәкъ әнә шулчакларда эзли башлыйлар аларны. Әмма күктән түгел, җирдән, һәм табалар да. Ә менә кем кемне ияртә: "пәйгамбәр"-лидерлар массаларнымы, әллә массалар лидерларнымы? Монысын тәгаен генә әйтеп тә булмый. Лидерларның шулай ук үз җирлеге дә була. Күренгән һәм күренмәгән сәбәпләр аркасында җәмгыятьнең авыруларын үзенә җыйган һәм шул хакта сөрән салып, үзенә җәлеп итеп торган калку урыннар була. Озын кышны үткәреп, ераклардан язын әйләнеп кайткан кошлар кебек, лидерлар әнә шул урыннарга җыйнала. Аларның оялары бу якларда булу мәҗбүри түгел, алар бөтенләй башка җирдә туган булуы да мөмкин. Ләкин алар буталышчуалышлар исе чыккан төбәккә җыйналалар, һәркайсы үз хакыйкатен алып килә. Урын тар аларга монда, тыгыз. Шуңа аларның һәркайсы күбрәк җир эләктереп калырга тырыша. Нәтиҗәсе билгеле: "пәйгамбәрләр" үзара сугыша башлыйлар һәм... үләләр, яшәешнең бер борылышында һәрчак әнә шулай. Коръәндә, нәкъ менә "Пәйгамбәрләр" сүрәсендә моңа кадәр җибәрелгән пәйгамбәрләрне җәберләүләре, һәм аларны җәберләүчеләр үзләре дә мәсхәрәгә калуы турында әйтелгән. Монда барысы да - пәйгамбәрләрнең үз-үзләрен интектерүләре дә, массаларның, башта аларга табынып йөреп, соңыннан алардан йөз чөерүе дә, ит яхшылык - көт явызлык та... Кыскасы, бу дөньяда бернәрсә дә яңа түгел.
Күптәнге хакыйкать, ә ничек яңа булып ишетелә! Бигрәк тә хәзер, XX гасыр ахырында. Менә, укучым, Болак арты, Кабан арты хакында уйланулар минем күңелемдә шундый фикерләр уятты. Урыны шундый бит! Вакыты да уйландыра торган: революция еллары. Давыллы, болгавыр вакыт! Заман быргысының чакыру авазын барысы да ишетә - халыкка ирек һәм тигезлек! Ләкин бу максатка ирешү юлын төрлесе төрлечә итеп күрә. Галимҗан Баруди, Гаяз Исхакый, Мирсәет Солтангалиев, Якуб Чанышев, Мулланур Вахитов... Күп әле алар. Барысы да Казанда җыелалар. Узган гасырның ахыргы елларында безнең әлеге "пәйгамбәрләребез" иңгә-иң торып, бергә атлыйлар: мөселман съездларында чамадан ашмыйча гына бәхәсләшәләр, бергәләп утырып чәй эчәләр һәм Питер патшасын тәхеттән алып атарга хыялланалар. Унҗиденче мөфти булып сайланган Г. Галиев (Баруди) "Мөхәммәдия" мәдрәсәсендә сабак укыта, шәкертләргә акыл-киңәшләр бирә, һәм бу эштә шултикле "уңыш" казана ки, патша чиновниклары аны Вологда губернасына сөргенгә сөрәләр. Мәгълүм урын, күп кенә революционерларның "ял" иткән җире. Вологда җирләре Казан урамы түгел. Күрәсең, шунда сәламәтлеге какшап киткәндер, ул, Мәскәүдә бик тырышып, Помголда ("Помощь голодающим") эшләп йөргән чагында дөнья куя (1921). Тик бу илдә кайчан һәм кемнең үлеменә аһ иткәннәре бар? Г. Исхакый һәм Й. Акчураның сөргендә утыруы да патша хакимияте елларында гадәти хәл санала. Аларның гомер юллары да чит илдә тәмамлана, чөнки алар большевиклар социализмы белән һич тә килешә алмыйлар, шуңа чит җирдә яшәргә мәҗбүр булалар. С. Максуди исә социалистик идеяне бөтенләй дә танымый. Ул гел башка юлдан китә: эчке Россия һәм Себер мөселманнарының милли-мәдәни автономиясен гамәлгә ашыру коллегиясе рәисе һәм Милләт Мәҗлесе рәисе була. Ул да үз илендә түгел, эмиграциядә үлеп кала. Күрәсең, тарихның серле кодлары белән шифрланган сценарий буенчадыр, коралларын бәрелештерер өчен, "пәйгамбәрләр" яңадан җыйнала. "Болак арты республикасы"н тармар итүгә, Мәскәүдән торып, эчке Россия мөселманнары эшләре буенча комиссар, Үзәк мөселман хәрби коллегиясе рәисе М. Вахитов җитәкчелек итә. Табигать биргән мул сәләтле, зур белемле кеше. Ә менә Совет хөкүмәтенең ул тәкъдим иткән Идел-Урал Штаты төзү идеясенә дә, ТатарБашкорт Республикасы төзү идеясенә дә нәфрәт белән караганын чамалый алмаган - революцион утопия күзен томалаган булса кирәк. Шушы атаклы дәүләт эшлеклесе 1918 елның августында акгвардиячеләр тарафыннан үтерелгәч, большевик лидерларының ләммим сүз әйтмичә, битараф калулары бер дә очраклы түгел. "Болак арты"н юк итүгә Казанның үзендә Урал большевигы, "эшчеләр эшенә" чын күңеленнән бирелгән Сәхипгәрәй Сәетгалиев тә катнаша. Ул 1920 елда ТАССР Халык комиссарлары советының беренче рәисе итеп сайлана. Шул өлкәдә тугры хезмәтләре өчен 1937 елда репрессияләнә. Ул заман өчен - гадәти хәл. Идел-Урал Штатын булдырмау өчен, тагын ике Урал "бөркете" - икесе дә дворян нәселеннән, хәтта туганнар 
- Мирсәет Солтангалиев белән Якуб Чанышев тырышлык күрсәтәләр. Бер үк эшне эшлиләр, әмма бер-берен күрә алмыйлар. Әллә, чынлап та, идея һәм сыйнфый бердәмлектән көчлерәк тагын берәр нәрсә бармы? Сүз уңаеннан искәртеп үтик: алар - икесе дә яшь чакларында Татар укытучылар мәктәбендә укыган кешеләр.
1917 елның июлендә тагын Казанда очрашалар: берсе - прапорщик, икенчесе - журналист, Бөтенроссия мөселманнары советының башкарма комитеты хезмәткәре сыйфатында. Тегесе дә, бусы да 
- Казан мөселман социалистик комитеты әгъзасы М. Вахитов йогынтысындагы кешеләр. Яңа тормыш төзү өчен көрәшүче лидерлар арасында Татар укытучылар мәктәбен тәмамлаган тагын берәү 
- Зәки Вәлиди. Шулай ук Башкортстаннан, 1917 елда шунда милли хәрәкәт белән җитәкчелек иткән. Аның инициативасы белән 1917 елның 16 октябрендә Башкорт автономиясе игълан ителә. Вакыйгалар бик нык кискенләшә. Чөнки большевиклар автономияне танымыйлар, Вәлиди Колчак һәм Дутов белән бер лагерьда булып чыга яза. Шулчакта М. Солтангалиев Халык комиссарлары советы исеменнән башкорт частьлары белән сөйләшүләр алып бара һәм аларны большевиклар ягына аудара. Шунысын да әйтергә кирәк: кургаш солдат шикелле империя ягында нык торучы Александр Васильевич Колчак та бу эшкә булышлык күрсәтә. Башкорт гаскәрләренең бер өлешен кызыллар ягына тагын бер казанлы, шулай ук дворян затыннан булган Ильяс Алкин алып чыга. Күренекле фигура! 22 яшьлек Ильяс I Бөтенроссия мөселманнары съездында Бөтенроссия мөселман хәрби оешмалары (Вошуро) рәисе итеп сайлана. Шуннан соң Вошуро һәм аның рәисе белән Вакытлы хөкүмәтнең хәрби министры А. Ф. Керенский арасында чыккан низагны бөтен Россия кызыксынып күзәтеп бара. Вошуро мөселман сугышчыларының I съездын җыя, министр аны үткәрүне тыя. Шулай да съезд үткәрелә. Ә Корнилов фетнәсе? Вошуро генералга кискен каршы позициягә баса, ә Алкин үзе, бертөркем хезмәттәшләре белән социалисткавказлыларга кушылып, кыргый дивизияне Питерга кермәскә ризалаштыра. Аның абруе күзгә күренеп үсеп китә. Ул Учредительное собраниегә сайлана. Агалы-энеле Алкиннар переворотны танымыйлар һәм большевикларның милли сәясәтенә ышанмауларын белдерәләр. Аларны менә шуның өчен кулга алалар да инде. Ә аларны милли большевиклар Я. Чанышев һәм М. Солтангалиев кулга ала. Революция, "кәрт уены шикелле", кайда нәрсә килеп чыгасын алдан белеп булмый. Ул уенга катнашып киткән кешеләр әллә нинди көтелмәгән хәлләргә дучар булалар. 1919 елның феврале. З. Вәлиди, И. Алкин, М. Солтангалиев, гомумән алганда, баррикаданың бер ягында, Вәлиди хәтта компартиягә дә керә. И. Алкинның партиягә керү-кермәве хакында мәгълүмат юк. Аның каравы менә нәрсә мәгълүм: ул соңыннан икътисадчы-географ булып китә, фәнне Маркс тәгълиматы нигезендә алга сөрә. Маркста төрле идеяләр бар, шуңа күрә И. Алкинның Урта Азия регионы хакындагы хезмәтләре үзләренең кыйммәтләрен әле дә югалтмаган. Ә теге чакта, 1919 елның июлендә, революция планшетындагы кәртләр башкачарак уйналды. Совет хөкүмәте Башкортстан белән төзелгән килешүне бер яклы рәвештә юкка чыгарды, башкорт халкы моңа җавап итеп баш күтәрде. Менә шулчакта З. Вәлиди Милләтләр эшләре халык комиссариатының Кече коллегиясе әгъзасы постында утырган Солтангалиевкә: "Мин нишлим, калыйммы, әллә чит илгә китимме?" - дигән сорау белән мөрәҗәгать итә. Үзе дә ЧК һәм ҮК күзәтүе астында булган ялкынлы революционер Солтангалиев аңа нәрсә әйтсен дә ничек ярдәм итә алсын соң?.. Вәлиди чит илгә чыгып китә, соңыннан галим Шәрык белгече буларак дөньяга таныла. Ә Солтангалиев большевиклар белән кала һәм... 1923 елда партиядән чыгарыла, соңыннан, 1929 елда, ун ел каторга белән алыштырылган үлем җәзасына хөкем ителә, 1938 елда тагын кулга алына һәм 1940 елның 21 гыйнварында атып үтерелә. Таныш, тапталган юл. Җиһангир Алкин үз-үзенә кул сала, Ильясның эзе 1937-1938 елларның куркыныч бушлыгында юкка чыга... Тик Чанышев кына котылып кала андый язмыштан.
Дөрес, 1919 елда, үзенең комсызлыгы аркасында ялгышлык эшләп, ун елга эләгә. Әмма җае чыга: басмачыларга каршы көрәшкәнен искә алып аклыйлар үзен. Германиягә каршы сугышта ул корпус белән командалык итә, генерал-лейтенант чинына күтәрелә. Туксан дүртенче яшендә үз үлеме белән өендә үлә. Большевистик режимга караганда озаграк яши. Шундый фикер бар: 1918 елда милли хәрәкәт лидерлары бергәләп эш иткән булса, ихтимал, татар халкының тарихы башкачарак булыр иде. Әгәр үткәнне кайтарып, эшне яңадан башларга мөмкин булса икән... Татар зыялылары - репрессия корбаннары XX гасырның 30 нчы еллардагы эзәрлекләүләрнең, репрессияләрнең шактый зур өлеше язучыларга, әдәбият өлкәсендә эшләүче нәшрият хезмәткәрләренә туры килә. 1937 елда Татарстан китап нәшрияты пыр туздырыла. Партия өлкә комитеты, нәшриятның эшен тикшерү өчен, Гайфуллин дигән берәүне җибәрә. Ул исә, эшен августта тәмамлап, ВКП(б) Үзәк Комитетының Татарстан буенча вәкиле Зайцев исеменә зур белешмә язып тапшыра. Белешмәгә дистәләгән аңлатмалар, төрле шикаятьләр теркәлгән була. Ул мондый сүзләр белән башлана: "Билгеле булганча, Татарстан китап нәшриятында 10 ел дәверендә контрреволюцион буржуаз һәм троцкийчыбухаринчы элементлар хәрәкәт итеп яткан. Анда җитәкче постларда бер корткычны икенчесе алыштыра килгән". Документның авторы 1925 елдан 1935 елга кадәр булган нәшрият директорларының, баш мөхәррирләрнең исемлеген бирә. Болар, әлбәттә, корткычлар һәм халык дошманнары дип күрсәтелә. Аларның кайберләренең исемнәрен атап китәргә кирәк дип саныйм. Сәлах Атнагулов - бу кеше заманында иң акыллы, иң мәгълүматлы кешеләрдән саналган һәм аның абруе бөтен татар дөньясында, бөтен гуманитар фәннәр өлкәсендә дә танылган булган. Башкиров, Шәрәфетдинов, Юнысов, Сафа Борһан, Әхмәтов, Гомәровлар һәм башка бу исемлеккә кертелгән кешеләр дә татар дөньясында зур урын алып торганнар. Болар, документ авторы сүзенә ышансаң, җаваплы постларга өлкән мөхәррирләр һәм сектор мөдирләре рәвешендә милләтче контрреволюционерларны һәм шуларга якын булган кешеләрне урнаштыра килгәннәр. Ул Гомәр Галиевнең, Вәли Шәфигуллинның репрессияләнгәнен дә әйтеп үтә, шул ук вакытта Бакировның партиядән чыгарылган булса да, әле һаман нәшриятта эшләгәнлегенә ризасызлык белдерә. Ул күрсәткән милләтчеләр һәм аларның теләктәшләре арасында инде әйтеп үтелгән Сәлах Атнагулов, Фатих Сәйфи, Кави Нәҗми, Гомәр Толымбайский, Газим Мансуров, Фатих Кәрим, Хәсән Туфан, Мәхмүд Галиев, Галимҗан Нигъмәти һ. б. бар. Соңгыларының кулларында бөтен тәрҗемә һәм редакцияләү эшләре. Алар исә, имештер, аңлы рәвештә, яшьләрне эшкә тартмыйча, аларның үсү мөмкинлекләрен тоткарлаганнар, зарарлы әдәбият чыгарып ятканнар, нәшриятның эшләү планын өзә килгәннәр. Автор моңа дәлил итеп нәшриятның 1937 елның 8 айлык планы тик 50 процентка гына үтәлгәнлеген күрсәтә. Шунысы игътибарга лаек: корткычлыкка дәлил итеп медицина, математика буенча чыгарылган әдәбият та китерелә. Мәсәлән, кискен гематоген авырулар мәсьәләсе профессор Боголюбовның "Гомуми хирургия нигезләре" китабында ялгыш аңлатыла. Боголюбовның шушы авыруларны чисталык җитмәү аркасында авыл халкында күбрәк очрый дигән урынын редактор Соколов сызып ыргытуына да карамастан, соңгы редакциядә ул яңадан барлыкка килә. Бу инде зур җинаять санала. Колхоз крестьяннарын кимсетүгә, мыскыллауга тәңгәлдер. Әйе, элеккеге крестьян пычрак та, хәтта шапшак та булырга мөмкин, ләкин колхозчы андый була алмый. Чөнки ул 
- Совет власте, партия җимеше. Бу сәясәт "Арифметика буенча мәсьәләләр һәм күнегүләр җыентыгы"нда да күренә. Аны төзүчеләр укучыларга мондый мәсьәлә тәкъдим итәләр: колхозда сыерлардан елына 1700 л сөт савалар, товарлыклары уннан бер генә, ә аерым хуҗалыкта исә сыерлар 2270 л сөт бирә, аларның товарлыклары биштән берне тәшкил итә. Укучылар аерым хуҗалык сыерларының товарлыгы колхозныкына караганда ничә мәртәбә артыграк дигән сорауга җавап бирергә тиеш булалар. Әлбәттә, бик тә гади мәсьәлә кебек. Ләкин моңа бәя бирергә теләүче укучылар алай уйламыйлар. Монда ике секторның товарлыгы бер-берсенә каршы куела, аерым хуҗалык секторында социалистик секторга караганда товарлык ике мәртәбә артыграк дип исбатлана. Монда исә медицина да, математика да корткычлык аренасы булып хезмәт иткән. Белешмә авторы тарафыннан математиклар да һәм медиклар да шул корткычлык исемлегенә кертелгән.
Нәшриятның матур әдәбият бүлеге, гомумән, корткычлыкта гаепләнә. Тукай, Камал, Гафури, Шәриф Камал җыентыкларын Нигъмәти, Гали, Толымбайский, Шәфигуллин кебек корткычлар төзегән. Классикларны бозып, аларның халыкка тиң булмаган әсәрләрен генә бастыралар, имеш. Бигрәк тә Нигъмәти, Гали, Толымбайский һәм Шәфигуллин классикларны бозып күрсәтәләр икән. Шулар арасыннан сәяси яктан шикле кешеләр дә күрсәтелә: Фәтхи Борнаш, Корбан Әхмәтов, Афзал Шамовлар. Шушы корткычлар исемлегенә Шәмси, Гыйльфан, Галәү, Кутуй, Сәгъди фамилияләре дә кертелгән. Мондый исемлекләргә керү ул - бүген-иртәгә кулга алыну дигән сүз. Тиешле чараларны тизләтү йөзеннән, белешмә авторы кайберәүләргә аерым характеристика да бирә. Моның уңайрак рәвешен табу йөзеннән ул, нәшрият каршында эшләп килгән яшь авторларның кулъязмаларын тикшерү өчен, Язучылар союзы белән бергә төзелгән бюро эшенә туктала. Имеш, бюро үз эшен сүлпән алып бара. Дәлил итеп 1937 елның июль аеның беренче яртысында шул бюрога 1198 кулъязма керүе, шуның 743 е хәрәкәтсез ятуы күрсәтелә. Гыйльфанов һич кенә дә бу бюроның мөмкинлекләре белән хисаплашырга уйламый. Мөмкинлекләр бармы, юкмы, аны ул мәсьәлә кызыксындырмый. Гомумән, ул аны кирәк тапмый. Иң әүвәл бу эшкә сәләтле кешеләр тартылмаганлыгына, эшкә тартылганнарның шикле һәм сабырсыз булуларына басым ясый. Кемнәр соң бу шикле кешеләр? Гадел Кутуйны "җидегәнче" дип раслыйлар. Шушы атама Исәнбәткә ябыштырыла. Бу кешеләр арасында Абдулла Алиш, Шәйхи Маннур да бар. Беренчесе - мулла малае, ә икенчесен әле фаш итәсе бар. Афзал Шамов Совет хөкүмәте тарафыннан атылырга хөкем ителгән кулак малае итеп күрсәтелә. Сәрвәр Әдһәмова - халык дошманы хатыны. Мәхмүт Галәү - элеккеге сәүдәгәр, "Мөһаҗирләр" дигән совет чынбарлыгына яла яга торган әсәрне язган кеше. Һәм бу әсәр белешмәче зирәклеге аркасында Татгосиздатта басылмады. Мәхмүт Галәү, имештер, совет язучысына хас булмаган чыгышлар ясый икән. Менә кем икән ул Мәхмүт Галәү. Инде Кәрим Тинчурин турындагы мәгълүматларга күз салыйк. Нәшрият һәм Язучылар союзында яшәп килгән халык дошманнары Галәү, Нәҗми, Толымбайскийлар белән бәйләнештә тора, гаиләләре белән бер-берсенә кунакка йөрешәләр, эчәләр. Мәҗлесләр, гадәттә, Кәрим Тинчурин өендә уздырыла. Салих Баттал турында болай диелгән: "Халык дошманнарыннан Галәү һәм Нәҗмиләр белән тыгыз элемтәдә торуы һәм тотнаксыз әсәрләре белән шик астына алына". Фәтхи Борнашка мондый сүзләр юнәлдерелгән:
"Миңлекәй белән Данбулат" дигән поэмасында халык дошманнарын мактый, милләтчелектә гаепләнеп, партия сафыннан куылган кеше, хәзерге вакытта Язучылар союзыннан да чыгарылды". Толымбайский да читтә калмаган: "Соңгы вакытта йөзе ачылып килә торган кулак язучысы, алай гына да түгел, чи кулак". Галимҗан Ибраһимов турында аерым сүз. Бу вакыт аның кулга алыну мәсьәләсе инде хәл ителгән була. Шунлыктан белешмә авторы: "Бу кеше, үзенең чын йөзен ачып, кем булуына ачыклык кертергә тиеш", - ди. Билгеле булганча, ачыклык кертелә дә. Кырымда дәваланучы авыру язучы, кулга алынып, Казанга кайтарыла. Пләтән төрмәсендә айлар буе газаплы сорау алулардан соң, 1938 елның Яңа ел бәйрәме көннәрендә авыруы кискенләшүдән вафат була. Бәйрәм көннәрендә аның үлгәнен берничә көн беркем дә белми. Белешмә авторы хәтта Нәкый Исәнбәт тарафыннан тәрҗемә ителгән Пушкинның "Полтава" поэмасында да корткычлык таба. Инде күптән дөнья куйган халкыбызның сөекле драматургы Мирхәйдәр Фәйзинең "Ак калфак" пьесасы да совет халкына зарарлы әсәр дип табыла. Белешмә авторы, Мәхмүт Галәүнең "Мөһаҗирләр" романын чыгару эше туктатылды, ди. Икенче бер документта 1937 елның 4 июлендә нәшрият белән Галәү арасында шушы романны чыгару турында договор төзелүе әйтелә. Шуның нигезендә авторга 4747 сум акча түләнгәнлеге күрсәтелә. Китап инде, 2 рецензия үтеп, рәссамга бирелеп, алар өчен дә акча түләнгән була. Шулай булуга да карамастан бу китап та "идеологик яктан брак" дип табыла. Әйе, менә шулай итеп, татар әдәбиятының иң зур талантларыннан берсенә балта чабыла. Ул кулга алына һәм ГУЛАГ лагерьларында юкка чыга. Алай гына да түгел, Галәү әсәрләре юк ителә. Бүген безгә мәгълүм булган әсәрләр дә - русчадан татарчага тәрҗемә генә. Аларның төп нөсхәләре сакланып калмаган. Шушы уңайдан Камил Якуб исемендәге китап басу фабрикасында да корткычлык эшләре тикшерелә. Аны 1937 елның 17 мартында ук инде Насыйров Татарстан прокуроры Лейбовичка эш кузгатырга куша. Насыйров, күрәсең, корткычлыкка шулкадәр ышанган була ки, Лейбовичка юнәлтелгән хатында болай ди: "Бу фабрикадагы корткычлык эшенең сәяси әһәмияте гаять зур булганлыктан, тикшерү эшен тәҗрибәле тикшерүчегә тапшырып, аны үз күзәтүегез астында тотып, безгә мәгълүмат биреп торыгыз". Бу шулай эшләнә дә. Шикаятьчеләр табыла, һәм милләтчеләр исемлеге булдырыла. Белешмәнең ахырында, нәтиҗә буларак, мондый сүзләр язылган: "Нәшриятның яңа җитәкчеләре секторлардагы хәл белән начар таныш. Нәшрият әле корткычлыкның нәтиҗәләреннән котылмаган, инерция рәвешендә корткычлык дәвам итә". 1938 елның 4 гыйнварында Татарстан ВКП(б) өлкә комитеты секретаре Алемасов исеменә партия Үзәк Комитетындагы нәшриятлар секторы мөдире урынбасары Никитин тарафыннан язылган белешмәдә нәшриятны тикшерүнең кайбер нәтиҗәләре бирелгән. Халык дошманнары турында мәгълүматлар кабатланганнан соң, һаман да нәшриятта тамырдан үзгәреш юк, китап чыгару планы үтәлми, диелгән. Белешмә авторы элеккеге халык дошманнары исемлегенә тагын яңа кешеләр кертә. Монда инде тәрҗемәче Ярмөхәммәтев кенә түгел, кассир Морина да кертелгән. Күрәсең, кассирларны, җыештыручыларны кертмәсәң, тиешле план тулмый калгандыр. Никитин нәшриятның 27 хезмәткәрен, шул исәптән 22 редакторын һәм тәрҗемәчеләрен куу белән генә канәгать түгел. Ул әле хәзерге вакытка кадәр тикшерелмәгән сәяси өлкәдә шикле кешеләрнең нәшриятта эшләгәнлекләре хакында яза һәм моңа ризасызлык белдерә. Биредә сүз нәшриятны һәм Язучылар союзын бөтенләе белән туздыру турында бара. Бу шулай эшләнә дә. Сәләтле язучылар, шагыйрьләр, тәрҗемәчеләр, әдәбият белгечләре яки юк ителәләр, яки әхлакый яктан имгәтелеп, мәңгелек зәгыйфьлек, куркаклык сыйфатлары алып калалар. Алай гына да түгел, шул зәгыйфьлекне, куркаклыкны яшь буыннарга да эстафета итеп бирәләр. Хәер, мин үземне бу мәсьәләдә тулы бәя бирергә хаклы итеп санамыйм. Минем максат бары тик булган фактларны анализлаудан гына гыйбарәт. Әмма шунысы бәхәссез: 1937-1938 елларда, нигездә, чәчәк атып килгән татар әдәбияты тамырына балта белән чабыла. Киләчәк елларда шул тамырдан чыккан шытымнарны да һаман кыркый торалар.
Әдәбиятка китерелгән зарар ул, гомумән, мәдәният өлкәсендәге барлык тармакларга да кагыла. Милли театр язмышы, Кәрим Тинчурин һәм башка язучылар белән тыгыз элемтәдә торган артистларыбыз, җырчыларыбыз шулай ук репрессияләр корбаны булалар. Болар турында инде шактый язылган иде. Шуңа карамастан тарихи гаделлек торгызылды дип әйтеп булмый әле. Бүгенге көнгә кадәр без һәммә мәдәният әһеле, һәммә зыялы инде тарихыбызда лаеклы урынын алды дип әйтә алмыйбыз. Мин исә бу язмамда мондый зур эшне максат итеп куймыйм. Аны бер-ике язмада гына, бер-ике мәкаләдә генә ачып бетереп булмый. Шунлыктан мине укучыларым аңларлар дип уйлыйм. Йомгаклап шуны гына әйтәсем килә: 1937-1938 елларда Татарстан партия оешмасында махсус чистарту булмый. Бары тик партия документларын тикшерү үткәрелә. Монысы исә - бигрәк тә авыр хәл. Чөнки һәммә партия әгъзасы, комиссия алдына басып, бөтен тәрҗемәи хәлен энәсеннән җебенә кадәр сөйләргә тиеш була. Ата-бабасы, туган-тумачасы - берсе дә калмаска тиеш. Күпләрнең эшләрен, биргән мәгълүматларын тиешле органнар яңадан тикшерә, тик шуннан соң гына теге яки бу кешенең партиядә калыргамы, калмаскамы икәнлеге хәл ителә. Гомумән, ошбу елларда Татарстанда 25,5 мең кешенең документлары тикшерелеп, шуларның 4,5 меңе партиядән чыгарыла. Бу исә партия оешмасының 19 процентын тәшкил иткән була. Билгеле булганча, партиядән чыгарылган кешеләрнең бик күбесе эшләреннән азат ителгәннәр, шактый өлеше кулга алынып хөкемгә тартылган. Әгәр дә бу кешеләрнең гаиләләре, туган-тумачаларын да искә алсак, репрессияләргә күпме кеше дучар булганын күз алдына китерү авыр түгелдер. Шунысы күзгә ташлана: репрессиягә партия сәясәтен төгәл үтәп килгән партия оешмалары җитәкчеләре дә эләгә. 1937-1938 еллар дәверендә Үзәк Комитетның Татарстандагы партколлегиясе аша 38 эш үтә. Шуларның 17 се райком секретаре, 8 е райбашкарма комитеты рәисләре була. Аларның барысы да шул вакытта суд җаваплылыгына тартылмаса да, бу кешеләрнең һәммәсе дә киләсе елларда репрессияләр корбаннарына әверелә. Өлкә комитетының беренче секретаре Лепаның кулга алынуы репрессияләрнең иң югары ноктасы була. Ул да халык дошманы дип игълан ителә. Аны татар милләтчеләрен, бигрәк тә Галимҗан Ибраһимовны яклауда, яшь язучыларны аның артыннан барырга, аңардан өйрәнергә чакыруда гаеплиләр. Аның урынына Татарстан эчке эшләр халык комиссары Алемасов билгеләнә. Бу кеше, әлбәттә, үзен нинди язмыш көткәнлеген белми. Ләкин шулай да Үзәктә Ягоданың Ежов белән алмаштырылуы, Казандагы элеккеге ОГПУ начальнигы Кондыбинның да халык дошманы дип игълан ителүе аңа тиешле искәрмә була. Мәгәр Алемасов өлгеррәк булып чыга, репрессияләр эшен яңа, югары ноктага күтәреп, зуррак массакүләм юнәлеш бирә.
Ни булса да булган. Өлкә комитет секретаре итеп иң баш эзәрлекләүчене кую эшнең кая таба барганлыгын нык ачыклый. Шушы кеше һәм ул туплаган җитәкче кадрлар, 1937 елда башланган эшләрне дәвам итеп, халкыбызны зур югалтуларга дучар итәләр. Галимҗан Ибраһимов - җәмәгать һәм дәүләт эшлеклесе Киң җәмәгатьчелек Галимҗан Ибраһимовны татар әдәбияты классигы, гүзәл әсәрләр тудырган язучы дип кабул итә. Ләкин шул ук вакытта аның революциягә кадәрге иҗтимагый, аннан соңгы дәүләти эшчәнлегенә тиешле бәя бирелми, һәм ул бик начар яктыртыла. Галимҗан Ибраһимов, - әдәби эшчәнлек кенә алып бармыйча, тарихыбыз белән дә ныклап кызыксынган, аның тирән тамырларын һәрдаим диярлек тикшерә килгән шәхес. Газиз Гобәйдуллин кебек тарихчылар һәрвакыт диярлек аның фикерләренә колак сала, аның белән киңәшә торган булганнар. Күбебезгә мәгълүм: 1911 елны Зәки Вәлидинең "Төрек-татар тарихы" китабы дөнья күрә. Китапның кулъязмасы тәгаенләнгәннән соң, Вәлиди Галимҗан Ибраһимов белән очрашып киңәшә. Автор баштарак китапны "Төрек тарихы" дип кенә атый. Әдип аңарга китапны "Татар тарихы" дип үзгәртергә киңәш итә. Фикер алышулар нәтиҗәсендә китап "Төректатар тарихы" исеме белән дөнья күрә. Китап чыккач та, Ибраһимов "Йолдыз" газетасы битләрендә аны милли тарихыбызга керткән зур өлеш дип бәяли. Бу очракта мин Галимҗан Ибраһимовның тоемлау сәләте көчле булуына басым ясар идем. Ул бит китапны "Төрек тарихы" түгел, нәкъ менә "Татар тарихы" дип кенә атарга тәкъдим иткән. Бәлки, ул Вәлидигә мәгълүм булмаган кайбер чыганакларны да белгәндер. Анысы мәгълүм түгел. Тик шунысы ачык: ул төркилекнең башында татарлар торганлыгын нык тоемлаган булып чыга. Моның, чыннан да, шулай икәнлеген 1875 елда ук инде инглиз галиме Эдвард Паркер үзенең "Тысяча лет из истории татар", "Татары: история возникновения великого народа" хезмәтләрендә ныклап дәлилләгән. Аларның русчага тәрҗемәсе тик 2003 һәм 2010 елларда гына дөнья күрде. Ләкин аның инглизчә оригиналын Ибраһимов белгәндер дип уйлау кыен. Ә бәлки, ул башка чыганакларны да белгәндер? Дәүләтчелек тарихы белән кызыксыну Ибраһимов өчен ниндидер мавыгу гына булмый. Ул гомере буе дәүләтчелегебезне торгызу эшенә җаны-тәне белән бирелеп яши. Ул моның өчен теләк кенә җитмәячәген, аны тормышка ашыру тиешле әзерлек таләп итәчәген яхшы аңлый. Шул әзерлекнең бер канаты - теоретик, икенчесе практик әзерлек икәнлегенә инана. Теоретик әзерлек, ул "Без кем?" дигән сорауга җавап булырга тиеш була. 1913 елны "Аң" журналында шушы темага үткәрелгән дискуссияләрне оештыруда аның җаваплы секретаре Ибраһимовның роле зур була. Журнал битләрендәге фикерләр халкыбызны, бу очракта аның укучыларын, татарлыкларында ныгыта. Петербург шәһәрендә татар студентларының "Татар учагы" оешмасы төзелү, анда Ильяс Алкин, Галимҗан Шәрәф кебек, соңрак дәүләтчелегебезне торгызуга зур өлеш керткән шәхесләрнең булуы да - әнә шул татарлыкның ныгуына ишарә.
Галимҗан Ибраһимов милли идеянең дәүләтчелек идеясен тормышка ашыру коралы булырга тиешлегенә инана. Татарларны туплау, аларны оештыру һәм милли партия төзү идеясе белән яна башлый. Ул, шушы максаттан, 1914 елның 13 феврале көнне журналның редакция коллективы белән дусларча саубуллашып, Киев шәһәренә юл тота. Киев аның өчен ят шәһәр булмый. Ул андагы мөселман студентлары белән хат алышып торган була. Ә 1912 елның ахырында анда барып та җитә. Анда аңа татар студентлары тантаналы очрашу оештыралар. Ул бик тиз арада, студентлар оешмасы белән танышып, аларның кайсы партияләргә тартылуын ачыклый. Шул ук вакытта Украина радасы һәм "Бунд" вәкилләре белән дустанә мөнәсәбәтләр урнаштыра. Ә инде бу килүе әнә шул эшчәнлекне дәвам итү максатыннан була. Анда ул украиннарның милли партиясе "Спилка"ны төзү һәм эшләү тәҗрибәсен өйрәнә. Аны татар милли партиясенең өлгесе итеп алмакчы була. Ниндидер рәвештә федералистик рухта булган грузин демократларының партия төзү тәҗрибәсен дә өйрәнә. Милли партия оештыруда ул үзенең якын һәм ышанычлы көрәштәшләре рәвешендә Йосыф Акчура, Гаяз Исхакый, Фатих Кәрими кебек кешеләрне күрә. Жандармерия документында, Киевка китәренә 3 көн каларак, Ибраһимовның булачак партия үзәгендә Гаяз Исхакый, Шәһит Әхмәдиевләр торырга тиеш дип әйткән сүзләре теркәлгән. Чыннан да, бу кешеләр аның иң якын көрәштәшләре булалар. 15 февраль көнне ул, Киевка килеп җитеп, "Москва" кунакханәсенә урнаша. Күрәсең, монда яшәү кыйммәткә төшәчәген аңлап, икенче көнне үк Львовская урамының 55 нче йортында бүлмә алып, Одессага киткәнчегә кадәр шунда яши. Казаннан киткәндә үк, аңа "койрык ябыштыралар", "Интеллигент" кушаматы тагалар. Шуннан соң жандармнарга аның турындагы мәгълүматлар килеп кенә тора. Киевка килгәч, аңа тентү оештыралар, кайбер әйберләрен алып та калалар. Аларны аңа, китәр алдыннан, үзе жандарм идарәсенә килгәч кенә кайтарып бирәләр. Ибраһимовның сәяхәте Киев белән генә чикләнми. 17 март көнне ул Одессага китә. Аннан шул ук көнне пароход белән Сухуми шәһәренә килә һәм "Венеция" кунакханәсенә урнаша. Әмма аннан, Киевтагы кебек үк күчеп, берәүнең йортында яши башлый. Жандарм агенты доносларында "ничего предосудительного замечено не было", "и ведёт замкнутый однообразный образ жизни и общение ни с кем не имеет" дигән сүзләр бар. Аның көн саен почтага кереп, үзенә җибәрелгән корреспонденцияне алуы, кичен йөрергә чыгуы турындагы хәбәр җиткерелеп тора. Гомумән, аның һәрбер адымы күзәтү астында була. Беренче бөтендөнья сугышы башлану партия төзү эшен туктатуга сәбәп була. Ләкин төрле рәвештәге очрашулар, сөйләшүләр тукталмый. Ибраһимов игътибарын Дәүләт думасының мөселман фракциясенә дә юнәлтә, аларның ярдәменә дә өметләнә. Февраль революциясеннән соң ул Петроградта фракция урнашкан бүлмәгә килеп керә. Керсә күрә: депутатлар тәмәке төтене эчендә карта сугып утыралар. Боларны бүлмәнең тышкы ягындагы вакыйгалар бөтенләй кызыксындырмый кебек тоела аңа. Ул, аларны халыктан аерылган, аның акчасын бушка ашап ятучылар, дип бәяли. Һәм инде болардан өметен өзә. Бердәнбер өмете һәм ышанычы булып иске дуслары Шәһит Әхмәдиев, Фуат Туктаров, Гаяз Исхакыйлар кала. Ул алар белән элемтәсен беркайчан да өзми, аларга милли партия төзү кирәклеген һәрвакыт искәртеп тора.
Февраль революциясеннән соң бу эш яңадан җайга салына. Казанда Мулланур Вахитов җитәкчелегендә Мөселман социалистлар комитеты, аның органы "Кызыл байрак" газетасы эшли башлый. Шушы комитет әгъзалары Шәһит Әхмәдиев "Аваз", Фуат Туктаров "Корылтай" газеталарын чыгара башлыйлар. Аларның теләктәшләре Галимҗан Ибраһимов Уфада "Ирек" газетасы эшен җайга сала. Газеталар тиз арада халык арасында тарала. Алар хәтта фронт окопларына кадәр барып җитә. "Ирек" газетасы тирәсенә күпләгән солдат массалары туплана. Уфа гарнизон мөселман комитеты әгъзалары, аның вәкилләре буларак, авылларга таралып, анда зур аңлату эшләре җәелдереп җибәрәләр. Бу һәм башка гамәлләр бердәм социалистик партия оештыруга юл ача. Газеталар коллектив агитатор, пропагандист һәм оештыручыга әвереләләр. Ниһаять, партия төзелә. "Аваз" үзенең 6 июль санында аның оештыру комитеты утырышы булып үтүе турында хәбәр итә. Татар социалист революционерлар партиясенең оештыру утырышында Уфадан Галимҗан Ибраһимов һәм Фатих Сәйфи, Саратовтан Сәгыйть Енгалычев, Мәскәүдән Мостафа Төмәнев, Петроградтан Әбүзәров, Сембердән Зыя Кадермәтов, Төркестаннан З. Вагыйзов, Донбасстан Зәйнулла Булышев, Финляндиядән Гайсин, Чистайдан Сәмигулла Салихов һәм Казаннан Шәһит Әхмәдиев катнашалар. Уфада, Учредительное собраниегә делегатлар сайлау өчен, 3 исемлек төзелә. Өченчесе татар социалист-революционерлар исемлеге була. Анда Галимҗан Ибраһимов фамилиясе беренче булып күрсәтелгән. Исемлектә аннан башка Шәриф Сүнчәләй, укытучы Алишев һәм мулла Мөхетдин Мөхәммәтдинов та була. Галимҗан Ибраһимов шушы исемлек буенча Учредительное собрание депутаты итеп сайлана. Петроградка Учредительное собраниегә китәр алдыннан, ул Уфа шәһәрендә җыелган Милләт Мәҗлесе эшендә актив катнаша. Мәҗлес үзенең эшен 1917 елның 17 ноябрендә башлап җибәрә. Анда, нигездә, ике зур төркем барлыкка килә. Беренчесендә - татарлар өчен милли-мәдәни мохтарият дәгъвалаучылар, икенчесендә федералистлар, яки илне федератив нигездә үзгәртеп коруны һәм анда татарлар өчен милли дәүләтчелек булдыруны яклаучылар туплана. Галимҗан Ибраһимов ныклы федералист була. Ләкин ул шул ук вакытта унитаристларның да милләт дошманы булмауларын яхшы аңлый. Алар кебек үк сибелеп яшәүче татарларны бер милләт итеп оештыру өчен, милли мохтарият кирәклегендә шикләнми. Шунлыктан үз бурычы итеп Мәҗлес эчендәге ике карашны якынлаштыруны бурычларының берсе итеп билгели. Нәтиҗәдә тулы аңлашу барлыкка килә, һәм ИделУрал Штатын төзү турында карар кабул ителә. Мәҗлес өчен иң катлаулы мәсьәләләрнең берсе татар-башкорт мөнәсәбәтләре була. Галимҗан Ибраһимов, аларны төптән белә торган кеше буларак, ике бертуган милләтне үзара аңлашу юлына бастыру өчен, зур эш башкара. Ул башкорт һәм татарларның уртак дәүләте булырга тиешлеген алга сөрә. Төрле газета битләрендә аның моны дәлилләгән мәкаләләре бастырыла. Ләкин Зәки Вәлиди җитәкчелегендәге иҗтимагый хәрәкәт башкорт автономиясен булдыру юлына ныклап баскан була. Штатны булдыру өчен, башкортлар белән аңлашу, арадашлык вазифасы Галимҗан Ибраһимовка йөкләнә.
Шул ук 1917 елның декабрь аенда Оренбург шәһәрендә башкорт корылтае, җыелып, Башкорт Республикасы игълан итә. Ибраһимов, Оренбургка барып, корылтайда тирән эчтәлекле доклад ясый һәм бик күпләрне Штатка кушылу идеясенә күндерә. Ләкин инде булды дигәндә генә Зәки Вәлиди койрыгын бора, "татарлар яһүдләр кебек алар" дип, башкортларны Идел-Урал Штатына кушылмаска өнди. Ләкин ничек кенә булмасын, Ибраһимов Зәки Вәлидине Мәҗлескә килергә күндерә. Ул анда килә һәм чыгыш ясый. Чыгышында татарларны куркаклыкта гаепли, милли мохтарият һәм территориаль автономия арасында койрык болгап йөрүчеләр дип атый. Әмма шулай булса да ул Штатка кушылырга ризалык бирә. Менә шушы Штат идеясе белән рухланган Галимҗан Ибраһимов Петроградка Учредительное собраниегә килә. Һәм илдәге мөселман халыкларының дәүләтчелеген булдыру эшләренә ныклап катнаша. 1918 елның 5 гыйнварында большевиклар һәм сул эсерлар Учредительное собраниене ташлап чыгып китәләр. Галимҗан Ибраһимов та алар белән була. Шуннан соң ул Советларның III Бөтенроссия съездында сайланган Үзәк башкарма комитетына Мөселман комиссариатын төзү тәкъдиме белән чыга. Милләтләр эшләре комиссариатында (Наркомнац) аның җитәкчесе И. В. Сталин белән күрешеп сөйләшә. Аннан соң Учредительное собраниедә төзелгән мөселман фракциясе әгъзалары белән очрашып, аларга Сталин һәм үзе исеменнән булачак комиссариат составына керүләрен сорап мөрәҗәгать итә. Ләкин аларның ризалыкларын ала алмый. Шушы сөйләшүдән соң бер көн үткәч, Петроградка соңга калып Учредительное собрание әгъзалары Мулланур Вахитов һәм Шәриф Манатов килеп җитәләр. Ибраһимов аларга да шушы тәкъдимне җиткерә. Алар аны кабул итәләр һәм бергәләп Смольныйга Сталин янына киләләр. Аның белән ХКС (Халык комиссарлары советы) каршында Мөселман комиссариаты төзергә кирәклеге турында килешәләр. Шул ук елның 17 гыйнвары көнне бу комиссариатны төзү турындагы Декрет Халык комиссарлары советы рәисе В. И. Ленин һәм милли эшләр буенча комиссар И. В. Сталин тарафыннан имзалана. Комиссариатның рәисе Мулланур Вахитов, аның урынбасары итеп Галимҗан Ибраһимов билгеләнә. Комиссариат составына алардан башка Төньяк фронты мөселман комитеты әгъзалары Мәхмүт Дулат-Али, Һади Килдебәковлар кертелә. Ибраһимов, комитет урнашкан Псков шәһәренә барып, аларны һәм шушы комитетның актив җитәкчеләре Йосыф Ибраһимов, Дәүләт һәм Минһаҗ Коновларны башкалага алып килә. Комиссариат составында 10 бүлек төзелеп, аның җир эшләре бүлеген Галимҗан Ибраһимов җитәкли. Нигездә, ул комиссариат председателенең урынбасары гына түгел, аның ныклыгын һәм бердәмлеген тәэмин итүче төп көч була. Комиссариатта эш җиңелдән булмый. Чөнки, беренчедән, мөселман халыкларының үз араларында аңлашу һәм берләшү җитәрлек булмый. Икенчедән, Сталин җитәкләгән ХКС белән эшләү кыенлашканнан-кыенлаша бара. Сталин барлык эшләрне дә үз кулына алмакчы була, комиссариатны тулысы белән үзенә буйсындырырга омтыла. Галимҗан Ибраһимов комиссариатның төп вазифасы милли дәүләтчелекне торгызу дип уйлый. Ул иң беренче булып Татар-Башкорт Республикасын төзү мәсьәләсен күтәреп чыга һәм аны Сталин алдына кабыргасы белән куя. Күренекле тарихчы Риф Хәйретдинов Галимҗан Ибраһимовны 1918 елның 22 мартында игълан ителгән Татар-Башкорт Республикасы турындагы Положениенең авторы булырга тиеш дип яза. Документларны анализлау галимнең бу фикерен тулысы белән раслый, Татар-Башкорт Республикасы турындагы положениене Сталин һәм Вахитов белән бергә Галимҗан Ибраһимов һәм Шәриф Манатовларның да имзалаулары шул турыда сөйли.
29 март көнне Эчке Россия мөселманнары комиссариатының баш коллегиясе утырышында комиссариатны Татар-Башкорт комиссариаты итеп үзгәртү турында карар кабул ителә. Комиссариатка татар-башкорт мәсьәләләреннән гайре Кырым, Кавказ, Төркестан эшләре буенча комиссариатлар төзү дә йөкләнә. Билгеләнгән үзгәртүләр нигезендә шул комиссариатлар рәисләре составында Мөселман комиссариатлары Советы төзү турындагы карар да кабул ителә. Бу үзгәртүләргә үзәк хакимият, Милләтләр эшләре комиссариаты, бигрәк тә аның җитәкчесе Сталин риза булмыйлар. Алар дилбегәне тулысы белән үз кулларында калдырырга тырышалар. Аның эшчәнлеген тик татар-башкорт мөнәсәбәтләре белән генә чикләмәкче, татарлардан Кырым, Кавказ һәм Төркестанны аермак булалар. Моңа ризасызлык белдереп, Мулланур Вахитов, Галимҗан Ибраһимов, Йосыф Ибраһимов, Шәриф Манатов һәм тагын өч кеше шул көнне, ягъни 1918 елның 29 мартында, отставкага китүләрен белдерәләр. Бу турыдагы гаризаларында мондый сүзләр бар: "В виду несогласия в вопросе о реорганизации комиссариата и в виду не нахождения общей линии компромисса весь состав комиссариата выходит в отставку". Ләкин Сталин отставканы кабул итми. Гаризаның ахырына ул "Отставку принять не согласен ни в коем случае. Прошу всех членов комиссариата остаться на своих местах и уладить трения совместно со мной" дип язып куя. Конфликтны хәл итү җиңел булмагандыр. Бездә ул турыда бернинди мәгълүмат та юк. Тик 31 март көнне генә ниндидер аңлашу булса кирәк. Чөнки шушы көнне М. Вахитов, М. Алиев, Й. Ибраһимов "отставку свою беру назад" дигән сүзләр астына үз имзаларын куялар. Галимҗан Ибраһимовны күндерү җиңел булмаган. Ул имзасын иң соңыннан гына куя. Өздереп әйтүе кыен, бәлки, Сталинның Татар-Башкорт Республикасына эчке каршылыгы булгандыр. Аңа ризалыкны тик тактик рәвештә, Идел-Урал Штаты идеясен юк итү өчен генә биргәндер. Шулай уйлау өчен тулы мөмкинлек бар: республика бит тормышка ашмый кала. 5 май көнне Мәскәүдә шушы республикага керергә тиешле губерна Советлары вәкилләрнең киңәшмәсен үткәрү турында 22 апрель көнне Совет хөкүмәте Ленин имзасы белән күрсәтмә бирә. Аның алдында төзеләчәк республиканың чикләрен һәм вәкаләтләрен билгеләү бурычын куя. "Алтай" газетасы үзенең 25 апрель санында Татар-Башкорт Республикасы турындагы Положениенең Штатны тормышка ашыруга киртә икәнлеге турында ачынып яза. Газетаның махсус баш мәкаләсе Мулланур Вахитовка багышлана. Анда аңа карата шелтә, янау һәм куркыту сүзләре белдерелә. Бу, әлбәттә, Үзәк хакимияткә дә мәгълүм була. Апрель аенда Милләтләр эше буенча халык комиссариатыннан Вахитов һәм Ибраһимов исеменә Татар-Башкорт Республикасының Оештыру (Учредительный) съездын үткәрү эшен башлап җибәрергә кирәк дигән хәбәр ирешә, Вахитов һәм Ибраһимовның Сталин янына керүләре сорала. Ул юкка гына Вахитов һәм Ибраһимовның үз янына керүләрен сорамагандыр. Шушы очрашуның төп темасы итеп Татар-Башкорт Республикасының Оештыру съездын чакыру эшен башлап җибәрү турында булуы да очраклы түгелдер дип уйларга кирәк. Шул ук вакытта моңа Вахитовның үзен Татар-Башкорт комиссариаты эшеннән азат итүне сорап гариза язуы да сәбәп булуы ихтимал. Тик менә гариза Галимҗан Ибраһимов тәкъдиме белән кире кагыла. Мәсьәләне аңлашып хәл итү өчен, 11 май көнне Ш. Манатов, М.
Вахитов, Ф. Сәйфи-Казанлы, Г. Ибраһимов һәм тагын берничә кеше Ленин һәм Сталин янына керәләр. Ул очрашуда ниләр булганлыгы мәгълүм түгел. Ләкин ничек кенә булмасын, Вахитов урынында кала, һәм Татар-Башкорт Республикасын гамәлләштерү эшен дәвам итә. Урыннарда киң пропаганда эшен җәелдерә. Ибраһимов бу көннәрдә Уфада да, Казанда да, башка урыннарда да булырга, җыелышларда төпле чыгышлар ясарга өлгерә. Гомумән, республиканы гамәлгә ашыру юнәлешендә армыйталмый эшли. 1918 елның 30 апрелендә ул Уфада. Анда Шәриф Сүнчәләй рәислегендә татар-башкорт эшчеләре җыелышында Галимҗан Ибраһимов доклад ясый. Шуның нәтиҗәсендә Уфа эшчеләр Советы республика идеясен тулысы белән яклый дигән резолюция кабул ителә. Үзәк мөселман комиссариаты бинасында Сталин рәислегендә съездны үткәрү тәртибен тикшерүгә багышланган киңәшмә булып үтә. Монда Галимҗан Ибраһимов, Уфа мөселман комиссариаты исеменнән чыгыш ясап, хезмәт ияләренең республика идеясен хуплаулары турында сөйли. 10 майда булып үткән Татар-Башкорт Республикасының Оештыру съездын чакыру киңәшмәсендә Мулланур Вахитов, Камил Якубов һәм Галимҗан Ибраһимов чыгыш ясыйлар. Шунысы игътибарга лаек: Ибраһимов, ничектер, "штат" һәм "республика" төшенчәсен тәңгәлләштеребрәк сөйли. Күрәсең, Татар-Башкорт Республикасын шул ук штат итеп күзалларга тырыша. 11 май көнне Үзәк мөселман комиссариаты утырышында Татар-Башкорт Республикасының фондын булдыру турында карар кабул ителә. Моңа җаваплы кешеләр итеп Галимҗан Ибраһимов, Фатих Сәйфи, Шәриф Манатов һәм Мулланур Вахитов билгеләнәләр. Мулланур Вахитов һәм Галимҗан Ибраһимов Татар-Башкорт Республикасының булачагына ихластан ышаналар, аны киң массалар алдында пропагандалыйлар. Галимҗан Ибраһимов Казанда 1918 елның 23-31 маенда булып үткән укытучылар съездында шушы республика турындагы докладында Ленин һәм Сталин Татар-Башкорт Республикасын яклап чыкканлыкларын бәян итә һәм республиканың тиздән барлыкка киләчәгенә ышаныч белдерә. Июль-август айлары 
- Гражданнар сугышының иң авыр чоры. Чехословаклар һәм акгвардиячеләр Казанга якынлашалар. Шәһәрнең дошман кулына күчү куркынычы туа. Шушы шартларда комиссариат, татар һәм башкортлардан хәрби частьлар төзеп, аларны фронтка җибәрү эшләрен дә җәелдереп җибәрә. Аның каршында Үзәк мөселман хәрби комиссариаты төзелә. Ул тиз арада мөселман хәрби частьларын төзү эшенә керешә. Һәм озакламый шушы эшчәнлек нәтиҗәсендә барлыкка килгән 1 нче Мөселман социалистик полкын һәм 1 нче татар-башкорт батальонын фронтка җибәрәләр.
1 август көнне Мулланур Вахитов үзе дә берничә кеше белән Мәскәүдән Казанга китә. Анда Көнчыгыш фронт командующие Вацетис алдында Казанны чехлардан саклау өчен тиешле чаралар күрүен таләп итә. Ләкин, ни кызганыч, шәһәрне саклап калып булмый. Шәһәрдә калган Вахитов аклар кулына эләгә, һәм 19 август көнне аны атып үтерәләр. Ибраһимовны Вахитовның һәм Казандагы социалистик оешмаларның хәле борчый. Һәм ул берничә ышанычлы кешегә, шәһәр эченә үтеп, аларның язмышын белеп кайту бурычын йөкли. Ләкин инде соң була. Вахитов Казанга киткәч, комиссариат белән җитәкчелек итү тулысы белән Ибраһимов кулына күчә. Вахитовның үтерелүе мәгълүм булгач, аның урынына җитәкче билгеләү мәсьәләсе туа. Ул Милләт эшләре буенча халык комиссариатының 13 сентябрь көнне булып үткән утырышында махсус рәвештә карала. Мәсьәләне хәл итү өчен төзелгән махсус комиссия бу урынга Мирсәет Солтангалиевне билгеләүне тәкъдим итә. Һәм бу кандидатура комиссариат тарафыннан раслана. Галимҗан Ибраһимовка һәм Мирсәет Солтангалиевкә комиссариатның киләчәктәге сәясәт юнәлешен билгеләү вазифасы йөкләнә. Билгеле ки, РКП(б) Үзәк комитетының Политбюросы Татар-Башкорт Республикасын булдырмау һәм аны яклап пропаганда алып баруны тыю турындагы карар кабул итә. Моңа төрле сәбәпләр күрсәтелә. Ләкин, минемчә, Үзәк хакимият аның тормышка ашуын теләмәгән дә, аны бары тик, Гражданнар сугышы елларында татар-башкорт хезмәт ияләрен үз якларына аудару өчен, корал итеп кенә кулланган. Тик менә ничек кенә булмасын, Галимҗан Ибраһимовның Татар-Башкорт Республикасын тормышка ашыру өчен көрәше эзсез югалмый. Ул Татарстан Республикасын булдыруга юл ача. Шуннан соң әдип барлык көчен 1920 елның 27 маенда игълан ителгән Татарстан Республикасын аякка бастыруга юнәлтә. Һәм үзенең ахыргы сәгатьләренә кадәр халкына турылыклы булып кала. Минтимер Шәймиев Урынында утыручы җитәкче турында язу җиңел эш түгел. Чөнки шәхескә объектив бәяне тик ул инде эшен башкарганнан соң гына, аңа йомгак рәвешендә генә биреп була. Юлбашчыларның биографияләре, алар исеменнән язылган китап-мәкаләләрне заманында күп күрдек. Әйтик, Брежнев исеменнән язылган "Малая земля", "Возрождение" "Целина" мөһим әсәрләр саналган, аларны өйрәнү мәҗбүри булган замананы күбебез хәтерли булса кирәк. Чаллыбыз да Брежневка әйләнгән иде бит. Ә абзый вафатыннан соң ул җитәкчелек иткән еллар "торгынлык еллары" дип аталды. Брежневка багышланган "әсәрләр" әйтерсең лә бөтенләй булмаганча онытылдылар. Чаллы да үз исемен кире кайтарды. Тик менә ничек булса да булган, ул тарихны сызып ташлый алмыйбыз. Ул нинди генә булуына карамастан, объектив бәягә мохтаҗ. Гомумән, сүз Брежнев турында гына бармый. Бүген хәтта Ленин кебек гениаль шәхесләрне дә хурлап язган әсәрләр күп.
Баксаң, аларның авторларының күбесе аларга дан җырлаган һәм шуның белән үзләренә карьера ясаган кешеләр булып чыга. Кыскасы, шәхес турында ул көч-куәттә вакытта язу - ифрат авыр эш. Минтимер Шәрип улы турында да шактый күләмле китаплар басылып чыкты. Аларда дөреслек тә шактый күләмдә. Әлбәттә, мәдхия дә җитәрлек. Күрәсең, шунсыз булмыйдыр. Минемчә, шәхес турында язганда, автор үзенә "мин, бу шәхес кәнәфиен бушатканнан соң да, шушылай итеп яза алырмынмы икән?" дигән сорау бирергә тиештер. Миңа Минтимер Шәрип улын төрле вакытларда күрергә туры килде. 90 нчы еллар, башкортлар әйтергә яратканча, бигрәк тә катмарлы еллар иде. Тарихның кискен рәвештә үзгәреп, киләчәкнең ни рәвешле булуын төсмерләү ифрат авыр заман иде ул. Шәймиев хакимият башына шушы зил-зиләле елларда килде. Дөньяның асты өскә әйләнгән вакытта, Татарстан, татар халкы өчен җаваплылыкны үз өстеңә алу теләсә кем кулыннан килми. Моңа зирәк акыл һәм батыр холыклы булу кирәк. Ә бит ул бу йөкне җилкәсенә КПСС өлкә комитеты секретаре буларак салды. Һәм аны КПСС һәм СССР империясе юкка чыкканнан соң да төшермәде. Чөнки аның өчен беренче урында КПСС түгел, ә ил һәм халык язмышы иде. Бу - татарның сөтен саклап калу җаваплылыгы көчәйгән чор. Татарның бөтенлеген саклап калу, аның яшәешенә яңа сулыш өрү мөмкинлеге барлыкка килгән чор. Әгәр дә без Шәймиевкә бәя бирергә кирәк дип саныйбыз икән, "ул татар яшәешенә, аның төп мәйданы булган Татарстан Республикасына яңа сулыш өрә алдымы" дигән сорауга җавап бирергә тиешбез. Юк, кайберәүләргә ияреп, ясалган хаталар турында ләззәтләнеп яки төкерек чәчеп сөйләү минем холкыма туры килми. Хатасыз, ялгышларсыз тарих юк, булмый һәм булмас та. Шәхесне аның кылмый калган эшләре буенча түгел, ә кылган гамәлләренә карап бәялиләр. Шәймиев ни гамәлләр кылды соң? Кыскача гына шуңа тукталыйк әле. Татарстан республика буларак 1920 елның 27 маенда Совет хөкүмәте Декреты нигезендә барлыкка килгән иде. Шунлыктан ул, әйтик, Башкортстаннан аермалы буларак, халыкларның үзбилгеләнү хокукы нигезендә түгел, өстән төшкән мәрхәмәт нигезендә генә яшәде. Аны шундый ук декрет нигезендә юкка чыгару СССР юлбашчылары өчен берни дә түгел иде. Алар мондый эшләрне күпләп башкардылар. Ил белән Н. С. Хрущёв җитәкчелек иткән елларда республиканың яшәү-яшәмәве кыл өстендә калды. Хрущёв тирәсендәге җитәкчеләр зур бәхәс һәм уйланулардан соң "пока автономные республики сохраняются" дигән карарга килделәр. Ә бит аларның башка карар чыгарулары да мөмкин иде. Кыскасы, Татарстан фактик яктан инде край һәм өлкәләр белән тигезләнгән, соңгы сәгате сугуга әллә ни күп вакыт калмаган чак иде бу. Шәймиевнең иң зур гамәле Татарстанны хокуксыз автономияле республикадан суверен дәүләткә әверелдерүдән гыйбарәт. Монда иң беренче урынга Татарстанның суверенлык Декларациясен кабул итүдә аның хәлиткеч ролен билгеләп үтәргә кирәк. Шушы документ Татарстанны Россия автономияләренең юлбашчысына әверелдерде. Әле киң җәмәгатьчелекнең бу Декларациягә тулы бәя бирә алганы юк. Ә бит ул башка республикалар кабул иткән декларацияләрдән бермә-бер аерылып тора. Анда Татарстан Россия Федерациясе әгъзасы рәвешендә билгеләнмәгән. Тик суверен дәүләт икәнлеге генә күрсәтелгән. Әлбәттә, бу Россия белән саубуллашу ниятен белдерү түгел. Бу, гомумән, мөмкин эш түгел. Сүз, киресенчә, аның белән тагын да тыгызрак, әмма тигез хокуклы мөнәсәбәтләр булдыру турында бара.
Декларациянең проектына бу принципны салу кайбер галимнәрнең эше булса да, Югары Совет Рәисе булган Шәймиевтән парламентта тупланган республикабызның бәйсезлегенә каршы көчләрне тыныч һәм акыллы сындыра алу зур батырлык һәм искиткеч интеллектуаль һәм дипломатик сәләт таләп итте. Мин моны шушы декларацияне төзүчеләрнең берсе буларак әйтәм. Бу зур эшне башкара алуның тагын бер сере бар. Ул да булса Шәймиевнең иң җаваплы тарихи мизгелләрдә халыкка таяна белүе. Декларация кабул ителгән көннәрдә Ирек мәйданы халык белән тулы иде. Болар - казанлылар гына түгел, Татарстанның барлык төбәкләреннән, алай гына түгел, татарлар яшәгән башка җирләрдән килгән халык вәкилләре. Мәйдан умарта оясыдай көне-төне гүләп торды. Мәйданда төн үткәрүчеләргә казанлылар ризык ташыды. Монда хәтта ачлык тотучылар да бар иде. Шәймиев урынында башка кеше булса, бәлки, ул бу халыкны куып тараттырган булыр иде. Аңа андый тәкъдим ясаучылар да булды. Ләкин ул, кайберәүләрдән аермалы буларак, үз халкыннан курка торган шәхес түгел. Киресенчә, ул халыкка таянып, һәрвакыт аның файдасына эш итә. Бу халык мәйданга аның фикердәше буларак, теләктәшлек йөзеннән җыелган иде. Декларация кабул итүнең башка авырлыклары да булмады түгел. Аларның берсе - шушы документның СССР һәм РСФСР бөтенлеген җимерә торган документ булмавын Мәскәү җитәкчелегенә аңлата алу. Ул, бу җаваплы вазифаның никадәр әһәмиятле икәнлеген аңлап, зур осталык белән башкара алды. Һәм бу очракта да халык фикеренә таянып эш итте. Халыкка таяна белүнең гаҗәп зур бер мисалын Шәймиев ГКЧП фетнәсе көннәрендә дә күрсәтә алды. Билгеле ки, аны шушы фетнәчеләрне яклады дип гаепләүләр дә булды. Аңа каршы хәтта суд эше дә ачтылар. Ни кызганыч, аны гаепләүчеләр арасында кайбер милләттәшләребез дә бар иде. Ә менә халыкның күпчелеге аның ягында булды. Мәкерле максат белән Казанга килгән Ельцинның киңәшчесе С. М. Шахрай, мәйдан тулы халыкның үз Президентын якларга әзер торуын күреп, чигенергә мәҗбүр булды. Шәймиевнең дәүләтчелегебезне торгызу юлындагы иң зур гамәлләренең икенчесе гомумхалык референдумын үткәрү булды. Россия җитәкчелеге баштарак андый референдумның кирәклеген алга сөрде. Бу хакыйкать тулысы белән 1991 елның 12-15 августы көннәрендә ачыкланды. Эш болай булды. Декларация буенча Татарстан Россия белән мөнәсәбәтләрне ике яклы Шартнамә нигезендә корырга һәм Союз Шартнамәсен мөстәкыйль рәвештә имзаларга тиеш иде. Менә шушы махсус позицияне ачыклау максатыннан, Татарстан һәм Россия Федерациясе президентлары делегацияләр билгеләделәр. 12 август көнне алар арасында сөйләшүләр башланды һәм 15 августта уңышлы тәмамланды да. Без шушы мәсьәләне хәл итү хакындагы уртак протокол кабул иттек. Мин бу сөйләшүләргә делегациябезнең җитәкче урынбасары буларак, Россия делегациясе җитәкчесе Г. Э. Бурбулис, Декларациябезнең бөтен яктан да төгәл булуын таныса да, "сез монда халык фикерен белдергән референдум нәтиҗәләре белән килгән булсагыз, бигрәк тә яхшы булыр иде" дигән сүзләренә махсус басым ясыйсым килә. Чөнки бу аның фикере генә түгел, ә Россия җитәкчелегенең гомуми фикере булгандыр. Күрәсең, Мәскәүдә Татарстанның 50% тан артык халкы татар түгел һәм татарларның кайбер өлеше Татарстан суверенлыгына каршы булыр дигән фикердән чыгып эш иткәннәр булса кирәк. Һәм инде референдум була калса, аның нәтиҗәсе суверенлык файдасына булмаслыгына шикләнмәгәннәр булып чыга.
Тик менә Татарстан җитәкчелеге шул референдумны әзерләргә ныклап тотынгач, аларның фикере үзгәрде. Татарстанга каршы кампания җәелдереп җибәрелде. Мәскәү газетажурналлары, радио, телевидение көн саен республикага пычрак аттылар, аның җитәкчелеген хурладылар. РСФСР Югары Советының махсус машиналары республика буйлап өндәмәләр таратып йөрделәр һәм сайлаучыларны референдум соравына тискәре җавап бирергә чакырдылар. Иртән торуга почта ящиклары шундый кәгазьләр белән тулы була иде. Россия Конституцион суды референдумны законсыз дигән карар чыгарды. Ә Югары Совет сессиясендә шул суд рәисе Валерий Зорькин, әгәр дә референдум уңай нәтиҗә бирсә, ул, Татарстанның бәйсезлеген игълан итүгә юридик нигез булачак, диде. Россия прокуратурасы Татарстан прокурорларына референдум көнне барлык сайлау участокларын яптырырга әмер биргән. Безнең кулдагы мәгълүматлар Татарстанга каршы гаскәр куллану мөмкинлеге каралганлыгын да раслыйлар. Референдум алдыннан Татарстанга терәлеп торган Волжск шәһәренә РСФСР Югары Советы Рәисе Р. И. Хасбулатов килеп, тавыш бирү нәтиҗәләрен көтеп торды. Ул, әгәр дә референдум Татарстан өчен уңышсыз үтсә, Шәймиевне Мәскәүгә тимер читлектә алып кайтырга тиешлеген белдергән. Ул референдум алдыннан кич белән телевидение аша, Татарстан сайлаучыларына мөрәҗәгать белән чыгып, бюллетеньдә куелган сорауга тискәре тавыш бирергә өндәде. "Әгәр дә, - диде ул, татар булмаган сайлаучыларга ишарәләп, - сез, куелган сорауга уңай җавап бирәсез икән, иртәгесен икенче сортлы гражданнар булып уяначаксыз". Берәү булса, бәлки, Мәскәү алдында тез чүккән булыр иде. Әмма Минтимер халык таләбенә турылыклы буларак чигенмәде, тимер булды. Ул телевидение аша халыкка мөрәҗәгать белән чыкты. Сайлаучыларны тыныч һәм тату яшәргә өндәде, референдумның уңай нәтиҗәсе халыкара дуслыкны тагын да ныгытачагына басым ясады, бернинди коткыга да бирешмәскә өндәде. Һәм сайлаучылар Президентка ышаныч белдерделәр. Аларның 61,4 проценты референдумда куелган сорауга уңай тавыш бирде. Казанда яшәүче Степанов Шәймиев исеменә җибәргән телеграммасында: "Сезнең сайлаучыларга мөрәҗәгатегез бик вакытлы иде, һәм ул референдумда җиңүебезнең төп сәбәбе булды, - дип язган. 
- Һәм дәвам итеп: 
- Мин үзем һәм гаиләм, әгәр кирәк булса, һәрвакыт Татарстан суверенлыгын яклаучылар сафына басарга әзер", - дип тә өстәгән. Чыннан да, бу шомлы көннәрдә Шәймиев бернинди төшенкелеккә бирелмәде. Ул бу очракта да халыкка таянып эш итте. Һәм ялгышмады. Бу сынауда да халык аның белән, ул халык белән булды. Шәймиевнең суверенлыгыбызны тәэмин итү гамәлләренең тагын берсе Татарстан Конституциясен кабул итү, аны яшәешебезнең төп законына әверелдерү булды. Конституция проекты халыкара экспертиза үтә. Экспертиза аның тулысы белән БМО уставына нигезләнүен, анда кеше хокукларының беренче урынга куелуын раслый. 1992 елның 13 маенда Шәймиев Югары Совет Президиумында шушы проект турында доклад ясый. Ул проектта Татарстанның сыйфати үзгәреше, аның барлык илләр белән тигез хокуклы мөнәсәбәтләр, бигрәк тә Россия Федерациясе белән мөнәсәбәтләрнең үзара вәкаләтләр бүлешүгә корылырга тиешлегенә басым ясый. Президиум бертавыштан Конституция проектын сессиягә чыгару турында карар кабул итә.
Шушы сессиягә тәкъдим ителгән проектка каршы оппозиция тарафыннан тагын ике проект тәкъдим ителә. Бик күп тартышларны артта калдырганнан соң, 1992 елның 28 октябрендә Татарстан Югары Советының XII сессиясе тәкъдим ителгән проектны маддәләп тикшерү эшенә тотына. Бу эшнең никадәрле җаваплы икәнлеге турында әйтеп тору кирәк түгел. Шулай булмаса аның эшендә Россия Югары Советы Рәисе урынбасары Ю. Яров, Россия Конституциясен төзү комиссиясенең җаваплы секретаре О. Румянцев катнашмаган булырлар иде. Бу кешеләр сессиядә катнашып кына калмадылар, алар республика Югары Советындагы Татарстан суверенлыгына каршы көчләрнең эшләренә җитәкчелек иттеләр. Конституция проектын башка альтернатив фикерләр белән тәңгәлләштерү өчен килештерү комиссиясе төзелде. Аның рәисе Шәймиев үзе булды. Мин, шушы комиссия әгъзасы буларак, Минтимер Шәрип улының тапкырлыгына аерым басым ясар идем. Ул күп вакыт чыгырларыннан чыккан дуамал депутатларны зур түземлек белән тыңлар һәм аларның тәкъдимнәрен ныклы фактлар нигезендә кире кагар иде. Нәтиҗәдә Югары Совет 1992 елның 6 ноябрендә Татарстан Республикасы Конституциясен кабул итте. Әгәр, хөрмәтле укучыларым, сез шуның белән эш бетте дип уйласагыз, бу дөреслеккә туры килмәс иде. Конституцияне кабул иткәч, аны гамәлгә кертү Татарстан Президентыннан шулай ук авыр һәм җаваплы хезмәт таләп итте. Бу изге эштә, уңышка ирешү өчен дә, Президентка һәм аның көрәштәшләренә шактый киртәләр аркылы үтәргә туры килде. Нәтиҗәдә 1992 елның 30 ноябре көнне Конституция гамәлгә керде. Шулай итеп, Россия белән ике яклы Шартнамә төзүгә юл ачылды. 1994 елның 15 февралендә Россия белән ике яклы Шартнамә төзелде. Бу шулай ук Шәймиев кылган изге гамәлләрнең берсе булды. Бүген ике яклы Шартнәмәнең яңа варианты тирәсендә шактый зур бәхәсләр бара. Кайберәүләр, гомумән Федераль Үзәк бер республика белән дә бернинди договорлар төзергә тиеш түгел, диләр. Бу кешеләр, күрәсең, Россия Конституциясенең бишенче маддәсенә игътибарсызлык күрсәтәләр. Анда, Россия Федерациясенең нигезе халыкларның үзбилгеләнү хокукына нигезләнгән һәм Федераль Үзәк Федерация субъектлары белән вәкаләтләр бүлешү нигезендә эш итә, дип язылган. Ә вәкаләтләрне тик килешү нигезендә генә бүлешеп була. Һәм шушы бүлешүгә Конституциянең 11 нче маддәсе ачыклык кертә. Анда акка кара белән болай дип язылган: "Разграничение предметов ведения и полномочий между органами государственной власти Российской Федерации и органами власти субъектов Российской Федерации осуществляется настоящей Конституцией, Федеративным и иными договорами о разграничении предметов ведения и полномочий". Россиянең Татарстан һәм Чечнядан башка субъектлары 1992 елның 21 мартында Федератив Шартнамәне имзаладылар һәм шуның нигезендә Федераль Үзәк белән вәкаләтләр бүлештеләр. Татарстан исә, әйткәнемчә, бу эшне 1994 елның 15 февраль Шартнамәсе нигезендә башкарды. Хәзер исә шуны яңарту турында сүз бара. Бу эшкә каршы чыгучылар Россия Конституциясенә каршы чыгалар булып чыга. Алар, нигәдер, 90 нчы еллардагы Россия Федерациясенең шул вакыттагы Дәүләт секретаре Г. Э. Бурбулисның түбәндәге сүзләрен оныталар. Мин аларны, бүгенге вазгыять өчен дә әһәмиятле булганлыктан, русча китерәм: "И с политической, и с юридической, и с экономической точки зрения, с учётом всех реальностей Татарстан единственный на сегодняшний день имеет право на особый статус, на особые права".
Ике яклы Шартнамәне юкка чыгарырга тырышучылар күп нәрсәләрне оныталар. Б. Н. Ельцин үзенең 75 яшь тулган юбилеенда: "Минтимер Шәрипович Шәймиев арасындагы мөнәсәбәтләребез Россияне таркалудан саклап кала алды", - диде. Һәм бу чыннан да шулай. Безнең республикабызны күпләр горур республика дип атыйлар. Чөнки Татарстаныбыз Минтимер Шәймиев эшчәнлеге аркасында Россияне федератив рельсларга бастыра алды. Россиянең бүгенге Президенты В. В. Путин Шәймиевне Россия Федерациясен төзүчеләрнең берсе дип атады. Чыннан да, Россия чын федерация рәвешендә генә яши алачак. Россия җимерелә дип куркыталар. Юк, ул түгел, ә аңа карата иске карашлар җимерелә. Россия исә, өстеннән иске империя киемен салып ташлап, яңа демократик кием кию процессын кичерә. Һәм монда Шәймивнең дә өлеше зур. Бу язмамда мин Шәймиевнең кылган гамәлләрен генә тасвирладым. Монда бернинди арттыру да, күпертү дә юк. Күпме генә вакыт үтсә дә, ул башкарган эшләр тарих битләрендә уелып калачаклар. Мансур Хәсәнов Аның баскычтан баскычка күтәрелеп, берсе артыннан икенче үрләр яулый баруы минем һәм күп замандашларымның күз алдында булды. Аның белән танышуым 1958 елның сентябренә туры килә. Бу - минем Казан университетының тарих-филология факультетында укый башлаган вакытым. Факультет деканы 
- Шакир Мифтахович Еналеев, ә аның урынбасары - әле күптән түгел генә филология фәннәре кандидаты исеменә ия булган яшь галим Мансур Хәсәнов. Факультет тарих, рус филологиясе, татар филологиясе һәм рус-татар бүлекләреннән тора. Һәрбер курста 100 кеше укый, ә барлыгы 500 студент. Декан күбрәк гомумҗитәкчелек һәм педагогик коллективны туплау эшләре белән мәшгуль. Ә барлык оештыру эшләрен Хәсәнов алып бара. Бу, әлбәттә, Шакир Мифтахович студент эшләре белән шөгыльләнми иде дигән сүз түгел. Ул кешеләргә, шул исәптән укучыларга карата да игътибарлы кеше иде. Ләкин аның шактый вакыты факультет составында булмаган КПСС кафедрасында үтә. Ул, партия тарихы укытучысы буларак, башка факультетларда да эшли. Шунлыктан һич кенә дә җиңел булмаган оештыру эшләре Мансур Хәсәнов җилкәсендә иде. Ул һәрбер студентны белә, һәрберсенең ихтыяҗлары белән ныклап кызыксына.
Төркем эшләрен җайга салу, старосталар билгеләү, аларга төп юнәлеш биреп, вазифаларын аңлату, студентларны тулай торакка урнаштырып, аларның көнкүрешләре белән кызыксынып тору, төрле бәйрәмнәр оештыру аның төп эшләре иде. Көзләрен студентларны, бәрәңге алу кебек эшләрдә булышу өчен, колхозларга җибәрәләр иде. Бу эшләр дә аның катнашыннан башка узмады. Факультетыбыз составы буенча катлаулы булса да, ул күпчелек күрсәткечләр буенча беренче урында торды. Безнең ике телдә чыга торган "Әдәби сүз" һәм "Ленинское знамя" стена газетабыз район буенча үткәрелә торган һәрбер конкурста беренчелекне ала килделәр. Шушы газетада катнашу күпләрне язучылык юлына алып чыкты. Равил Фәйзуллин, Мөдәррис Әгъләм, Шамил Маннапов кебек күренекле әдипләр шул газетада каләм чарладылар. Үзешчән сәнгатьне оештыруда да безнең факультетка районда һәм шәһәрдә тиңнәр юк иде. Мансур Хәсәновның боларны оештыруда да өлеше зур булды. Мин баштарак тарих-филология факультетының беренче курс комсомолларының җитәкчесе, ә аннан соң комсомолның факультет бюросы секретаре итеп сайландым. Без аның белән шушы вакытлардан бирле бергә булдык. Ул һәр эшне җиренә җиткереп эшли торган иде. Күп эшләрне үзара киңәшеп тә башкардык. Аны югарыда бик тиз күреп алдылар. Һәм ул тиздән КПСС өлкә комитеты лекторы эшенә күчте. Аның кебек ике телдә дә оста итеп лекцияләр укый алучы бик сирәк иде ул елларда. Мансур Хәсәнович бердәнбер шундый танылган лекторга әверелде. Лекторлык эшләрен оештыруга ул безне дә җәлеп итте. Без дә кайвакыт аның белән, ә кайвакыт аннан башка районнарда лекцияләр укырга йөрдек. Бу сәнгатьне үзләштерүебездә дә аның роле зур булды. Тиз арада аны КПСС өлкә комитетының фән һәм мәгариф эшләре бүлеге җитәкчесе итеп күтәрделәр. Бу вазифаны да ул чын күңелдән бирелеп башкарды. Аның кадрлар сайлый белүе, аларны тиешле рәвештә эшкә җәлеп итү осталыгы да күпләрне сокландырырлык иде. Шушы вазифаларын башкарган вакытта да, ул факультетны, университетны онытмады. Эшләребез белән һәрвакыт кызыксынып, безнең белән очрашкалап торды. Мин бу очракта аның Казан мәдәният институтын оештырудагы ролен ассызыклап үтәсем килә. Шушы уку йорты эшен, баштарак Ленинград (хәзер Санкт-Петербург) мәдәният институтының филиалы рәвешендә башлап җибәрде. Бина, студентлар өчен торак булдырудан башлап, кадрлар туплауга кадәр эшләрнең барысы да аның җитәкчелегендә башкарылды. Мансур Хәсәнович шушы уку йортының директоры итеп инде шактый оештыру тәҗрибәсе туплаган Б. Ф. Солтанбәковны күзаллады. Ләкин Солтанбәковның авырып китүе, Хәсәнов игътибарын Рәхилә Абдулла кызы Шәмсетдиновага юнәлтте. Дөресен әйтергә кирәк: Рәхилә ханым аның ышанычын аклады. Үзенең зур оештыру сәләтенә ия икәнлеген таныта алды. Мансур Хәсәнович мине дә шушы уку йортына иҗтимагый фәннәр кафедрасы мөдире итеп чакырган иде. Ул минем фатирсыз икәнлегемне яхшы белә. Һәм бу эшкә күчсәм, проблеманы бик тиз хәл итеп булачагын да әйтте.
Ләкин ул минем университеттан китәргә теләмәвемне дә яхшы белә. Шунлыктан яхшылап уйларга тәкъдим итте. Мин, хатыным Люция белән киңәшкәннән соң, Хәсәновка институтка бармаячагымны әйттем. Ул миңа һич кенә дә үпкәләмәде, ризасызлык белдермәде. Шулай да һәрвакыт, кайда гына эшләмәсен, мине күз уңында тотты. Министрлар Советы Рәисенең беренче урынбасары булып эшли башлагач та, аның ишеге һәммәбезгә дә ачык булды. Без аның янына төрле киңәшләр, ә күп вакыт сорау-үтенечләр белән керә идек. Аның яныннан кайчан да булса ризасызлык белән чыгып китүемне хәтерләмим. 80-90 нчы елларда мәгълүмат чараларының сыйфати үзгәреше үзеннән-үзе барлыкка килмәде. Моның өчен республика җитәкчелегенә, шул исәптән Хәсәновка да, күп тырышлык куярга туры килде. Аның тырышлыгы нәтиҗәсендә "Вечерняя Казань" һәм "Шәһри Казан" газеталары чыга башлады. Аларны һәм башка мәгълүмат чараларын демократик шартларга туры китерү журналистлар алдына яңа бурычлар куйды. Шуларны истә тотып, университетта баштарак журналистика бүлеге, ә аннан соң махсус факультет ачылды. Мансур Хәсәнович аларны кадрлар белән тәэмин итүгә дә зур өлеш кертте. Аның тәкъдиме белән факультетның деканы итеп талантлы журналист Флорид Имамәхмәт улы Әгъзамов билгеләнде. Һәм бу һич кенә дә хата булмады. Шушы факультет кыска гына вакыт эчендә дистәләгән талантлы журналист кадрлар әзерли алды. Мансур Хәсән улының үзенә дә шушы елларны зур сынаулар аша үтәргә туры килде. Илдәге үзгәртеп кору заманы республикадагы барлык гуманитар цикл өчен җаваплы кешегә янәдән-янә җаваплы вазифалар өсти торды. ГКЧП һәм республикабызның статусын күтәрү өчен референдум үткәргән көннәр Мансур Хәсәнов өчен иң зур сынау булды. ГКЧП фетнәсе җәмгыятьнең бөтенлегенә, милләтара мөнәсәбәтләргә зур куркыныч тудырды. Кем ягын алырга, әллә СССР җитәкчелегенең иң җаваплы кешеләреннән торган фетнәчеләрне якларгамы, аларның әмерләренә буйсынып, республикада гадәттән тыш чаралар игълан итәргәме? Әллә инде аларга каршы күтәрелгән Россия җитәкчелеге ягында гына булыргамы? Ике як та буйсынмаучыларга җитди чаралар белән яный. Идел буе хәрби округы командиры генерал Альберт Макашев Казан гарнизоны начальнигына берсеннән-берсе куркыныч әмерләр җибәреп тора. Ул Казанда 150 кешедән торган спецназ командасы булдырырга боерык бирә. Өстәвенә Куйбышевтан янә 150 кешелек шундый ук команда җибәрәчәген хәбәр итә. Алар, махсус әмер алу белән үк, танк һәм БТРлар ярдәмендә барлык хөкүмәт учреждениеләрен, аэропорт, вокзалларны кулга төшерергә тиеш була. Гаскәргә бронетехника озатуында көненә берничә мәртәбә урамнарны әйләнергә әзерлек бурычы куела. Макашев тарафыннан шуңа охшаш башка чаралар күрү дә каралган була. Ләкин республика җитәкчелеге үзе өчен максат итеп Татарстандагы иминлекне, милләтара тынычлыкны саклауны төп бурычы итеп билгеләде, кемнәрнеңдер республикадагы тату тормышны бозуга юнәлтелгән карарларына буйсынмады. Республика матбугат чаралары, Хәсәновның тырышлыгы һәм максатчанлыгы аркасында халкыбызга объектив мәгълүматлар биреп, экстремистик тайпылышларга каршы тора алдылар.
ГКЧП җиңелгәч, Татарстан җитәкчелегенә карата да җинаятъ эшләре ачарга тырыштылар. Хәсәновны да кайберәүләр аны матбугат чараларына цензура кертүдә гаепләп чыктылар. Ләкин безнекеләр сынмадылар да, егылмадылар да. Референдум көннәре дә шулай ук шомлы булды. Республикабызга, аның җитәкчелегенә бертуктаусыз куркыныч яный торды. Россия Конституцион суды референдумны үткәртмәү турында карар чыгарды. Россия Югары Советы машиналары аңа каршы листовкалар таратып йөрделәр. Россия парламентында бу мәсьәлә махсус рәвештә тикшерелеп, бу хакта Татарстан Югары Советы Рәисе Фәрит Мөхәммәтшинны тыңлау оештырылды. Конституцион суды рәисе Валерий Зорькин чыгышында "әгәр дә референдумда куелган сорауга уңай җавап бирелсә, бу, Татарстанның бәйсезлеген игълан итү өчен, тулы нигез булачак. Һәрбер юрист моны шулай дип санаячак һәм хаклы да булачак" дип депутатларны һәм, гомумән, киң җәмәгәтчелекне куркытырга тырышты. Прокуратура сайлау участокларын ачуны тыеп әмер бирде. Россия Президенты Борис Ельцин, телевидение аша чыгыш ясап, рус гражданнарына, әгәр дә сез куелган сорауга уңай җавап бирсәгез, иртән икенче сортлы гражданнар булачаксыз диде. Бу көннәрне Татарстан чикләрендә танклар гөрселдәп торды, республикага гаскәр кертү куркынычы туды. Ләкин Татарстан бөгелмәде дә, сыгылмады да. Аның җитәкчеләре халкыбызга көч, куәт, дәрт һәм дәрман биреп тордылар. Мансур Хәсәнов җитәкчелегендәге массакүләм мәгълүмат чаралары сәгатьтәй төгәл эшләделәр. Хәсәнов бу көннәрне күпчелек галим-голәмәләрне, укытучыларны халык белән эш алып баруга юнәлтә алды. Референдумның нәтиҗәсе һәркемгә мәгълүм. Тавыш бирүдә катнашучыларның 61,4 проценты куелган сорауга "әйе" дип җавап бирделәр. Бу көннәрдәге эшләнгән эшләр, күрелгән чаралар турында күп сөйләп булыр иде. Ләкин бу очракта мин тик Мансур Хәсәнов эшчәнлегенең монда әһәмияте искиткеч зур булуын ассызыклыйм. Гомумән, бу кеше турында, аның гыйльми уңышлары турында шулай ук күп язып булыр иде. Ул эше никадәр тыгыз һәм авыр булуына да карамастан, беркайчан да фәннән читләшмәде. Татар әдәбияты тарихын иңләп-буйлап чыга алды. Аның борын заманнардан башлап яңа чорга кадәр үткән юллары турында дистәләгән мәкаләләр язды. Гаепсездән репрессия корбаны булган классик язучыбыз Галимҗан Ибраһимовның иҗатын ныклап өйрәнде. Берничә китап һәм мәкаләләр язып, аның исемен данлады. Галимнең иң зур эшләренең берсе Татарстан Фәннәр академиясен оештыру булды. Бу аның күптәнге хыялы иде. Ул һәрвакыт Россия төрки дөньясында беренче урында торган татарларның республикада үз Фәннәр академиясе булмавына уфтана иде. Һәм Совет властеның беренче елларында ук Галимҗан Ибраһимов тарафыннан төзелгән Академик Үзәк башлаган эшне ахырына кадәр җиткерү кирәклеге турында әйтә килде, акрынлап моның өчен тиешле чараларын күрә торды. Моны ул җайлап, Мәскәүдәге Россия Фәннәр академиясе белән килештереп, аның җитәкчеләре белән аңлашып эшләде. Республиканың үзендәге фәнни институтларны, оешмаларны, югары уку йортларын, аларда эшләгән галимнәрне шушы эшкә ныклап тарта алды. Хәсәнов академиянең төп нигезе итеп Галимҗан Ибраһимов исемендәге Тел, әдәбият һәм тарих институтын билгеләде. Аның нигезендә ике махсус институт барлыкка килде. Һәм тагын берничә яңа фәнни институт оештырылды.
Бу очракта Энциклопедия институты турында махсус әйтеп үтмәсәм, дөрес булмастыр. Чөнки аны оештыру да аның күптәнге хыялы иде. Билгеле ки, СССР заманында Фәннәр академиясенә, Энциклопедия институтларына тик союздаш республикалар гына ия булырга хаклы иде. Шунлыктан ул аны республикабызның сәяси статусын күтәрүгә таба әһәмиятле адымнарның берсе итеп санады. Бу эш тә аңардан зур кыюлык һәм тәвәккәллек таләп итте. Аны оештыру эшләрен ул турыдан-туры үзе башкарды. Аңа кадрлар туплау, бинасын булдыру, эшләү юнәлешләрен җайлап җибәрү - аның тырышлыгы җимешләре. Аның дипломатик сәләте, максатчанлыгы нәтиҗәсендә Фәннәр академиясе, аның институтлары, фәнни үзәкләре оешты, тулы эшли башлады. Болар галимнең үзенә дә мәңгелек һәйкәл булып тора. Шушы зур галим һәм дәүләт эшлеклесенең тормыш һәм хезмәт юлына багышланган фәнни конференциядә мин Энциклопедия институтына Мансур Хәсән улы Хәсәнов исемен бирү тәкъдиме белән чыктым. Ул конференциядә катнашучылар тарафыннан хупланды. Хөкүмәтебезнең шушы хуплауга кушылып, тиешле карар чыгаруына һичнинди шигем юк. Бүген ул инде безнең арабызда булмаса да, аның милләтебез, республикабыз өчен кылган гамәлләре мәңгелек. Алар беркайчан да онытылмас, халкыбызның киләчәк буыннары да аңа рәхмәтле булып яшәрләр.
IV бүлек
Көрәштәшләрем һәм дусларым
Алар кемнәр
Шушы кечкенә генә язмаларда арабыздан киткән һәм исән замандашларымны тасвирларга тырыштым. Аларга биргән бәяләмәләрем - тик минем үз фикерем генә. Көн саен диярлек яшьлек дусларымны 
- Шөгердә күршеләр булып яшәгән Роберт Саматов һәм Әлмәттә бергә укыган Разим Ибраһимовны искә төшерәм. Бик иртә киттеләр алар якты дөньядан. Матур һәм кызыклы еллар иде ул заманнар. Казанга килеп монда гомер итә башлагач, шундый ук ышанычлы дуслар таптым. Сабакташларым Илдус Гыйләҗев, Насыйх Шәмсетдинов, Геннадий һәм Володя Трофимовлар исемнән чыкмый. Алар да юк бүген безнең арабызда. Тарих-филология факультетында беренче курста безнең тарих төркемебез 11 нче сан белән йөри иде. Бу сан курс саен үсә тора: 21, 31, 41. Һәм инде соңгы курста без 51 нче группа. Группабыз көчле, 25 студентның нибары алтысы гына кызлар. Алар яңа гына урта мәктәпне тәмамлап килгәннәр, алма кебек берсеннән-берсе чибәрләр. Калганнарыбыз егетләр. Аларның күбесе кичәге солдатлар, кайберләре әле хәрби формаларын да алыштырырга өлгермәгәннәр. Арабызда күзләре күрмәгән Валентин Царенко бар. Аңа, семинарларга әзерләнү өчен, тиешле әдәбият һәм чыганак документларны кычкырып укуны җайга салдык. Бу эшне старостабыз, кичәге офицер Володя Трофимов һәм комсорг Рәмзи Вәлиев оештыралар иде.
Төркемебезнең һәр кешесе нинди дә булса җәмәгать эше алып бара. Мин баштарак курс, аннан соң факультет комсомол оешмасын җитәкләдем. Факультетта тарих төркеменнән башка курс саен берәр рус, рус-татар, татар төркемнәре бар иде. Курста 90-100, ә факультетта 450-500 студент. 99 проценты комсомоллар. Берничә партия әгъзасы. Шуларның берсе 
- Сафин Харис факультет комсомол бюросында минем оештыру эшләре буенча урынбасарым. Икенче урынбасарым - татар филологиясе бүлеге студенты, әлегә коммунист булмаган Рүзәл Йосыпов. Укуны тәмамлагач, диссертацияләрен яклагач, ул педагогия институты ректоры булды, Татарстан Югары Советына депутат итеп сайланды. Безнең төркемебездән 6 кеше фәннәр докторы, 12 се фәннәр кандидаты булдылар. Укуыбыз бетүгә, мине СССР тарихы кафедрасында аспирантурада калдырдылар. Һәм гомерем буена шушы кафедрада хезмәт иттем. Докторлык диссертациясен яклагач, аның мөдире дә, 16 ел буе тарих факультетының деканы да булдым. Шушы елларда кемнәр белән генә танышырга, кемнәр белән генә эш итәргә туры килмәде. Тарих факультеты оешкач, яңа кафедралар ачу иң кирәк гамәлләрнең берсе иде. Гуманитар кафедраларны безнең тәкъдим белән ректорат һәм университетның гыйльми советы хәл итә иде. Ә менә факультетта КПСС һәм фәнни коммунизм төркемнәре барлыкка килгәч, алар өчен кафедраларны тик СССР Югары һәм урта белем бирү министрлыгы рөхсәте белән генә оештырып була иде. Шушы мәсьәләләрне хәл итү өчен, миңа Мәскәү юлларын шактый күп таптарга туры килде. Шунысын әйтергә кирәк: ул елларны һәммә җирдә диярлек гадилек тантана итә иде. Министрлыкларның ишекләре ачык. Теләсә кем янына үтеп керә аласың. Бернинди ришвәтчелек юк. Шулай итеп, кыска гына вакыт эчендә ике кафедра белән эшен башлап җибәргән факультетыбызда 7 кафедра барлыкка килде. КПСС тарихы кафедрасына без, инде докторлык диссертациясен яклап, төзелеш институтында кафедра мөдире булып эшли башлаган дустыбыз Риф Хәйретдиновны чакырдык. Фәнни коммунизм кафедрасына химия-технология институтында шулай ук кафедра мөдире булып эшләүче Ирек Рәхмәтуллинны китердек. Ул әле доктор түгел иде, диссертациясен безгә кайткач яклады. Гомуми тарих (Всеобщая история) кафедрасын икегә бүлгәч, аның Антик һәм Урта гасырларга әверелгән өлешен үз укытучыбыз Аркадий Семёнович Шофман җитәкләде, ә инде Яңа һәм Иң яңа тарих кафедрасына бүленгәненә җитәкче итеп үзебезнең группадашыбыз, пединститутта эшли башлаган Шәрифҗанов Измаилны сайладык. Әгәр дә мин укытучыларыбыз турында бернәрсә дә әйтмәсәм, бу һич кенә дә дөрес булмас иде. Соңрак кафедрабыз мөдире итеп сайланган партия оешмабызны җитәкләгән Иван Михайлович Ионенко минем иң якын укытучым, фәнни җитәкчем иде. Шушы акыл иясе һәм мәгълүматлы кешедән без бик күп нәрсәләргә өйрәндек. Аның белмәгән нәрсәсе юк иде. Доцент, соңрак профессор Григорий Наумович Вульфсон - тумыштан лектор.
Сугышта имгәнеп кайткан, аяк урынына протез, кулына таяк тоткан бу кешенең лекцияләрен коридордан торып, башка факультет студентлары да тыңлый торганнар иде. Василий Иванович Адо безгә Яңа гасыр тарихын укыды. Аның һәрбер җөмләсе төгәл, аермачык фактларга нигезләнгән булыр. Без аны йотлыгып тыңлый идек. Урта гасырлар тарихын безгә соңрак Томск университеты ректоры, аннары Россиянең мәгариф министры дәрәҗәсенә күтәрелгән Александр Иванович Данилов укыды. Төпле белемле, илкүләм танылган бу зур галим безгә Урта гасырлар тарихын өр-яңадан ачкан кебек булды. Татарстан тарихын күпмедер вакыт декан булып эшләгән Сөләйман Ихсан улы Даишев укый иде. Лекцияләре кызыклы, күп вакыт архивларда үзе тапкан фактларга нигезләнгән була. Ленинград архивларыннан лашманчылык тарихына кагылышлы бик күп яңа фактлар ачып, берничә кызыклы мәкалә язып, шушы проблемага яңача караш тудыруга юл ачты. Ни кызганыч, аларны бөтен тулылыгы белән фәнни монография рәвешендә эшләп өлгерә алмады. Хатын-кыз укытучыларыбыз арасында бигрәк тә Нәзифә Арифовна Мәҗитова аерылып тора иде. Ул безгә Көнчыгыш тарихын укыды. Аның лекцияләре һәрвакыт яңа чыганакларга нигезләнгән, китергән фактлары кызыклы, һәрберсе хәтергә сеңеп кала. Студентлар һәрвакыт актив. Факультетыбыз һәрвакыт шаулап-гөрләп торды. Үзебез укыганда, инде укыта башлагач та, һаман шулай булды. Безнең үзешчәннәребез университетта гына түгел, хәтта район-шәһәр күләмендә дә беренче урыннар ала иде. Аны шушы дәрәҗәгә күтәрүдә Альта Хаҗи кызы Мәхмүтова зур роль уйнады. Ул сәхнәгә татар, рус студентларын гына түгел, Куба һәм Германиядән килгән студентларны да чыгара. Факультетыбыз шушы уңышлары өчен пианино белән бүләкләнде. Минем студент һәм аспирантлык елларымда рус телендә "Ленинское знамя", татар телендә "Әдәби сүз" газеталары чыга иде. 2-3 метрга кадәр сузылган кызыклы һәм тирән эчтәлекле бу газеталарда студентларыбыз һәм укытучыларыбыз факультет һәм университет тормышын гына түгел, дөнья проблемаларын да яктырта беләләр иде. Монда шигърият тә, проза әсәрләре дә басыла. Шаржлар, кызыклы фактлар - барысы да була иде. Бигрәк тә Яңа ел саннары кызыклы материалларга бай була. Татар газетасы редакторы Флёра Сафиуллина җаны-тәне белән бирелеп эшләде. Бер санында рәсемем астына аның миңа багышлап язылган шундый сүзләре бар иде: "Үзе бәләкәй булса да, дәрәҗәсе зур аның, Яңа елда да төшермәс факультетыбыз данын!" Гомумән, ул бик актив һәм милли җанлы кеше иде. Факультетлар бүленгәч, "Ленинское знамя" газетасын Асия Зыя кызы Ханина җитәкләде. Һәм газетабызның һәрвакыт ярышларда җиңеп чыгуына аның шушы эшкә студентлар һәм аспирантлар арасыннан яшь талантлар таба белүе сәбәп булды. Укытучыларыбыз стационарда укучы студентлар белән генә түгел, читтән торып укучылар белән дә ныклап эшлиләр иде. Алар арасыннан да иң сәләтлеләре менә дигән дипломнар, хәтта диссертацияләр яза торганнар иде. Әлбәттә, бу - махсус тема. Бу язмамда мин аны тик билгеләп кенә үтәм. Шулай да шундый студентларның берсе турында тәфсилләбрәк сөйләргә уйлым. Ул - минем студентым Роберт Афзал улы. Республика Иминият (Страхование) агентлыгында эшләп, читтән торып, безнең тарих-филология факультетын тәмамлады. Минем җитәкчелегемдә Шамил Усмановка багышланган диплом эше язды. Күпләп, озаклап архивларда эшләп, хәтта Ульяновск өлкәсенең дәүләт архивыннан документлар табып, бик кызыклы хезмәт әзерләде.
Укуын бетергәч тә, һәрвакыт безнең яныбызда булды, хуҗалык эшләребездә һәрвакыт ярдәм итеп торды. Бер эпизодка тукталмый булдыра алмыйм. Хәләл җефетем Люция Укытучылар белемен күтәрү институтында химия кабинеты мөдире булып эшләгән еллар. Ул күп вакыт командировкаларда була. Без исә аннан башка яши торабыз. Гомеребезнең шактый вакыты Займищедагы дачабызда. Бервакыт Люция югында капкабыздан кәгазь тартма күтәргән Роберт килеп керә. Карасак, җиде тавык чебие. "Менә сезгә бүләк. Үләннәрегез күп, болар бик тиз үсәрләр", - ди. Минем аптырап торганымны күреп, шунда ук ишегалдыбызда чебешләр өчен чыбык-чабыклардан урыннан урынга күчереп йөртә торган оя да ясап куйды. Әгәр дә Люция монда булса, бу чебешләрне якын да китермәгән булыр иде. Ләкин кайткач ни эшләсен, Роберт инде монда юк, ризалашты. Чебиләр тавык булып өлгерделәр. Роберт белән очрашкан саен, шушы эпизодны искә төшереп көлешә идек. Бу дустыбыз да юк инде бу якты дөньяда. Ә хәтеребездә ул һаман яши. Ләкин мин үземнең шактый озын гомер юлымда башка бик күп кешеләр белән аралашып яшәдем. Аларның шактые хакында төрле елларда дөнья күргән язмаларымда искә дә алып киттем һәм эшчәнлекләренә үземчә бәя дә бирергә тырыштым. Араларында төрле өлкәләрдә эшләүчеләр һәм төрле милләт вәкилләре бар. Аларның кайберләрен искә алып үтәм, чөнки ничек инде Фәридә апа Кудашеваны читләтеп үтеп булсын икән. Бу мөмкин түгел. Аның белән Уфада һәм Казанда очрашуларым, - кыска вакытлы гына булсалар да, үзе бер гомер. Мин Конгресс рәисе чагымда аны үзебезнең бинабызга чакырып, Конгресс медален тапшыруым бүгенгедәй күз алдымда. Хәтеремә ныклап уелып калган Габдулла абый Рәхимкуловны да искә төшереп үтми булдыра алмыйм. Бервакыт Казан шифаханәсендә ял иткән вакытымда, ашханәдә күрше өстәлдә яраткан җырчым утырганын күрәм. Тик мине белмидер дип, аңа сүз катмыйм. Ләкин ялгышканмын. Ул елларны мин радиода Татарстан тарихына багышланган "Еракка китеп карагыз!" циклын алып бара идем. 37 тапшыру эшләдем. Габдулла абый боларның берсен дә калдырмый тыңлап барган икән. Мине күрүгә, урыныннан торды да, яныма килеп, кулын җилкәмә куеп: "Ну, малай, матур да җырлыйсың инде!" - диде. Күрәсең, мине берәрсе белән бутагандыр дип уйлап, аңа: "Мин бит җырламыйм, Габдулла абый", - дим. Ә ул миңа: "Беләм, син үзеңчә матур җырлыйсың, тапшыруларыңны яхшы беләм, - ди. Һәм сүзен: 
- Мин дә матур җырлыйм бит", - дип тәмамлады. Шуннан соң без, аның белән очрашкан саен, фикерләребезне уртаклаша торган булдык. Бу бөек җырчыларыбыз да юк инде арабызда. Урыннары җәннәттә булсын иде. Белгән, аралашкан кешеләр бик күп. Җырчылар Вафирә Гыйззәтуллина, Зөһрә Сәхәбиева, Зилә Сөнгатуллина, Роза Хәбибуллина, Айдар Фәйзрахманов, Рафаил Сәхәбиев, Шамил Әхмәтҗанов, Фердинанд Сәләхов, Искәндәр Биктаһиров, композитор Мәсгудә Шәмсетдинова белән ныклап аралашып яшәдек. Миндә аларның һәрберсе турында җылы хисләр саклана.
Искиткеч матур, халыкчан җырлар авторы мәрхүм композитор Фасил Әхмәтов белән бик еш очрашып, озаклап сөйләшә торган идек. Соңгы очрашуыбызда үзен Әлмәткә эшкә чакырулары турында әйтте. Әлмәтне яхшылап белмим, нишлим икән дип, икеләнүен әйтте. Мин Әлмәтне яхшы белгәнлектән, аңа бу тәкъдимгә ризалашырга кирәк, дидем. Ризалыгын да биргән дустыбыз. Ләкин көтмәгәндә гүр иясе булды да арабыздан китеп барды. Язучылар, шагыйрьләр арасында миңа бик якын торганнары Разил Вәлиев, Илдар Юзеев, Равил Фәйзуллин, Роберт Миңнулин, Гәрәй Рәхим, әдәбият белгечләре профессор Нурмөхәммәт Хисамов, Фоат Галимуллин, Марсель Бакиров һәм башка бик күпләр. Хәтеремдә Илдар Юзеев белән бергә Янган тау шифаханәсендә Нури Арслановлар белән бергә ял иткән вакытыбыз. Илдар гармун уйный, мин җырлыйм, безгә башкорт хатыннары кушылалар. Бу изге шәхес белән без аннан соң да һәрвакыт дустанә мөнәсәбәтләр сакладык. Равил Фәйзуллин белән Оренбург өлкәсендәге Муса Җәлил туган авылда халык белән очрашуларыбыз һаман да истә. Равилне андагы татарлар шулкадәр яратып каршы алдылар, кайберәүләр яттан аның шигырьләрен дә сөйләделәр. Равил миңа карата игътибарлы була килде. Ел саен, яз җитеп, урманнар яшелләнә башлагач, ул миңа каен суы җибәрә. Гомумән, тормышым белән кызыксынып тора. Мин дә аңа карата шундый ук хисләр белән яшим. Нурмөхәммәт Хисамов та - шулай ук затлы шагыйрьләрнең берсе, милләтпәрвәр җан. Аның белән очрашабыз, телефон аша аралашып торабыз. Ул минем "Звезда Поволжья" газетасындагы мәкаләләремне яратып укый, ә мин аның шигырьләрен укып һәм тыңлап ләззәтләнәм. Дусларым, Аллага шөкер, язып, күрсәтеп үткәннәремнән башка да шактый. Җәмил Сафиуллин үзе ни тора. Без аның белән бер үк елны бер үк факультетта укый башладык. Ул рус-татар бүлегендә, мин тарих төркемендә. Шуннан башлап без гел бергә булдык. Университетны тәмамлагач, икебез дә белемебезне аспирантурада дәвам иттек. Аннан соң ныклап укыту эшләренә чумдык. Җәмил университетның партком секретаре да булды. Шул рәвешле, үзен сәләтле оештыручы һәм җитәкче итеп күрсәтә алды. Аның абруе артканнан-арта барды. Күп вакыт ул ректор кабинетына түгел, аның чакыруы буенча ректор үзе парткомга керә торган иде. Тарих-филология факультеты икегә бүленгәч, мин - тарих факультеты, ә ул филология факультеты деканнары булдык, дустанә яшәдек. Мидхәт Фарукшин - юрист, фәнни коммунизм кафедрасы мөдире. Шактый вакыт безнең факультетта оешкан фәнни коммунизм бүлеген дә җитәкләде. Ул да - минем чын дустым, күп серләребез уртак. Бер-беребез белән киңәшләшеп торабыз. Без тарих факультеты эшчәнлеген ике кафедра белән башлап җибәрдек. Аның берсе - гомуми тарих кафедрасы булса, икенчесе 
- СССР тарихы кафедрасы. Берничә ел эчендә факультетыбызда җиде кафедра барлыкка килде. Баштарак кафедраларның һәрберсен икегә бүлдек. Гомуми тарих кафедрасы Антик чор һәм Урта гасырлар, Яңа һәм Иң яңа тарих кафедраларына бүленде. Беренчесенең мөдире - атаклы тарихчы, профессор Аркадий Семёнович Шофман. Яңа һәм Иң яңа тарих кафедрасына мөдир итеп үзебезнең төркемдәшебез Измаил Ибраһим улы Шәрифҗановны чакырдык. Моңа кадәр ул педагогия институтында укыта иде.
СССР тарихы кафедрасын шулай ук икегә бүлдек. Борынгы чордан 1917 елга кадәресен 
- Миркасыйм Госманов, ә 1917 елдан алып бүгенге көнгә кадәресен профессор Иван Михайлович Ионенко җитәкләделәр. Тиздән тарихи чыганаклар һәм историография кафедрасын ачып җибәрдек һәм аның мөдире итеп әле күптән түгел генә педагогия институтыннан килгән профессор Алтер Львович Литвинны сайладык. Безгә янә бер кафедра кирәк иде. Анысын этнография һәм археология кафедрасы дип атадык һәм моңа кадәр география факультетында саналган, ләкин бездә этнография укыткан Евгений Прокофьевич Бусыгинны шунда мөдир булырга күндердек. Ни өчен күндердек дим, чөнки аңа инде ул вакытта 77 яшь иде. Шунлыктан ул бу эшкә алынуга шактый икеләнде. Ул - безнең укытучыбыз. Үзем дә, туганым Энгель дә, улыбыз Илдар да аның лекцияләрен тыңлап, аңа имтихан тапшырган кешеләр булганлыктан, аны яхшы белә идем. Икеләнгәнен күреп, мин аңа: "Евгений Прокофьевич, 77 яшь нәрсә ул, әнә Иранда аятолла Р. М. Хомейни нәкъ шушы яшендә илендә революция башлады, Ислам дәүләтен төзеде", - дим. Шуннан соң ул озак кыстатмады, ризалашты. Эшен бик тиз җайга салды. Бу кафедраларны ачу мәсьәләсен ректорат һәм университетның гыйльми советы хәл итә иде. Шунлыктан бу эшләрне башкару безгә әллә ни авыр булмады. Ә менә югары уку йортларында иҗтимагый кафедралар ачу хокукы тик СССР Югары һәм урта профессиональ белем министрлыгы карамагында гына иде. Факультетыбызда фәнни коммунизм һәм КПСС тарихы бүлекләре ачылгач, безгә дә алар өчен кафедралар ачу ихтыяҗы туды. Ул вакыт министрлыкларга үтеп керү хәзерге сыман проблема түгел иде. Теләсә кайсы чиновник янына керә аласың. Университетыбызның кураторы бик тә ягымлы, мөлаем хатын иде. Мин, аның янына берничә мәртәбә барып, кафедралар ачу мәсьәләсен бернинди тоткарлыксыз диярлек хәл иттем. Бу кафедралар өчен мөдирләр табу турында инде алда әйтеп үткән идем. Эшләр җайга салынды. Безгә яшь докторлар бик кирәк иде. Һәм без 1982 елда үзебездә докторлык һәм кандидатлык диссертацияләре яклау советы булдырдык. Аның рәисе булу миңа йөкләнде. Мин бүгенге көнгә кадәр шушы вазифаны башкарам. 1979 елда факультетыбыз эшли башлаганда, бездә үзем белән бергә нибары 4 доктор бар иде. Берничә ел эчендә без аларның санын 14 кә җиткердек. Алай гына да түгел, башка югары уку йортлары, шул исәптән чит шәһәрләрдәгеләре өчен дә 15 фән докторы булдырдык. Советыбыз һаман да хәрәкәттә. Рәмзи Вәлиев Аның турында күп тә, аз да язып була. Ике-өч сүз белән генә дә әйтергә мөмкин: ул - якын дустым. Ә инде аның турында озын-озак итеп сөйләсәң, көннәр, төннәр дә җитмәс.
Чөнки без аның белән илле елдан артык бер казанда кайныйбыз. Мин моны икебез өчен дә бәхетле язмыш дип саныйм. Бүгенгедәй күз алдымда, 1958 елның август ае. Университетка керү имтиханнарын биреп йөрибез. Абитуриентларның шактые - кичә генә солдаттан кайткан егетләр. Хәтта киемнәрен дә алыштырып өлгермәгәннәр. Шуларның берсе Рәмзи Вәлиев булып чыкты. Галифе чалбардан, өстендә гимнастёрка. Шул көннән соң күпме еллар үтте, Җир шарында һәм үз тормышыбызда әллә нинди үзгәрешләр булды. Ә без һаман бергә. Биш ел дәверендә студент тормышында кайнадык. Рәмзинең үткенлеге һәм оештыру сәләте зур булуын күреп алдык. Һәм аны үзебезнең тарих төркеменең комсомол җитәкчесе итеп сайлап куйдык. Администрация староста итеп кичәге офицер Владимир Трофимовны билгеләде. Һәм һич кенә дә ялгышмады. Бу ике яшь егет әйтерсең лә бер йөккә җигелгән пар аттай төркемебезнең бөтен тормышын җайга салдылар. Беренчедән, 25 кешедән (аларның бишесе генә кичә мәктәп бетергән кызлар) торган төркемдә дуслык мөнәсәбәтләре урнаштыра алдылар. Бу бик җиңел эш түгел иде. Чөнки монда туганнан бирле шәһәрдә яшәгән һәм авылда тәрбияләнеп үскән яшьләр бергә кушылды. Без аудиториядә генә түгел, аннан соң да бергә. Һәрберебезгә нинди дә булса иҗтимагый вазифа йөкләнде. Дәресләрдән соң барыбыз да диярлек китапханәдә, аннан соң берәүләребез агитатор, икенчеләребез лектор, өченчеләребез факультетның стена газетасын чыгарыша. Гомумән, халык арасында гөрлибез. Спорт ярышларында дисеңме, үзешчән сәнгатьтә катнашу дисеңме, болар барысы да безнең гадәти тормышка әверелде. Төркемебездә бик тә акыллы вә сабыр украин егете сукыр Валентин Царенко бар иде. Без аның янына көн саен чиратлашып укуыбызда таләп ителгән китапларны укырга йөри идек. Бу эшне дә безнең әнә шул пар аттай егетләребез көйләп җибәрде. Икенче-өченче курсларга җиткәч, төркемебез белән дус яшәгән физика-математика факультеты студентлары белән районнарга чыгабыз, халык алдында лекцияләр укыйбыз, концертлар оештырабыз. Сәхнәгә чыгып җырларга да туры килә. Физматчыларның җитәкчесе шулай ук безнең дустыбызга әверелгән кичәге офицер Фарис Алиев иде. Ул шулай ук тынгысыз җан, һәммә нәрсәгә өлгер, башкалар турында кайгыртучан кеше иде. Рәмзи бу эшләрдә дә бик тә актив. Без аның тәкъдиме белән туган авылына да барып чыктык. Анда да мин лекция укыдым. Концертны Рәмзи оештырды. Гомумән, ул һәрвакыт очкын кебек безне кабызып, кузгатып җибәрде, өлгер булды. Ул елларда факультетлар, уку төркемнәре үзара ярышалар иде. Төркемебез, шушы ярышларда җиңеп чыгып, Ленинградка бару хокукын яулады. Анда барып, Эрмитаж белән таныштык, шәһәрнең Петергоф кебек тарихи урыннарында йөрдек. Мине баштарак үзебезнең беренче курсның, аннан соң, гомумән, факультетның комсомол секретаре итеп сайладылар. Рәмзине дә университет комсомол комитетына сайладык, ул анда секретарь да булды, университет күләмендә танылган активист булып өлгерде. Инде студент чорыбызның соңгы елына да кердек. Диплом эшләребезнең темалары билгеләнде. Минем тема Казандагы Октябрь революциясе үзенчәлекләренә багышланган иде. Ул инде Казан, Мәскәү архивларыннан, 1917-1918 елларда чыккан русча һәм татарча газеталардан, истәлекләрдән тупланган чыганаклар рәвешендә язылган. Аны яклыйсы гына калган иде.
1962 елны Татарстан китап нәшриятында "Очерки истории татарской партийной организации" дигән китап дөнья күрде. Аның Октябрь революциясенә багышланган өлешен А. А. Тарасов язган. Мин аннан шактый күп фактик хаталар таптым. Менә шушы хезмәтне тикшерү өчен, 1963 елның бер яз көнендә КПСС өлкә комитетының архив бинасында галимнәрне җыйдылар. Рәмзи дустыбыз, мин һәм тагын берничә студент без дә шунда юнәләбез. Минем ният, - анда чыгыш ясап, Тарасов язган бүлекне тәнкыйтьләү. Аңлыйм: шушындый галимнәр, журналистлар җыелган аудиториядә чыгыш ясау минем, ягъни студент егет өчен аеруча кыен. Шикләнәм: чыгыйммы, юкмы? Шулвакыт Рәмзи: "Бар, чык, или сейчас или никогда", - ди. Һәм мин трибунага күтәреләм, Тарасов җибәргән хаталарны күрсәтеп, аны тәнкыйтьлим. Менә шушы вакыйганы Рәмзи дәфтәренә теркәп барган. Анда тәнәфес вакытында минем янга килгән ике укытучыбыз турында язылган. Берсе 
- КПСС кафедрасы мөдире профессор Рәфыйк Измайлович Нәфыйгов. Ул, минем алдыма басып: "Крест на твоём выступлении!" - диде. Аңа минем революциядә җирле большевикларның һәм эшчеләрнең ролен инкяр итүем ошамаган. Ничек инде большевиклар революцияне оештыручы булмасыннар? Бу бит - башка сыймаслык хәл! Ул елларда шушы рәвештә фикер йөртү өстенлек итә иде. Нәфыйгов исә, - партия кафедрасы мөдире буларак, большевикларның өстенлеген алга чыгарырга тиеш кеше. Ә мин исә бу вакыйгаларны документлардагыча җиткердем. Икенче укытучыбыз профессор Иван Митрофанович Климов, шундый ук шелтәләрне белдергәннән соң: "Тагиров мне ещё зачёт будет сдавать", - диде. Ләкин Климов ачу саклый торган кеше түгел иде. Моннан соң мине берәү дә партиянең революциядәге ролен дөрес күрсәтмәүдә гаепләмәде. Тик Рәфыйк Измайлович белән генә аңлаша алмадык. Рәмзинең шул вакыттагы язмалары әле һаман миндә саклана. Аларны мин русча язган истәлекләремдә файдаландым. Студент еллары бик тиз үтеп китте. Мине СССР тарихы кафедрасында аспирантурада калдырдылар, Рәмзине шәһәр комсомол комитетына бүлек мөдире итеп алдылар. Ләкин без һәрвакыт бергә. Шулай ук солдат хезмәтен узган дустыбыз, группадашыбыз Риф Хәйретдинов та безнең белән. Тиз арада өчебез дә башлы-күзле булдык. Рәмзи белән Риф медицина институтын тәмамлаган кызлар белән парлаштылар, ә мин педагогия институтын тәмамлаган авылдашым һәм инде Әлмәт мәктәпләренең берсендә укытучы булып эшләүче кызга өйләндем. Рәмзинең дә, минем дә хатыннарыбыз 
- Люция, ә Рифнеке Гүзәл исемле. Хатыннарыбыз да үзебез кебек үк бер-берсен аңлап яши торган дусларга әверелделәр. Еш очрашабыз. Бигрәк тә Усадта врач булып эшли башлаган Гүзәлгә фатир биргәч, анда барырга ярата идек. Тиздән Рәмзине Авиация институтының фәнни коммунизм кафедрасына эшкә алдылар, аннан соң университетның КПСС кафедрасына аспирант булып килде. Риф та - шул ук кафедрада аспирант. Безнең фән юнәлешләребез дә бертөрле, өчебез дә революция тарихын тикшерәбез.
Шактый гомеребез архивларда һәм китапханәләрдә үтә. Мәскәү архивларына да бергә бара торган идек. Рәмзи диссертациясен яклагач, фәнни коммунизм кафедрасында эшли башлады. Ләкин ул һәрвакыт мин эшли торган СССР тарихы кафедрасына тартыла килде. Теләге тормышка ашты. Аны безгә алу мөмкинлеге туды, һәм без икебез дә укытучыбыз профессор Иван Михайлович Ионенко җитәкләгән кафедрада эшли башладык. Рәмзи фән һәм укыту эшләрендә дә бик өлгер. Бер-бер артлы фәнни темасы булган революцион кризис мәсьәләләренә кагылган проблемаларга багышланган мәкаләләре дөнья күрә башлады. Тиз арада "Социалистик Татарстан" газетасының даими авторына да әверелеп китте. Аның революциядә актив катнашкан татарларга багышланган мәкаләләре күпләр күңеленә хуш килде. Чөнки аларда күп вакыт моңа кадәр билгеле булмаган вакыйгаларга зур урын бирелә килде. Казан губернасында 1917 елның көзе кризисын яктырткан темага багышланган китабы да тиз арада басылып чыкты. Гомумән, ул шактый күп мәсьәләләрдә үзен новатор итеп таныта алды. Аның хезмәтләрендә большевикларга гына түгел, эсер һәм меньшевикларга да урын табыла иде. Ул аларның да революция җиңүенә керткән өлешләрен объектив яктырта алды. Матбугатта шуңа багышланган хезмәтләре дөнья күрде. Фәнни җәмәгатьчелек аны зур галим итеп таныды. Докторлык диссертациясен яклагач, аның абруе тагын да артты. Ул профессор итеп сайланды. Тарих-филология факультеты икегә бүленгәч, мин 15 ел дәверендә тарих факультеты деканы булып эшләдем. Миннән соң факультетыбызның деканы булып Рәмзи дустыбыз сайланды. Шушы вазифаны ун ел дәверендә башкарды. Дөресен әйтергә кирәк, тырышып эшләде. Шунысын ассызыклыйм: без авыр чакларда да дуслыгыбызга тугры калдык. Безне берберебезгә каршы кую очраклары да булды. Ләкин без андый аяк чалуларга бирешмәдек. Рәмзинең хәләл җефете Люция медицина фәнендә шактый уңышларга ирешкән шәхес иде. Фәннәр кандидаты да булды, докторлык диссертациясе да әзер иде. Ләкин авырып китте. Авыруы озакка сузылды. Рәмзи шул елларны үзенең барлык мөмкинлекләрен диярлек аңа багышлады, кулыннан килгән барлык чараларны да күрде. Ләкин, нишләмәк кирәк, Люция якты дөньядан китеп барды. Рәмзи аңа багышлап, үзенең ярату хисләрен белдереп, мәкалә язды. Бу хисләр аңарда шигъри сәләт уятты. Люциясенә мәхәббәт хисләрен белдергән шигыре туды. Һәм ул шуннан соң үзен шигърият дөньясында хис итә башлады. Аларның мәхәббәт җимеше буларак туган кызлары Эмилия дә тырыш, ата-анасына лаек шәхес булып өлгерде. Әнисенең эш юнәлешен дәвам итеп, медицина институтын тәмамлады. Кандидат та, доктор да булды. Бүгенге көндә университетта лаборатория мөдире булып эшли. Аның да кызы, Рәмзинең сөекле оныгы Айгөл, университетның юридик факультетын тәмамлап, аспирантурада белемен күтәрүне дәвам итә. Һәм шул ук вакытта факультетларында укытучы вазифаларын да башкара. Ул да - әбисе, бабасы һәм әнисе кебек үк талант иясе. Рәмзинең фәнни һәм педагогик эшләре һәрвакыт гөрләп барды. Ул инде онытыла барган Вәисиләр хәрәкәтен, аны башлап җибәргән Сәрдар һәм Гайнан Вәисиләргә багышланган хезмәтләре тарихтагы шушы мөһим күренешне ныклап өйрәнүгә юл ачты. Бертуган Шәрәфләргә багышланган хезмәтләре иҗтимагый тормыш тарихында шулай ук зур яңалык булды. Ул аларны, бигрәк тә Галимҗан Шәрәфне, өр-яңадан ачты дияргә мөмкин.
Аның бу хакта язылган китаплары, рус һәм татар телендә дә дөнья күреп, киң җәмәгатьчелектә зур кызыксыну уяттылар. Ул - менә дигән лектор. Аның бу сәләте студент елларында ук ачылды. Ул шул вакытта ук теләсә нинди аудиториядә катлаулы халыкара темаларны бөртекләп аңлата белә иде. Ә инде тора-бара, бигрәк тә укыту эшләре белән шөгыльләнә башлагач, аның лекторлык осталыгы тагын да артты. Аны студентлар да яратып тыңлыйлар. Чөнки ул Татарстан тарихына кагылган катлаулы тарихи проблемаларны мавыктыргыч һәм аңлаешлы итеп җиткерә белә. Ул, - гомумән, чын галим генә түгел, коеп куйган педагог та. Дустыбыз бүген дә фәнни һәм педагогик сафларда. Аның киләчәккә планнары да күп. Ул аларны бик тә уңышлы итеп тормышка ашыра. Шикләнмим: Рәмзи дустыбыз безне киләчәктә дә фәнни һәм педагогик уңышлары белән шатландыруын дәвам итәр. Риф Хәйретдинов Әгәр исән булса, без аның 80 еллык юбилеен бергәләп үткәргән булыр идек. Ни кызганыч, ул безнең арабыздан китеп барды. Ләкин ул миңа һаман исән кебек, һәрвакыт күз алдымда тора. Беренче танышуыбыз 1958 елның август аенда булды. Без, абитуриентлар, 
- Казан университетына керү максаты белән килгән егетләр һәм кызлар. Рифның өстендә хәрби гимнастёрка. Тик погоннары гына юк, ә эзләре ярылып ята. Яңа гына хәрби хезмәттән кайтканлыгы күренеп тора. Андыйлар арабызда шактый булса да, ул күпләребездән аерылып тора. Төз һәм озын гәүдәле, җитди йөзле. Казанга ул тарихчы яки филолог булу теләге белән килгән. Аның кайсын сайлауда шулай ук дустыбыз Рәмзи Вәлиевнең киңәше ярдәм итте. Югыйсә Рифның әдәбиятка тартылуы шактый зур иде. Дөрес, аның әдәби сәләте аңа яхшы хезмәт итте. Шулай итеп, без өчебез дә тарих-филология факультетының тарих бүлегендә 11 нче группада укый башладык. Рәмзине группа комсоргы, Рифны профорг итеп сайладык. Ул үзен группадашларына игътибарлы оештыручы итеп күрсәтә алды. Аның ярдәме белән барыбыз да диярлек тулай торакта яши башладык. Мохтаҗларыбызның кайберләренә университет профсоюзы тарафыннан матди ярдәм күрсәтелә башлавында да аның өлеше зур булды. Соңрак ул университетның комсомол комитеты секретаре да булды һәм бик зур оештыру эшләре башкарды. Студентларның җәйге һәм көзге хезмәт эшләрен оештыруда ул һәрвакыт иң җаваплы кешеләрнең берсе иде. Без өчебез аеруча дуслаштык. Гомеребез буе бергә булдык, бер-беребезнең уңышларына һәрвакыт шатланып яшәдек. Гаиләләребез белән дә һәрвакыт очрашып торабыз, бәйрәмнәребезне бергә үткәрәбез. Аның хатыны Гүзәлгә Усадта врач булып эшли башлагач биргән фатирда без еш кунак идек. Күңелле, гөрләп торган яшьлегебез иде шушы еллар.
Без беркайчан да фәнне ташламадык. Буш вакытларыбызда да фәнни темалар били иде безне. Укуыбызны тәмамлагач, Рифны КПСС тарихы кафедрасына аспирант итеп калдырдылар. Шуннан башлап Рифның иң яраткан эш урыннары архив һәм китапханә булды. Ул революция һәм Гражданнар сугышы тарихына багышланган берсеннән-берсе кызыклы һәм әһәмиятле фактлар таба торды. Татарларның шушы вакыйгалардагы ролен ныклап ачыклый алды. Тиз арада кандидатлык диссертациясен яклады һәм шул ук кафедрада укыта башлады. Риф студент чагыннан ук милли тарихыбыз белән кызыксынды. Шул вакытта ук милли тарихчыларыбыз хезмәтләрен табып укыды. Курс эшләренең дә шактые шушы мәсьәләләргә кагылышлы була иде. Анда Шиһаб Мәрҗани, Газиз Гобәйдуллин кебек күренекле тарихчыларыбызның хезмәтләре чагылыш тапты. Рифның бармаган шәһәре, кермәгән архивлары калмагандыр. Ул тарихи документларга махсус игътибар бирә, алар белән эшләргә ярата иде. Моңа кадәр беркемгә мәгълүм булмаган материалларны табып, кайбер тарихи вакыйгаларга яңача караш тудыра белүче галим булып танылды ул. Мулланур Вахитов, Галимҗан Ибраһимов кебек күренекле шәхесләребез турында берсеннән-берсе кызыклы фактлар табып, киң җәмәгатьчелеккә җиткерә килде. Кайдан алгандыр, ничек тапкандыр, ул Галимҗан Ибраһимовның үлеме алдыннан Пләтән төрмәсе стенасына "Юкка гына хезмәт иттем мин сез дуңгызларга" дип язып калдырганлыгын исбатлады. Тарихчылар арасында моңа кадәр беркем белмәгән, беркем күрмәгән документаль фактларны табуга иреште. Аның милли мәсьәләләргә кагылган документларга таянып, Совет хөкүмәтенең сәяси борылышлары турындагы фәнни ачышлары барыбызны да сокландырды. 1967 елны Татар-Башкорт комиссариаты эшчәнлегенә багышланган кандидатлык диссертациясен яклап, 1918-1920 елларны илдәге милли мәсьәләләрнең торышына багышланган 200 дән артык фәнни хезмәт язып, шушы өлкәдә эшләүче зур галимгә әверелде. 1979 елда докторлык диссертациясен яклап, профессор исемен алды. Аның шушы елларда язылган фәнни хезмәтләре Сталин һәм Мулланур Вахитовның катлаулы мөнәсәбәтләрен ныклап аңлауга юл ачты. Сталин шушы милләтпәрвәрне үзенә якынайткан булса да, ул аклар кулына эләгеп үтерелү турындагы хәвәфле хәбәргә үз мөнәсәбәтен белдерми, ә Мулланур Вахитов зур өметләр баглаган Татар-Башкорт Республикасы проектын аны тормышка ашыру өчен түгел, ә Идел-Урал Штаты идеясен юкка чыгару өчен генә файдалана. Хәйретдинов хезмәтләрендә моны ныклап аңлау өчен җитәрлек фактлар тупланган. Ул төзелеш институтында КПСС тарихы мөдире булып эшләгән елларында да университет, аның тарих факультеты белән элемтәләрен өзмәде. Без аңа һәрвакыт диплом һәм диссертацияләргә җитәкче яки оппонент булуын сорап мөрәҗәгать итә торган идек. Ә инде факультетыбызда махсус КПСС кафедрасы оештырылгач, аны шушы кафедрага мөдир итеп чакырдык. Соңрак шушы кафедра Татарстан тарихы кафедрасы итеп үзгәртеп корылгач, ул республикабыз тарихын укытуга, аны өйрәнү өчен кадрлар әзерләүгә барлык көчен куйды. "Милли мөнәсәбәтләр: тарих һәм хәзерге заман" исемендә махсус курс әзерләде. Аны һәрвакыт яңа фактлар белән баетып, студентларга җиткерә килде. Аның җитәкчелегендә шушы өлкәдә эшләрдәй 16 фәннәр кандидаты әзерләнде. Дустыбыз халык белән эшләүгә бик зур игътибар бирә иде. Республикабызның "Белем" ("Знание") җәмгыятенең идарә әгъзасы буларак, шәһәр һәм районнарда бертуктаусыз диярлек лекцияләр укыды. Аның ныклы фактларга дәлилләнгән чыгышлары әле дә булса күпләрнең хәтерендә саклана.
Фән өлкәсендәге казанышлары өчен аңа "Россия һәм Татарстанның атказанган фән эшлеклесе" дигән мактаулы исемнәр бирелде. Тик аның өчен һәммә нәрсәдән дә кыйммәтлесе, халкыбызның аңа карата ихтирамы иде. Ул халкын, ә халкыбыз аны яратты. Алар хәләл җефете Гүзәл ханым белән Диләрә исемле уңган кыз үстерделәр. Ул, атасы юлыннан китеп, тарих фәннәре кандидаты булды, факультетыбызның күренекле укытучысы булып өлгерде. Берсеннән-берсе кызыклы фәнни хезмәтләр тудырды. Докторлык диссертацияләр яклау советының җаваплы секретаре вазифаларын уңышлы башкарып килә. Риф дустыбыз инде безнең арабыздан китте. Ләкин аның эшләре тарихыбыз битләрендә онытылмаслык булып уелып калды. Сәлам Алишев Бөек шагыйребез Дәрдемәнд куйган "Ни газизрәк бу ватанмы?" дигән сорауга Алишев бернинди шик-шөбһәсез "туган кавем" дип җавап бирә. Әлбәттә, сүз белән түгел, үзенең фәнни эшчәнлеге һәм, гомумән, яшәү рәвеше белән. Аның өчен һәрвакыт туган кавеме, милләте, халкы газиз. Ә Ватан дип, сораучылар булыр. Ул аңа газиз түгелмени? Бу сорауга җавап бирү өчен, профессор Алишев дистәләрчә ел дәверендә тарихыбыз чоңгылына чумып, мөмкин булган барлык чыганакларга мөрәҗәгать итеп, зур эшләр алып барды. Төрки-татарлар төзегән дәүләтләргә тулы һәм объектив бәя бирергә тырышты. Җиңелләрдән түгел бу эш. Чөнки Алишевка кадәрге тарихчылар бу дәүләтләрне төрле рәвештә бәяләделәр һәм бәяли киләләр. Шунлыктан аңарга борынгы дәүләтләр тезмәсен үз күзе-күңеле аша үткәрергә туры килде. Меңләгән төрле чыганакларны барлап чыгу, аларны бер системага салып, өряңадан өйрәнү кирәк булды. Һәм ул моны югары фәнни дәрәҗәдә башкарды. Гомумән, Сәлам Хатыйп улы - чыганакларны өйрәнүнең үз методикасын булдыра алган галим. Ул аларны җыю, барлау белән генә чикләнми, һәрбер җөмләсеннән, хәтта хәрефеннән мәгънә таба, аларны логик тезмәгә сала. Һәм алардан сорау алгандай, бер-берсе белән чагыштыра, аларның дөреслеген билгели. Ә бит бу чыганаклар кайда да булса өелеп, сакланып ятмый. Әйтик, Казан ханлыгының архивы, бай хан китапханәсе 1552 елда ук юкка чыккан. Алишев исә, төрле якларга сибелгән-чәчелгән, инде күптән юкка чыккан документаль кыйпылчыкларны җыеп, тулы бер комплекс барлыкка китерә алды. Аларны хәтта бер аерым җыентык итеп тә чыгарды. Алишев Һади Атласи, Михаил Худяков һәм кайбер башка тарихчыларның бу өлкәдәге эшләрен дәвам итеп кенә калмады, аны яңа биеклеккә күтәрде. Бүген ул салган юлдан баручыларның саны артканнан-арта бара. Алар 
- Алишевның укучылары, аның мәктәбеннән чыккан кешеләр. Алишев милләт тарихын дәүләт тарихына каршы куеп эш итүче түгел. Тик шулай да бер дәүләт белән икенчесе арасындагы аермалыкларны истә тотып эш итә ул. Аларның берсе китеп, алар урынына башкалары туып яки бер Ватан урынына икенчеләре килүнең сәбәпләрен эзли. Бу бигрәк тә аның Казан фаҗигасен тасвирлаган эшләрендә ачык чагыла.
Аның дәүләт тарихына шулкадәр зур игътибар бирүенең сәбәбе дәүләтебезне торгызу, аны өр-яңадан аякка бастыруны милли идея итеп күтәрү теләгеннән гыйбарәт. Милли азатлык көрәшен махсус тикшеренүләренең сәбәбе дә шул. Ул беренчеләрдән булып каһарман бабаларыбызны барлап чыкты, аларның исемнәрен халкыбызга кайтарды. Алар шушы тикшеренүләр нәтиҗәсендә мәрхүм драматург Хәй Вахит белән берлектә хәтта сәхнә әсәрләре дә иҗат иттеләр. Бу эшләре белән халкыбызның тарихи хәтерен яңартуга зур өлеш керттеләр, аның милли горурлыгын уяттылар. Профессор Алишев дәүләтләребезне барлау белән бергә милләтебезнең килеп чыгу тарихына да зур урын бирә килде. Һәм шушы зур эшне бигрәк тә Болгар тарихына таянып эш итте. Дөрес, бу - бәхәсле проблема. Галимнәрнең моңа карашлары һәрвакыт төрле булды. Күрәсең, бу киләчәктә дә шулай булып калыр. Ләкин монда Сәлам Алишевның бүгенге татарлар килеп чыгуында болгар компоненты өлеше махсус билгеләнүенә басым ясау кирәктер. Ул Идел буе Болгарына махсус бәя бирә. Һәм бу - бик кирәк һәм файдалы эш. Чөнки нәкъ менә шушы чорда милләтебез ислам динен кабул итә, аның бөек культурасына таянып, үзендә яшәү көче булдыра. Әгәр дә татарларга ислам нуры ныклап кермәгән булса, аларны 1552 елдан соңгы тарих тәгәрмәче күптән таптап-изеп киткән булыр иде. Милләтебезнең тарихын барлаганда, безгә һич тә тик Алтын Урда яки аннан борынгырак чорга гына таянып эш итү ярамый. Берьяклылыкның әле беркайчан да уңай нәтиҗә биргәне юк. Сәлам Хатиб улы моны бик яхшы аңлый. Ул тарихыбызның бер чорын да инкяр итми, берсен икенчесенә каршы куеп эш итми, ә бөтен тулылыгы белән өйрәнүне беренче урынга куя белә. Әйе, бу милләтпәрвәр шәхес өчен дәүләт түгел, милләт беренче урында. Чөнки ул - үз тикшеренүләре нәтиҗәсендә дәүләтләрнең мәңгелек булмауларын исбат иткән кеше. Милләт исән калса, дәүләтебезнең аякка басачагына чын күңеленнән инанган галим. Сәлам Алишев зур тарихчы булуы белән бергә, бүгенге көнебезгә, киләчәгебезгә зур игътибар биреп яши. Ул Татарстаныбызның суверенлыгы өчен көрәшүчеләрнең беренче рәтендә булды. Декларация кабул ителгән көннәрдә, аның эчтәлегенә милек мәсьәләсен ныклап беркетергә кирәклеген алга сөрде. "Милек булмаса, суверенлык булмаячак", - дип әйтә килде. Һәм хаклы да булды. Декларациягә бу пункт махсус нәкъ ул тәкъдим иткән рәвештә кереп утырды. Тел мәсьәләсенең дә иң беренче урыннарга куелырга тиешлегенә дә басым ясый килде ул. Телсез милләтнең дә киләчәге юклыгын ул үзенең һәрбер чыгышында әйтә килде. Шушы елларны ул халкыбызның тарихи аңын үстерүгә зур игътибар бирүчеләрнең беренче сафларында булды. Татар иҗтимагый үзәге эшчәнлегендә актив катнашты. Марат Мөлекев белән алар аеруча дус иделәр. Алар бергә укыганнар, гомерләре буе бергә кулга-кул тотынышып, бер-берсенә ярдәм итешеп яшәделәр. Татар иҗтимагый үзәген төзегән вакытта, Алишев дустына шактый күп һәм файдалы киңәшләр бирде. Алар фикердәшләр иде. Аларның уртак фикерләре бүген дә гамәлдә, һаман да халкыбызга хезмәт итә. Сәлам Алишев бүген дә тулы көчтә. Ул бертуктаусыз эшли. Яңа чыганаклар таба, аларны өйрәнә. Ел саен диярлек зур әһәмияткә ия китаплар чыгарып тора. Моның сәбәбе бер: ул тынгысыз милләтпәрвәр булып туган, шулай яшәде һәм яшәячәк тә. Миркасыйм Госманов Аның зур галимгә, күренекле шәхескә әверелүе безнең күз алдыбызда булды. Бу юл 1958 елның августында башланды. Шул вакытта без, Казан университетының тарих-филология факультетына укырга керергә гариза биргән егетләр һәм кызлар, бер-беребез белән таныша башладык.
Күпләребезне, шул исәптән мине дә, арабыздагы кечкенә генә кара мыеклы, түгәрәк йөзле бер егет җәлеп итте. Аралаша торгач, аның Казахстаннан икәнлеге, ә анда Кытайның Синьцзян провинциясеннән килгән булуы ачыкланды. Ул анда туып үскән, татарча төпле белем алган. Һәм Казанга гарәп графикасындагы кулъязмаларны укыр өчен килгән. Җан тартмаса, кан тарта, кан тартмаса, җан тарта, диләр. Миркасыймны Казанга, күрәсең, боларның икесе дә тарткандыр. Шушы елның сентябреннән башлап без - тарих-филология факультеты студентлары. Без - тарих бүлегендә, ә Миркасыйм татар бүлегендә белем ала башладык. Факультет бер булгач, без һәрвакыт бергә: аралашабыз, дуслашабыз. Миркасыймны татар әдәбияты һәм теле генә түгел, гомумән татар тарихы кызыксындыра. Ул аны ныклап өйрәнә башлый. Университетның бай китапханәсе - аның иң зур ярдәмчесе. Уку залыннан башы чыкмый. Алай гына да түгел, китапханәнең сирәк китаплар бүлегенә керүен ешайтканнан-ешайта барды. Баш-аягы белән диярлек борынгы кулъязмаларга чумды. Шул вакытта ул тарих бүлегенә күчү теләген белдерә. Һәм факультетның СССР тарихы кафедрасы мөдире Шамил Фатыйх улы Мөхәммәдьяров тәкъдиме белән тарих бүлегенә, ягъни безнең группага күчерелә. Аның белән бергә төркемебезгә Әзһәр Мөхәммәдиев тә кушылды. Шуннан башлап, без барыбыз да, 1963 елда укуыбызны тәмамлап, тарихчы дипломнары алдык. Барыбыз да университетта калдык. Шулар арасында мин аспирантурада укыйм, Миркасыйм фәнни хезмәткәр буларак эшли. Яшәвебез әнә шулай дәвам итә, гаиләләр дә корып җибәрдек. Миркасыйм үзенең гомер юлдашына әверелгән Салисә белән берсеннәнберсе чибәр һәм акыллы ике кыз үстереп, тормыш юлына бастырдылар. Гомер дигән нәрсә бик тиз үтә икән. Инде без фәннәр кандидатларына да әверелдек. Миркасыйм татар тарихына кагылган чыганакларны барлап чыгып, ныклап тикшереп, аларның татар тарихы өчен мәгълүмати мөмкинлекләрен ачыклауга багышланган диссертация яклады. Шушы темага багышланган китабы да дөнья күрде. Шулай итеп, ул галим буларак танылды. Миркасыймның татар филологиясенә, халык әдәбиятына тартылуы артканнан-арта барды. Ул бер үк вакытта тарихчы да, филолог та булып өлгерде. Шушы ике өлкәдә дә белемен камилләштерә торды. Баштарак хезмәтләре матбугат битләрендә, аннан соң аерым китаплар булып дөнья күрде. Аны тарихчылар гына түгел, язучылар да үз итеп Язучылар союзына кабул иттеләр. Кышларын китапханәдә үткәрсә, җәйләрен - экспедицияләрдә, татарлар яшәгән төрле төбәкләрдән кыйммәтле кулъязмалар табып кайта. Ул һәрвакыт эштә. Гомумән, фәнни эшчәнлек аның яшәү рәвеше иде. Шул ук вакытта сәләтле педагог та, яшь кадрларның мөмкинлекләрен дөрес бәяли торган шәхес тә иде Миркасыйм. Лекцияләре, практик дәресләре үтә кызыклы булганлыктан, яшьләр аңа тартылалар иде. Дистәләгән студент һәм аспирантлар аның фәнни мәктәбе аша үттеләр, зур гыйльми дәрәҗәләргә ирештеләр. Миркасыйм аларга карата үтә таләпчән иде.
Һәм аларның күбесе җитәкчеләренең фәнни традицияләрен дәвам итәләр. Миркасыймның университетка һәм факультетка ярдәме зур иде. Ул баштарак деканның фән эшләре буенча урынбасары, аннан соң университетның укыту эшләре буенча проректоры булды. Беркайчан да иҗтимагый эшләрдән дә читтә тормады. Кирәк вакытта студентлар белән колхоз эшләренә чыкты, җәмәгатьчелек алдында лекцияләр укыды. Гомумән, ул халык белән һәрвакыт тыгыз элемтәдә булды. Мәгълүм ки, 1979 елны, тарих-филология факультеты икегә бүленеп, мөстәкыйль тарих һәм филология факультетлары барлыкка килде. Миркасыйм факультетыбызның аякка басуына зур өлеш кертте. Яңа факультетта ул революциягә кадәрге СССР тарихы кафедрасы мөдире булып, аннан соң аны Татар тарихы кафедрасы дәрәҗәсенә күтәрә алды. Шушы өлкәдә берничә яңа юнәлеш булдырып, тиешле белгечләр әзерләде. Алар арасында Искәндәр Гыйләҗев аның иң ышанычлы ярдәмчеләреннән булды. Ул бүген дә аның традицияләрен дәвам итә. Сүземне башлаганда ук, мин аның тормыш юлы күз алдымда булды дип язган идем. Чыннан да шулай. Без һәрвакыт аралашып, фикер алышып яшәдек. Безнең арада күп мәсьәләләр буенча бердәмлек була килде. Милләтебезнең үткәне генә түгел, бүгенгесе һәм киләчәге борчый иде безне. Без шушы мәсьәләләр турында озаклап сөйләшә торган идек. Бервакыт факультетта, нишләп соң әле шушы кадәр күренекле һәм актив шәхес партиядә түгел, дия башладылар. Анда керүнең киләчәк үсеш өчен кирәк булуын ул үзе дә бик яхшы аңлый иде. Һәм менә җыелышта аны партиягә кабул итү бара. Тиешле процедуралар узып, сөйлисе кешеләр аның партия әгъзасы булырга лаеклы икәнлеген әйткәч һәм, үзенең чыгышын тыңлаганнан соң, ул бертавыштан кабул ителде. Миркасыйм минем янымда, ике кулы белән башын тоткан, башым авырта, ди. Мин аның хәлен җиңеләйтү теләге белән, шаяртып: "Менә, Миркасыйм, партиягә керүеңә әле биш минут та үтмәгән, башың авырта башлаган. Менә ничәмә еллар партия сафларында булганнарның хәлләрен аңларсың хәзер", - дидем. Икебез дә көлештек. Гомумән, без шактый аралашып яшәдек. Гаиләләребез белән бер-беребезнең фатирларында да, дачаларда да очраша идек. Җырмоң - һәрвакыт безнең юлдашыбыз. Ул борынгы халык җырларын ярата иде. Фәридә апа Кудашева, Илһам Шакиров, Габдрахман Рәхимкулов, Флёра Сөләймановаларның җырларын бигрәк тә яратып тыңлый иде. Әмма ничек кенә булмасын, Миркасыйм - беренче чиратта фән кешесе. Берсе артыннан берсе чыгып торган фәнни хезмәтләре, бигрәк тә аның Җучи Олысы ханнары ярлыкларына багышланган хезмәтләре аны Көнчыгышны өйрәнүче галимнәрнең иң күренеклеләре рәтенә чыгарды. Халыкара эшчәнлеге, чит ил галимнәре белән багланышлары аның дөньякүләм танылган галим булуын раслады. Татарстан Фәннәр академиясенең Шиһабеддин Мәрҗани исемендәге Тарих институтында Миркасыйм Госманов исемендәге Алтын Урда үзәге ачылып, шушы зур галим традицияләрендә үз эшчәнлеген дәвам итүе дә - моның ачык мисалы. Миркасыйм һәрвакыт оптимист иде. Беркайчан да төшенкелеккә бирелмәде. Һәм алай гына да түгел, үлемнән курыкмый иде. "Берәү дә бу дөньяда мәңгелек түгел, вакыты җиткәч, барыбыз да китәчәкбез. Мин исә үзем бу дөньядан җитмештән узып, егетләрчә китәргә теләр идем", - ди торган иде ул.
Әйе, милләтебез өчен зур эшләр башкарып, аның хөрмәт-ихтирамын казанып, мәңгелеккә китте. Авыр туфрагы җиңел, урыны җәннәттә булсын иде! Нурмөхәммәт Хисамов Ул - күпкырлы уникаль шәхес. Хисамов - тирән хисләргә бирелеп рәхәтләнеп укырдай шигырьләр, моңсуланып тыңлардай җырлар авторы. Аларның һәрбер иҗегенә генә түгел, хәтта хәрефләренә дә моң сеңгән. Шуңа күрәдер аның шигърияте җырдай агыла. Бу талантлы шәхес - шагыйрь генә түгел, зур галим дә. Аның фәнни хезмәтләре укучыны тарих төпкеленә җиткерә, халкыбызның күп гасырлар буена барлыкка килгән әдәби мирасын, аның аркылы бөек тарихыбызны милләтебезнең үзенә кайтарып бирә. Кол Галинең "Кыссаи Йосыф"ын җентекләп тикшерүе үзе генә дә ни тора. Композитор Нәҗип Җиһанов, әсәрнең шигъри аһәңенә таянып, симфония тудырган. Йосыф-Зөләйха симфониясе халык тарафыннан яратып кабул ителгәннән соң, Хисамов композиторга бу әсәр өчен үзе язган көйне пианинода уйнап күрсәтә. Алар моңы аваздаш булып чыга. Әгәр дә мин Нурмөхәммәт Хисамовның табигый сәләтен нәкъ менә Кол Гали, аның мәшһүр әсәре кузгатып җибәргән дисәм ялгышмамдыр. Бу әсәр аның туган йортында күп мәртәбәләр яңгырамаган, аның яшьлек елларында ук күңеленә сеңмәгән булса, бәлки, романтик рухлы Хисамовтай шагыйрь барлыкка да килмәс иде. Хисамовның иҗат юлы әнә шулай малай чагыннан ук башлана. Аның "Дуслык" шигъри җыентыгында басылып чыккан шигырьләре дә әнә шул олуг кыйсса рухы белән нурланган. Бу шәхестә шагыйрь һәм галим бер үк вакытта ярала башлаганлыгын күрү әллә ни авыр түгел. Ул нәкъ шушы кыйсса аркылы шигъри рухлы галимгә әверелгән. Кыйсса, гомумән аның авторы Кол Гали, Хисамовның гомерлек юлдашына әверелгән. Мәскәү шәһәрендә яклаган кандидатлык диссертациясе - аның фәнни эшчәнлегенең чишмә башы. Әйе, Нурмөхәммәт Хисамов - романтик рухлы һәм нечкә күңелле шигъри җанлы кеше. Юкка гына аның иҗаты әдипләребезне барлауга, аларга тирән анализ ясауга багышланмагандыр. Аның әдәби эшчәнлеге Кол Гали, Дәрдемәнд, Тукай, Сәгыйть Рәмиев кебек әдәбиятыбызның асылташларын барлыкка китергән шәхесләргә багышланган. Ул Совет заманында буржуаз пессимист дип бәяләнгән Дәрдемәндне өр-яңадан ачты, аның тирән фикерле философ-шагыйрь икәнлеген беренчеләрдән булып күрсәтә алды дисәм, һич кенә дә ялгышмамдыр. Аның шушы даһи затка багышланган хезмәтләре Дәрдемәнд тудырган әсәрләрне бөтен тулылыгы белән нәшер итүгә юл ачты. Чыннан да, бу эш бик кирәк иде. Чөнки ул да Совет чорында шундый ук буржуаз милләтче әдипләр исемлегендә булды. Хисамов исә аны Тукай белән мөнәсәбәтләрен күрсәтү рәвешендә анализлый. Рәмиев Тукай кебек үк моң иясе булган. Аның "Милли моңнар"ын аларның уртак иҗат җимеше дип карарга да була. "Ишеттем мин кичә берәү җырлый". Ә ул берәү - аның дусты - күрше бүлмәдә яшәүче Сәгыйть Рәмиев. Тукайның йөрәген нәкъ менә аның җырлавы тетрәтә, аны тарихыбызның һич кенә дә җиңел булмаган бормалы юлларына алып керә. Чыннан да, моңыбызга шанлы тарихыбыз сеңгән. Шул тарихның Рәмиев җырында җанлануы Тукайның искиткеч шигъри юлларын тудырган. Әйтерсең лә Тукай тик әнә шул моң артыннан гына ияреп барган. Ләкин мондый тоемлау ул бөек шагыйребез кебек гениаль шәхесләргә генә хас.
Хисамовның иң яраткан шагыйрьләренең берсе 
- Габдулла Тукай 
- Дәрдемәндне олуг шагыйрь буларак бәяләгән. Тукайның кайбер шигырьләре юкка гына "Дәрдемәнд" исеме белән тамгаланмагандыр. Тукай 
- Нурмөхәммәт өчен үзе бер могҗиза. Ул аны гениаль шәхес рәвешендә шәрехли алган, аның иҗатына тирәнтен бәя биргән. Нурмөхәммәт Хисамов бу ике бөек иҗатчыны чагыштыра, алар арасындагы уртаклыкларны эзли һәм таба. Аның язганнарын укыганда, Рәмиев иҗатының бүгенге көнгә кадәр рәнҗетелеп килүенә инанасың. Юк, юк шул бездә бөекләребезнең кадерен белү. Исән чакларында түгел, хәтта үлгәч тә. Тукай 
- Хисамов өчен бөекләрдән дә бөек. Ә Рәмиев аның янәшәсендә. Нурмөхәммәт бер үк вакытта җәмәгать эшләрендә дә актив катнаша. Аның шушы эшчәнлеге бөтен тулылыгы белән Галимҗан Ибраһимов исемендәге Тел, әдәбият һәм тарих институтында эшли башлагач ачыла. Ул мондагы галимнәр белән һәрвакыт аңлашып, аларның яшенә дә, картына да тиешле игътибар күрсәтеп яши. Ул бигрәк тә вакытында шушы институтның директоры булган профессор Мидхәт Кәрим улы Мөхәррәмовка рәхмәтле. Нурмөхәммәт шушы олпат галимнең кешеләргә карата ихтирамлы мөнәсәбәтен үзенә өлге рәвешендә кабул иткән. Аны Мөхәррәмов институтның партоешма җитәкчесе итеп тәкъдим итә. Алар күп еллар иңгә-иң коллективның эшен җитәклиләр. Шушы вакытларда тупланган тәҗрибә Хисамовка үзе директор итеп билгеләнгәннән соң да бик кирәк була. Әгәр дә институт ул җитәкләгән елларда тулысы белән татулык һәм аңлашып яши торган фәнни коллективка әверелде дисәм хата булмастыр. Аның фәнни хезмәткәрләрнең эш һәм яшәү шартларын яхшырту юнәлешендәге адымнары 
- Мөхәррәмов башлап җибәргән эшләрнең дәвамы. Институт хезмәткәрләренә биш ел эчендә биш фатир алып бирә алу аңа җиңел булмагандыр. Хисамов - милләтпәрвәр шәхес. Ул һәрвакыт халык белән аралашып тора. Бик еш туган якларында була. Андагы төрле чараларда катнашып тора. Бу кешегә Аллаһы Тәгалә бетмәс-төкәнмәс иҗат мөмкинлекләре биргән. Алай гына да түгел, ул мөмкинлекләрне гамәлләштерүгә дә юл ачкан. Һәм бу мөмкинлекләр һич кенә дә саекмый. Аның дистәләгән китаплары, йөзләгән мәкаләләре дөнья күрә тора. Нурмөхәммәт Хисамов исеме әдәбият һәм аның тарихы битләренә уелган. Разил Вәлиев Аның турында аз да, күп тә язып була, кыскасы, берничә сүз белән генә әйтсәк, ул - талантлы шагыйрь, актив җәмәгать һәм дәүләт эшлеклесе.
Ә инде тәфсилләп язсак, ул эшләгән эшләрне бер-ике җөмләгә генә сыйдырып булмый. Чөнки ул - күпкырлы, халкыбыз, Татарстаныбыз өчен ничәмә-ничә еллар дәвамында зур һәм нәтиҗәле эшләр башкарган һәм хәзер дә уңышлы рәвештә эшләүче шәхес. Аның үсеш юлы, Аллаһы Тәгалә биргән талантларының ачылышы һәм гамәлләшүе һәммәбезнең диярлек күз алдында булды. Ул эчке дөньясы романтик рух белән сугарылып дөньяга килгән. Аның шигырьләренең күбесе юкка гына җырга әверелмәгән. Чөнки алар тирән хискә, бай һәм фаҗигале тарихыбызга нигезләнгән. Нәкъ менә шунлыктан алар онытылмас рәвештә җырлана торалар. "Таң җыры" ничәмә-ничә җырчы тарафыннан яратып башкарыла. Аның "Сөембикә"се генә дә ни тора! Ул ханбикәнең үз язмышы гына түгел, халкыбызның ачы язмышы, фаҗигасе рәвешендә кабул ителә. Тарихка мөрәҗәгать итү Разилнең әдәби иҗатында гына түгел, көндәлек тормышында да чагылыш таба. Китапка булган мәхәббәте ул - аның туган халкына, аның тарихына мөнәсәбәте. Республикабызның Үзәк китапханәсе ул җитәкчелек иткән елларда милли рух белән сугарылды, халкыбызның яраткан мәдәни һәм фәнни үзәгенә әверелде. Китапханә дөньяның бик күп мәдәни үзәкләре, шул исәптән АКШ Конгресс китапханәсе белән тыгыз элемтәгә керде. Нәтиҗәдә республикабызда чыккан бик күп китаплар анда барып ирешәләр. Ә китапханә исә үзе татар тарихына багышланган китаплар һәм кулъязмалар белән тулыландырыла. Анда төрле сәбәпләр аркасында чит илләрдә гомер кичерүче милләттәшләребезнең төрле вакытларда дөнья күргән китаплары, моңарчы билгеле булмаган кулъязмалары туплана тора. Шуңа күрә бүген бу хәзинә йорты лаеклы рәвештә Милли китапханә дип атала. Разил Вәлиев башлаган эшне бүген, тулысы белән заман таләпләренә туры китереп, яңа буын җитәкчелек алып бара. Директорлыктан киткәч тә, Разил китапханә белән элемтәсен өзмәде, ул аның кайгыртучылар шурасы рәисе булып калды. Разил Вәлиевнең исеме республикабызның мөстәкыйльлек өчен барган данлыклы тарихына да ныклап уелган. Ул, - 1990 елдан ук республикабызның Югары Советы депутаты буларак, Татарстанның суверенлык Декларациясен кабул итүгә үз өлешен кертә алган шәхес. Шул вакыттагы стенограммаларда сакланган чыгышлары аның парламентта барган көрәшләрдә әзерлекле һәм тирән фикерле сәясәтче икәнлеген күрсәтә. Аларны укыганда, аның беркемгә дә дорфа бәрелмәстән, ләкин шул ук вакытта үз фикерен дәлилле үткәрә белүче тәҗрибәле сәясәтче икәнлегенә инанасың. 1992 елның 21 мартында үткәрелгән референдумда да, республикабызның Конституциясен кабул итүдәге парламент бәрелешләрендә дә ул үзен батыр көрәшче итеп күрсәтә алды. Зур тизлек белән чын мәгънәсендәге талантлы сәясәтчегә әверелде, Дәүләт Советының Президиум әгъзасы, Мәгариф, мәдәният, фән һәм милли мәсьәләләр комитеты рәисе итеп сайланды. Ул бүген дә шушы рәвештә армый-талмый милләтебезнең асылын саклап калу эшен алып бара. Бу, аның гаделлек нигезенә таянып эшләнгән телләр турындагы законны әзерләп, аны, парламент аша үткәреп, гамәлгә кертүдәге эшчәнлегендә бигрәк тә ачык чагылыш тапты. Анда республикадагы телләрнең тигез хокуклылыгы, татар телен гамәлләштерү максаты беренче урынга куелган.
Тик менә бу документ, никадәр тирән эчтәлекле булуына да карамастан, хәрәкәтсез ятарга мөмкин иде. Шунлыктан Разил Вәлиев җитәкләгән Комитет тарафыннан әзерләнгән аны гамәлгә кертү программасы зур әһәмияткә ия. Программа әле дә баетыла һәм тулыландырыла тора. Әлбәттә, бу һич кенә дә җиңел эш түгел. Татар теленең дәүләт теле статусына аяк чалырга тырышучылар артканнан-арта тора. Алар республиканың үзендә дә бар. Бигрәк тә "рус культурасы" дип аталган җәмгыять җитәкчеләре нык тырыша. Аларча, республикада татар теле берәүгә дә кирәкми, аны мәктәпләрдә укытуны тыярга кирәк. Шушы тарткалашулар кайвакыт мәхкәмә эшләренә дә әверелә. Бу гамәлләргә каршы торуда Разилдән, гомумән Дәүләт Советы җитәкчелегеннән, зур сабырлык һәм шул ук вакытта Россиянең үз законнарына, халыкара нормаларга таяна белү таләп ителә. Гомумән, Разил Вәлиевнең эшчәнлеге бүгенге милли яшәешебезнең нигез ташларына һөҗүмнәр арткан шартларда бигрәк тә зур әһәмияткә ия. Ул хаклы рәвештә милләтебезне, аның мәдәниятен, телен, гореф-гадәтләрен саклап калуны дәүләтчелегебезнең мөстәкыйль рәвештә аякка басуының нигезе дип саный. Россия Дәүләт Думасы милли мәдәнияткә һәм мәгарифкә каршы булган берсеннән-берсе яманрак документлар кабул итә тора. Шушы шартларда боларга һәрдаим ныклы дәлилләр белән каршылык күрсәтергә туры килә. Бу - парламент эчендәге эшчәнлек яисә ниндидер документлар әзерләү генә дә түгел. Разил Мәскәүгә барып, Думада, әнә шул карарларны кабул итүчеләр белән күзгә-күз карашып, алар белән бәхәскә керә белә. Алай гына да түгел, күп вакыт үзенең хаклыгын исбатлый да ала. Ни кызганыч, парламент кәнәфиләрендә утыручыларның шактые бу эшләрдән читтә тора. Алар кайчакта әлеге проблемаларның бар икәнлеген дә белмиләр. Шунлыктан аларга рәсми трибунадан да, комитет утырышында да эшнең никадәр әһәмиятле икәнлеген исбатлау таләп ителә. Разил бу эшне җиренә җиткереп башкара белә. Ул моның белән генә чикләнми, даими рәвештә халыкның үзе белән аралаша. Аның һәм ул җитәкләгән комитет әгъзаларының булмый калган районнары юктыр. Бу - рәсми очрашулар гына түгел, ә халыкның үзе белән турыдан-туры аралашулар да. Разил өчен болары бигрәк тә әһәмиятле. Чөнки аның өчен һәрвакыт гади кешеләрнең моң-зарлары, аларның яшәү шартлары беренче урында. Бу - аның тормыш кагыйдәсе. Ул үз фикерләрен газета-журналлардагы мәкаләләре, радио һәм телевидениедәге чыгышлары аша да дәлилле рәвештә җиткерә белә. Мин Разил белән аралашып яшим. Без аның белән бергә шактый күп эшләр башкардык. Мин Бөтендөнья татарлары конгрессы җитәкчесе булып эшләгән елларда Россиянең татарлар күпләп яшәгән төбәкләрендә, Төркиядәге, Америкадагы, Финляндиядәге милләттәшләребез белән бергәләшеп аралаша, уртак гамәлләр кыла идек. Шунысы игътибарга лаек: аны белмәгән татар бик сирәк. Татарлар аның әдәби иҗаты белән яхшы танышлар. Аның шигырьләрен яттан белүчеләр, җырларын башкаручылар хәтта чит илләрдә дә аз түгел. Мәсәлән, Төркиядә яшәүче Гөлтән Ураллы тарафыннан безнең өчен Истанбул каласында оештырылган концертта аның "Сөембикә"се яңгырады. Аның җырларын Венера Ганиева башкаруында Франция, Кытай, Төркия, Австралия тамашачылары да яратып тыңлады. Разил - бәхетле кеше. Чөнки ул 
- Аллаһы Тәгалә тарафыннан бирелгән күпкырлы сәләтен бөтен тулылыгы белән халкыбызга хезмәт итүгә багышлый алган шәхес.
Алты чакырылыш рәттән Татарстан парламентына депутат булып сайлануы аның сәясәтче буларак халык ышанычын тулаем аклавын күрсәтсә, хаклы рәвештә республикабызның Габдулла Тукай бүләгенә һәм Татарстанның халык шагыйре исеменә лаек булуы әдәбияттагы казанышлары турында сөйли. Равил Фәйзуллин Бүгенге көнне татар дөньясында бу язучының исемен, аның иҗатын белмәгән кеше юктыр. Мин аның иҗатына бәя бирүне максатым итеп билгели алмыйм. Бу эшне әдәбият галимнәре башкара тора. Фәйзуллин иҗатына багышланган курс һәм диплом эшләре һәм диссертацияләр дә язылды. Һәм әле киләчәктә дә язылачак. Бу кешенең җәмәгать эшләре, Югары Совет депутаты булып торган, республикабыз өчен иң җаваплы 90 нчы еллардагы гамәлләре, парламент трибунасына чыгып сөйләгән ялкынлы чыгышлары әле дә замандашлары хәтерендә. Кайчандыр Язучылар союзының иң яшь әгъзасы, Әлмәт бүлеге җитәкчесе бүген Татарстанның халык язучысы, Тукай премиясе лауреаты һәм башка бик күп титул һәм бүләкләр иясе буларак танылды. Мин аның иҗаты белән һәрвакыт кызыксынып торам. Хәер, андыйлар миннән башка да шактый. Ләкин мин, алардан аермалы буларак, аны студент чагыннан ук беләм. Без Казан университетының тарих-филология факультетында укып белем алдык. Мин тарихчы, ә ул - татар теле һәм әдәбияты бүлеге студенты. Һаман да Балык Бистәсе районы Балтач (Юлсубино) авылыннан килгән гап-гади авыл егете. Тик ул баштарак кына шушы рәвештә кабул ителә иде. Бик тиз арада курсташлары арасыннан үзенең активлыгы, әдәби сәләте белән аерылып тора башлады. Ул үзен студент елларында ук шагыйрь итеп таныта алды. Мин, факультетыбызның комсомол секретаре буларак, аңа һәм башка талантлы яшьләргә игътибарымны юнәлттем. Университетны тәмамлап, һәрберебез үз хезмәте белән яши башлагач та, безгә шактый күп аралашырга туры килде. Бигрәк тә үткән гасырның 90 нчы еллары, Равилнең депутат вазифаларын башкарган вакытлары исемдә калган. Без аның белән очрашкалап, аның депутат мөнбәреннән сөйләргә тиешле чыгышларын, аның республикабыз суверенлыгы өчен төп моментларын ныклап билгели торган идек. Ул шушы елларны үзенең бөтен эшчәнлеген, шул исәптән шигъриятен, республикабыз хокукларын яклауга багышлады һәм күренекле сәясәтчегә әверелде. Безнең дустанә мөнәсәбәтләребез нәкъ менә шул елларны ныгыды. Ул үзен халкының турылыклы улы, аның тарихы белән горурланып яши торган шәхес итеп күрсәтә алды. Һәрвакыт оптимист, киләчәккә зур ышаныч һәм өмет белән яшәде һәм яши дә. Бу аның шигъриятендә чагылыш тапты. Бер-бер артлы чыгып барган шигырь китаплары нәкъ шундый рух белән сугарылган. Аларның кайберләрен миңа да ирештерә иде ул. Аның белән Оренбург өлкәсенә Муса Җәлилнең туган авылы Мостафага баруыбыз хәтеремдә. Андагы берничә очрашу сизмәстән шагыйрьнең иҗат кичәсенә әверелеп китте.
Авыл яшьләре Җәлилнең иҗаты, тормыш юлын гына түгел, Равил Фәйзуллинныкын да бик яхшы беләләр булып чыкты. Сәхнәдә яңгыраган җырлар аның шигырьләре белән үрелеп барды. Аның сүзләренә язылган җырлар да яңгырады. Равилне башка урыннарда да шулай зурлап кабул итәләр, аның шигырьләре белән рухланалар. Аларына шаһит булгаларга туры килде миңа. Равил мунча ярата. Без аның белән берничә ел рәттән КОМЗның ябык бассейнлы мунчасына йөрдек. Йөзү, чабыну буенча аңа тиңнәр юктыр. Ул чаба башласа, аңа түзеп булмый, ләүкәдән тизрәк ычкынып, бассейнга чумарга тырышасың. Аннан соң инде рәхәтләнеп чәй эчү, чәй янындагы әңгәмәләр. Безнең кагылмаган тема калмый торган иде. Ил, республика, татар язмышлары белән гадәти көндәлек тормыш хәлләре, боларның барысы турында да бәйнә-бәйнә сөйләшә идек. Фәйзуллиннар тарих белән бик кызыксына. Бу очракта мин аның улы Алмазны да истә тотам. Ул безнең факультетны тәмамлады. Минем җитәкчелегемдә диплом эше язып яклады. Гомумән, ул сәләтле, төрле талантларга ия шәхес булып өлгерде. Бүген, Мәскәүдә Татарстан вәкиллегенең җаваплы хезмәткәре буларак, милләтебез өчен зур эшләр башкара. Күрәсең, аңа болар әти-әнисеннән күчкәндер. Алма агачыннан ерак төшми, диләр. Алмазның уңышларын күреп, мин моның шулай булуына инанам. Әнисе дигәннән, аның белән без бер курста укыдык. Ул татар бүлеген тәмамлады. Сүз Миңлебикә ханым, шигърияттә Бикә Рәхимова булып танылган шагыйрә турында бара. Без аның белән студент елларыннан башлап, соңгы көннәренә кадәр аралашып тордык. Чын милләтпәрвәр шәхес иде ул. Милләтебезнең, республикабызның бүгенгесе һәм киләчәге өчен борчылып, янып яшәде. Һәм болар барысы да шигъриятендә дә чагылыш тапты. Равилнең бәләкәй улы да үзе кебек үк татар җанлы булып өлгереп килә. Ул күп вакытын урманда Аккош күлендәге йортында үткәрә. Аның күпчелек шигырьләре шунда туа. Яз җитү белән, ел саен миңа каен суы җибәреп тора. Монысы өчен дә рәхмәт аңарга. Гомумән, ул - бик бәхетле кеше. Чөнки аңа Аллаһы Тәгалә күптөрле сәләтләр генә түгел, аларны милләтебез файдасына тормышка ашыру мөмкинлекләрен дә биргән. Ул әле тулы көчендә, иҗатының иң югары ноктасына күтәрелгән вакытын кичерә. Мин аңа исәнлек-саулык һәм озын-озак бәхетле тормыш кичерү теләгендә калам. Бу шулай булыр да, Иншалла! Нурихан Фәттах Олуг әдип Нурихан Фәттах безнең арабыздан киткән булса да, аның изге гамәлләре һаман да яши килә. Язган әсәрләре һаман халкыбызга хезмәт итә. Кайсы гына китапханәгә кермә, аның китапларын күрәсең. Алар инде, күрәсең, укучылары күп булу сәбәпле, шактый таушалганнар. Тик андагы фикерләр генә искерми дә, таушалмый да. Аларны укыганда, ул үз әсәре атамасындагыча итеп, "Сезнеңчә ничек?" дип сорый кебек тоела.
Әйе, ул һәрвакыт бәхәстә булды. Үзе белән дә, укучылары белән дә. Гомумән, дөнья белән. Алай гына да түгел, галиҗәнап тарихның үзе белән. Монда инде ул, сезнеңчә ничек, дип түгел, минемчә менә шулай дип, зур фәнни фикерне дәгъва кыла килде. Әдип бер көнлек әсәрләр язу белән мавыкмады. Ул тарихыбызны иңләп, аның чоңгылына төшеп, татар халкы тормышын тирәнтен аңлап язды. Шунлыктан аның таланты милли горурлык хисләре белән сугарылган. Аның тарихи әсәрләре - галимнәр фикеренчә, кулъязма һәм рәсми архив чыганакларына таянып язылган. Нурихан Фәттах - чын мәгънәсендәге зур галим. Дөрес, фәнни дәрәҗәләре юк. Ул аларны кирәксенмәде дә. Тик менә күп мәсьәләләрдә ул кайбер галимнәрдән югарырак тора. Моның өчен аның рус телендә язылган "Язык богов и фараонов" китабын ачып карау да җитә. Юк, кечкенә генә хата җибәрдем. Чөнки ачсаң, аннан тиз генә аерыла алмыйсың, галимнең фәнни лабораториясенә кереп батасың. 21 битлек исемнәр күрсәткече, 5 битлек этнонимнар исемлеге һәм башка ярдәмчел материаллар үзләре генә дә ни тора! Бу берничә диссертациягә тиң хезмәттә меңләгән исем вә атамалар бертуктаусыз хәрәкәттә. Автор аларны чагыштыра, төрле яклап анализлый һәм шуның нәтиҗәсе буларак үз фикерен булдыра. Әйтик, аның борынгы этрускларга караган Фест дискын (тәлинкәсен) тикшерүгә багышланган хезмәте, моңа кадәр бу могҗизага булган карашларны юкка чыгаруга багышланган. Ләкин аның фикерләре бәхәсле диючеләр булыр. Бардыр, булсын да. Тик менә андыйлар, нигәдер, Нурихан Фәттах белән бәхәсләшмиләр. Югыйсә моның өчен тулы мөмкинлек бар. Китап 1999 елда рус телендә 3 мең тираж белән чыккан. Аны теләсә кем алып укый, риза булмаса, автор белән бәхәскә керә ала. Керсен. Һәм авторның "Сезнеңчә ничек?" дигән соравына җавап бирсен. Бәлки, авторның рухы шуны көтәдер. Ничек кенә булмасын, шунысы бәхәссез: аның фикерләре профессиональ тарихчы вә филологларга да зур этәргеч булып торалар. Чөнки аларны әйләнеп үтеп тә, санашмый да булмый. Нурихан Фәттахның әдәби әсәрләре махсус тикшерүләргә лаек. Әлбәттә, мин әдәбият тәнкыйтьчесе түгел һәм Нурихан Фәттахның киң колачлы эшчәнлегенә бәя бирергә җыенмыйм. Минем өчен шунысы гына бәхәссез: аңа тулы бәя бирү бүген, бәлки, әле мөмкин дә түгелдер. Шулай булмаса шушы затлы шәхеснең 70 еллыгын зур тантана итеп үткәрмәгән булырлар иде. Ул вакыт мин Бөтендөнья татар конгрессының Башкарма комитеты рәисе идем. Шушы хәлне күреп, аның иҗат кичәсен, дөресрәге, фәнни эшчәнлегенә, бигрәк тә әнә шул Фест дискына багышланган утырышны Конгресс бинасында үткәрик, дигән тәкъдим керттем. Моны күпләр хуплап каршы алды. Тик менә аның үзен күндерү һич кенә дә җиңел булмады. Киреләнде дип әйтер идем, ул андый кире кеше түгел. Тыйнаклык күрсәтте дип әйтер идем, ул, дөресен әйтергә кирәк, үз бәясен үзе белә килде. Бәлки, ул мондый инициативаның югары дәүләт органнарыннан чыккан булуын көткәндер? Күрәсең, шулайдыр. Рәнҗегән булуы да ихтимал. Ләкин ул моны һичкемгә дә сиздермәде. Чөнки ул горур кеше иде.
Дөресен әйтергә кирәк: бу утырышта катнашучылар шушы олы шәхескә, аның фәнни хезмәтләренә, әдәби әсәрләренә дә зур бәя бирделәр. Мин үз чыгышымда адәм баласына тиешле бәяне үзе исән чагында бирергә кирәклеген ассызыкладым. Инде менә ул фани дөньядан киткәч тә, мин аның бөек шәхес булуын тагын бер кат кабатлыйсым килә. Кайвакыт, ничек соң әле Башкортстанның бер төбәгеннән чыгып, билетсыз, кача-поса Казанга килеп чыккан малай шундый зур уңышларга ирешә алган икән дип уйлап куясың. Күрәсең, моның сәбәбе - аның ата-анасы биргән зур сәләтнең уңдырышлы татар җиренә төшүендәдер. Халкын, аның тарихын чын күңелдән ярата белүендәдер. Күрәсең, шулайдыр. Әлбәттә, башка сәбәпләр дә булгандыр. Аларның берсе, - һичшиксез, аның Руфина ханым белән матур тормыш кора алулары. Икенчесе - аның һәрвакыт теләктәшләре табыла килүе. Һәм инде һәрвакыт халкы белән бергә булуда, халык мәхәббәтен яулый алуда. Ничек кенә булмасын, мин аны бәхетле язмышлы кеше дип саныйм. Чөнки ул барлык мөмкинлекләрен, үзенең күпкырлы талантын, үткен каләмен татарның киләчәгенә юнәлтә алды. Ул - оптимист, татарның мәңгелегенә инанган, аның бүгенгесенә җаны-тәне белән хезмәт иткән шәхес. Моннан бәхетлерәк язмыш булуы мөмкинме соң? Юк, андый язмыш теләсә кемгә бирелми. Моңа минем иманым камил. Җәмит Рәхимов Сүз Шөгер төбәгендә Шушма суын эчеп, аның искиткеч табигате белән хозурланып, дөнья мәйданына чыккан күренекле язучы, тарихчы һәм журналист турында бара. Керкәле мәктәбендә үткәрелгән "Рәхимов укулары" нәкъ аның иҗатына багышланган. Республикабызның төрле төбәкләреннән җыелган татар теле укытучылары һәм укучылары белән зал тулы. Бу аңлашыла да, чөнки Җәмит Рәхимовның исеме тарихыбыз битләренә мәңгегә уелып калды. Шушы Шөгер егете йөзләгән әдәби әсәрләр һәм публицистик мәкаләләр язды. Аларны бүген ныклап өйрәнәләр һәм өйрәнәчәкләр дә. Ул киң җәмәгатьчелеккә күбрәк милли азатлык көрәшен башлап җибәргән каһарман Батыршага багышлаган романы белән мәгълүм. Аны укыган һәрбер татарның йөрәгендә милли хисләр уяна, тарихыбызга ихтирамы арта. Җәмит Рәхимовны чын мәгънәсендә күренекле тарихчылар исемлегенә кертеп була. Ул иҗат иткән елларда аның кебек Шөгер ягы авылларын тикшерүче кешеләр әллә ни күп түгел иде. Ул, Мәскәү, Ленинград, Казан архивларын ныклап тикшереп, тиешле материаллар туплап, аларны өйрәнеп, авылларыбыз тарихын язды. Акрынлап җәелеп килә торган авыллар тарихын язуга юл ачучыларның беренчеләреннән булды. Җәмит әсәрләрендә авыллар тарихы хәтта дистәләгән тарихи шәхесләр язмышы гына түгел, нигездә, ил язмышы, татар язмышы тасвирлана. Нигезле фактлар тезмәсе халкыбызның зур авырлыклар кичереп, берсеннән-берсе авыр фаҗигаләр аша үтеп, горурлыгын, милли йөзен саклап кала алуы турында сөйлиләр. Шөгер ягы ул - батырлар җире. Моннан Советлар Союзы Герое исеменә лаек булган җиде батыр чыккан. Ул - халкыбызга күп галимнәр, язучылар, шагыйрьләр үстереп биргән җир.
Татар нефтенә юл ачкан җир дә ул Шөгер. Җәмитнең иҗатында боларга да лаеклы урын табылган. Гомумән, Рәхимовның һәрбер әсәре Шөгеребезгә, аның тирәсендәге авылларга карата изге хисләр белән сугарылган. Аның әсәрләрен укыганда, туган табигатебез гүзәллеге күз алдына килеп баса. Хәтерлим: бабабыз Шәйхетдин шушы җирнең шифасы турында сөйли иде. Имештер, монда яшәгән кешеләрнең озын гомерле булуы шушы җирнең изгелегеннән. Мондагы кешеләр бернинди чиргә дә бирешмиләр. Аларга җир үзе дәва һәм шифа биреп тора. Шушыларны сөйли-сөйли, бакчабыз буенда челтерәп аккан инешебезгә терәлеп үскән калын әрекмәннәрнең тамырларын иске чалгыдан ясаган үткен пычагы белән чистартыр, аны инеш суында чайкап алыр иде дә, мә әле, улым, ашап җибәр, моннан да файдалы ризык юк дип, кулыбызга тоттырыр иде. Шул еллардан соң Шушма елгасы аша Кама вә Иделгә, шушы дәрьялар аша Каспийга инешебезнең никадәр суы аккандыр. Инде шул бабабызның дөнья куйганына да шактый вакыт үтте. Атасы Таһретдин без белгән җиде бабабыз белән бер зиратка җирләнде. Җәмитнең дә ата-бабалары шушы зиратта җирләнгән. Җәмит үз әсәрләрен туган җиребезгә, аның искиткеч табигатенә, һичкайда булмаган гүзәл таулары, урман-болыннарына сокланып язган. Чыннан да, гүзәл безнең як. Аны юкка гына Татарстан Швейцариясе дип атамыйлардыр. Аңа дан җырласаң да, аны мактасаң да, сагынып искә алсаң да урынлы. Җәмит шулай эшләгән дә. Ул һәрвакыт Шөгергә безне тудырган һәм дөньяга чыгарган җир дип дан җырлады. Туган илгә, халкыбызга, телебезгә мөнәсәбәтләребез шунда яралуын укучыларына да җиткерә алган. Без Шөгерне үзебезгә татарлык нигезе салганы өчен яратабыз. Җәмитнең татарлыгы да шушы җирдә ныгыган. Өйләре Шушма елгасына терәлеп тора. Анда башка балалар белән су керү, балык сөзү, тау битләреннән юа, урманнарыннан хуш исле үләннәр, җиләк җыю дисеңме - болар барысы да аның хәтеренә сеңеп калган. Ул үзенең кыска гына гомерендә шул яшьлек елларын сагынып яшәде. Шөгер малайлары китапка тартыла иделәр. Без 
- Җәмит, күршебез Әсхәт, абыебыз Дамир белән 4-5 малай - атна саен тау бите буйлап тауның икенче ягында урнашкан битум заводы посёлогындагы китапханәгә йөри идек. Анда татарча китаплар күп иде. Аларның күбесе латин шрифтында. Безнең мәктәптә инглиз теле дәресләре булганлыктан, латиницадагы бу китапларга бик тиз ияләштек. Аларны өйгә бирәләр иде. Бер-беребезнең китапларын алмашып укыдык. Китапка мәхәббәт әнә шунда уянды бездә. Уку гына түгел, язуга да тартылдык. Җәмитнең беренче шигырь-язмалары әнә шул вакытларда ук туды. "Рәхимов укулары" аның иҗатына гына багышланмыйча, гомумән, туган җиребезгә дан җырлау, яшь буынны милли рухта тәрбияләү, аңа миллилек оеткысын салу нияте белән дә үткәрелә. Әйе, Җәмит Рәхимов - зур шәхес. Тик менә без әгәр дә аңа Аллаһы тарафыннан иңдерелгән талантын тормышка ашыруда хәләл җефете Галия ханымның уйнаган ролен махсус билгеләп үтмәсәк, бу һич кенә дә дөрес булмас иде. Әгәр дә аның тырышлыгы булмаса, бәлки, Җәмит данлыклы шәхескә әверелә дә алмас иде.
Галия ханым Шөгергә терәлеп торган Керкәле авылында туган. Аңа да милли рухны туган ягыбыз сеңдергән. Ул да Җәмит кебек үк милләтебезгә, аның тарихына турылыклы. Аларның өч уллары да милли рухта үскәннәр һәм туган ягыбызга турылыклы гомер кичерәләр. Галия ханымны хәтта ниндидер рәвештә Җәмитнең иҗатташы дип әйтергә дә була. Алар бергәләп Тукай, Мәрҗани, Дәрдемәнд кебек бөек шәхесләребездән үрнәк алып яшәделәр, иҗатлары аша тарихыбызга керә алдылар. Бу ике шәхес халкыбызның бөеклек чорларына сокланалар һәм, коллык упкынына дучар булганнан соң да, рухы сынмаганлыгына инанып яшиләр. Аларны һәрвакыт ил язмышы борчый килде. Галия ханым Җәмитнең вафатыннан соң да шушы эшне дәвам итә. Алар икесе дә заманында күпләр өчен ябык китап булган бөек шагыйребез Дәрдемәнд шигырьләре белән рухланып яшәделәр. Ни газизрәк - бу ватанмы? Аһ, туган каумем газиз! Ул мөкаддәс кан белән ул Изге сөткә ни җитәр! Сөт калыр, ватан китәр! Сөт калыр, ватан китәр! Җәмитне дә һәрвакыт шушы җитди сорау борчый килде: "Ни газизрәк - бу ватанмы, әллә туган кавемме?" Бер караганда мондый чагыштыру урынсызрак та кебек. Чөнки ил, Ватан - төрки-татарлар өчен газизнең дә газизе. Ничек инде Идегәй дастанындагы инде җыр булып киткән Идел-йорт безнең өчен газиз булмаска тиеш, ди? Икесе дә газиз, ләкин кавем, милләтебез газизрәк. Чөнки ул изге сөт белән сугарылган, аңа милләтебезнең җиңел булмаган тарихы сеңгән. Җәмит Дәрдемәнднең татар ватаны түгел, ә үзе яшәгән рус империясен күз алдында тотканлыгын бик яхшы аңлаган. Чөнки анда татарлар Мәҗит Гафури язганча, һәрвакыт үги бала булганнар. Монда шушы "туган кавем" гасырлар буе нужа чиккән, кан-яшь түккән. Әйе, шагыйрь өчен ул газизрәк. Җәмит өчен дә милләте газизрәк булды. Ул аның изге сөтен саклауга үз өлешен кертә алды. Ләкин Җәмитне һәрвакыт ил язмышы да нык борчый килде, ул да Татарстаныбызны ил корабы рәвешендә күрде. Нәкъ Дәрдемәндтәгечә: Шаулый диңгез... Җил өрәдер... Җилкәнен киргән кораб! Төн вә көндез Ул йөрәдер: Юл бара ят ил карап... Чыкты җилләр, Купты тулкын 
- Ил корабын җил сөрә!..
Кайсы юллар, Нинди упкын Тарта безне, җан сорап?! Җәмит татарның мәңгелегенә, аның Ватаны тернәкләнүенә зур өмет белән яшәде. Шул ук вакытта ул башка халыкларга да ихтирамлы булды. Төбәгебездә яшәгән рус, мордва, чувашларның язмышына да битараф булмады. Әсәрләрендә дә аларга зур урын бирә килде. Шөгер ягын милләтара дуслык үрнәге дип күрсәтә алды. Ул һәрвакыт халыклар дуслыгын, аларның аңлашып яшәүләрен алга сөрде. Шунлыктан аны илдә вакыты-вакыты белән ныгаеп, көчәеп киткән шовинистик дулкын борчыды. Ватанының, милләтенең патриоты буларак, тормышыбыздагы тискәре күренешләрне тәнкыйтьләде. Аның язмалары сүнмәс дәрт белән сугарылган. Алар яшь буынны киләчәккә зур өмет белән карарга чакыралар. Керкәле авылындагы "Рәхимов укулары"нда татар теле укытучылары эш тәҗрибәләрендә Рәхимов иҗатының ни рәвештә өйрәнелүе турында фикер алыштылар. Мәктәпләрдә милли телләрне укыту сәгатьләре көннән-көн кыскартылган шартларда да, балаларга татар телен ныклап иңдерү, әдәбиятыбызга карата кызыксынуны арттыру мөмкинлекләре хакында да төпле фикерләр белдерелде. "Укуларда" укучыларның катнашуы, аларның Рәхимов иҗатына багышланган чыгышлары Керкәле мәктәбендә үткәрелгән шушы чараның эчтәлеген тагын да баета төште. Чара бик яхшы оештырылган, аның нәтиҗәлелегендә бернинди шик юк. Анда катнашучылар шушы "укулар" дәвамлы булсын иде дигән теләкләр белән аерылыштылар. Мин дә нәкъ шундый теләктә калам. Шушы китапта телгә алынган, үткән гасырның 30 нчы елларында Румыниядә яшәп иҗат иткән татар шагыйре Мәхмүт Ниязи сүзләре Җәмит Рәхимовка карата да дөрес булыр. Милләтебезнең тернәкләнүе, горурлыгы арта баруы аның рухына да барып ирешсен иде. Әнвәр Шәрипов Сүзем күптән түгел дөнья күргән "Тукта, мизгел!" китабы һәм башка фәнни хезмәтләр авторы турында булыр. Әнвәрне студент чагыннан бирле беләм. Ул шул вакытта ук минем хәтеремдә тыйнак, сабыр кеше буларак кереп калган иде. Университетны бетереп, эшли башлагач, матбугатта берсе артыннан берсе мәгънәле һәм тирән эчтәлекле әсәрләре күренә башлавы, кандидатлык һәм докторлык диссертацияләрен яклап, зур галимгә әверелүе дә минем күз алдымда булды.
Дөрес, мин ул язганнарның барысын да укып бардым дип әйтә алмыйм. Ләкин милләтебезгә, аның әдәбият тарихына багышланган китаплары хакында үзе һәм башка галимнәр белән озаклап сөйләшкән чаклар бар иде. Китап әйтерсең лә авторның үз язмышын түгел, ә милләт язмышын тасвирлый. Ул, авылдан шәһәргә килеп, зур кыенлыклар аша алга үрмәләгән күпләрнең язмышы рәвешендә кабул ителә. Мин үзем аны ятимлектән биеклеккә үрләү кыйссасыдай кабул иттем. Китап кулга кергәч, Әнвәр минем күз алдымда өр-яңадан ачылды. Аны миңа биргәндә, ул, кереш өлешен укып чыга күр, диде. Ә мин аңа, кереш өлешен генә түгел, бөтенләй укып чыгармын, дидем. Һәм менә ял көнемнең берсен шуңа багышладым. Рәхәтләнеп укыдым, шигырьләрен дә укып чыктым. Китапның башка шуңа охшаш әсәрләрдән аерымлыгы, авторның эчке дөньясы, үз кичерешләре белән сугарылуына инандым. Аның шигырьләре дә - шуларның дәвамы, алар ихлас. Әнвәрнең бала чагы җиңел булмаган. Әтиләре Бөек Ватан сугышында һәлак булганнан соң, шул чордагы күпләр кебек, гомер буе "әти" сүзен әйтергә тилмереп яшәгән. Әнисе - тол калган хатын җилкәсендә дүрт бала. Ул көне-төне колхоз эшендә. Тол хатыннарның язмышын мин бик яхшы беләм. Безнең дә әтиебез фронттан кайтмады, өч бала әни карамагында калдык. Сугыш елларында бу хатыннарның тырыш хезмәтләре җиңүне якынайтты. Болар ул елларны алтын бәясендәге кешеләр иде. Ә менә сугыш бетеп, исән калган ирләр кайта башлагач, аларга көн бетте. Аларны төрле җәберләүләр, кимсетүләр артканнан-арта барды. Әнвәрнең язмаларында болар бөтен тулылыгы белән чагылыш тапкан. Әнисенә багышланган "Инәкәй" шигырендә аның гүзәл образы бөтен тулылыгы белән шәрехләнгән. Ул аны "Баш хәрефләр белән исемең язам" дип башлый һәм "мин бурычлы, ИНӘКӘЙ, синең алда" дигән сүзләр белән тәмамлый. Чыннан да, үзеңне давыллы еллар аша якты юлга чыгарган әниеңә ничек бурычлы булмыйсың? Без, сугыш чоры балалары, барыбыз да аналарыбызга мәңге бурычлы. Бу юлларны укыганда, хәтеремдә үз әниебез язмышы яңарды. Аны, Әминә Каюмованы, сугыш башлангач, Шөгер районының Түбән Чыршылы авылына мәктәп директоры итеп билгелиләр. Ул шунда ук өч колхозның уртак партоешма секретаре итеп тә сайлана. Ул да, Әнвәрнең анасы кебек үк, көне-төне эштә. Укыту яки колхоз эшләре генә түгел, халыкның рухи ныклыгын саклау вазифалары да укытучылар эше иде ул елларда. Аларга ачлык, фронттан бертуктаусыз килеп ирешкән үлем хәбәрләрен авыл халкы белән бергә кичерергә туры килә. Сугыш беткәч, аннан ирләр кайта башлагач, әниебез урыны да бер фронтовикка кирәк булды. Без янә Шөгергә кайттык. Әниебез мәктәптә укыта башлады. Мәктәп директоры Салих (фамилиясен әйтмим) исемле берәүнең аңа каныгулары, кимсетүләре әле дә күңелне әрнетеп тора. Тик менә андыйларга язмыш үз җәзасын бирми калмый икән. Бу кешенең дә соңгы көннәре хурлыклы булды. Хатыны белән күрше тавыгын урлаган җирләрендә тотылып, "Бур" кушаматы белән үткәрделәр алар соңгы көннәрен. Әнвәрнең анасы да күп рәнҗетүләргә, җәберләүләргә дучар ителгән. Хәер, ул гына да түгел. Бу - барлык тол хатыннарның да уртак язмышы. Хәләл җефетем Люциянең әнисе дә биш бала белән кала. Аның балаларында да шундый ук язмыш. Алар - ятимнәр.
Аларны үстереп тормыш юлына чыгарган анага хәтта пенсияне дә гомеренең соңгы елларында гына билгеләделәр. Әнвәрнең китабын укыганда, боларның барысы да күз алдымда булды кебек. Әнә шул тол хатыннар тәүфыйклы, игелекле, намуслы балалар үстереп тормыш юлына чыгардылар. Әнвәр бернинди ярдәмсез, үз көче белән Казан университетына укырга керә. Бу - аның тормышының иң якты еллары. Монда ул үзенең гомерлек дусларын, фикердәшләрен таба, укытучылары Хатип Госман, Ибраһим Нуруллин, Зәет Мәҗитов кебек күренекле галимнәрдән белем ала, алар белән аралаша. Аның шигъриятендә дә шул еллардагы кичерешләре, яшьлек мәхәббәте дә чагылыш тапкан. "Яшьлегемдә гүя яшен сукты - мин яр сөйдем", - дип яза ул. Һәм шушы мәхәббәтнең тирәнлеген болай билгели: "Шуннан соң ярты гасыр үтте, таба алмадым аңа тиңнәрне". Авторның мәхәббәткә багышланган күп шигырьләре җырга әверелгән. "Ага сулар, ага сулар, сулар салкынмыни ул? Иң беренче сөюләрем сүнәр ялкынмыни ул?" дигән сүзләр бар аларның берсендә. Тормышында ул андый тиңне таба һәм алар берсеннән-берсе матур кызлары Алия белән Гөлияне дөньяга китерәләр. Гомумән, китапны укыганда, шигъри дөньяның чынбарлыкка үрелеп баруын сизәсең. Авторның шул еллардагы кичерешләре, эчке дөньясы өр-яңадан ачылганлыгын тоясың... Намуслы хезмәт, җиңел генә бирелмәгән фән баскычлары, педагогик эшчәнлеге шулай ук аның шигырьләрендә дә чагылып китә. Ул да вакыты-вакыты белән рәнҗетү һәм кимсетелүләрне үз башыннан кичергән. Бу йөрәгем минем җәрәхәтле: Санап китсәң, күпме яра бар! Һәр авыр сүз йөрәк аша үтә, Һәрбер ялган, һәрбер усаллык Йөрәгемне минем яралый. Бу сүзләргә дә тирән эчтәлек салынган. Чөнки алар китап авторының җиңел булмаган тормышына, кичерешләренә нигезләнгән. Тик шулай да китапның эченә кереп киткәч, авторның бернигә дә карамастан алга баруына инанасың. Аның шигърияте, гомумән, тормышы кебек үк, саф хис һәм оптимистик рух белән сугарылганлыгын тоясың. Шушы авыл баласының ни рәвештә зур галим, әдәбият белгече, педагог һәм менә дигән шагыйрьгә әверелүен күрәсең. Әнвәр өчен милләт, аның үткәне һәм бүгенгесе беренче урында. Күпләрнең теше үтмәстәй Борынгы һәм Урта гасыр кулъязмаларына үтеп керә ул. Халкыбызның әдәби мирасын милләтебезнең үзенә кайтарып бирүгә зур өлеш кертә. Йосыф Баласагуни, Әхмәт Ясәви, Кол Гали, Сәйф Сараи, Мәүла Колый, Габдулла Тукай, Нәҗип Думави, Сирин, Галимҗан Ибраһимов һәм башка күренекле шагыйрьләребез һәм язучыларыбызга багышланган 130 дан артык мәкалә язган. Шушы шәхесләрнең кайберләрен ул махсус шәрехли. Казаныбызны баскыннардан саклап, шәкертләре белән бергә тигезсез бәрелештә һәлак булган Кол Шәрифне һәр татар белә. Әнвәрнең җыр итеп язылган бер шигырендә мондый юллар бар: Горур халкыбызның бәйсезлеген Җаның-тәнең белән якладың.
Ислам өчен шәһит булып киттең, Җәннәткә син аяк атладың. Кол Шәрифнең шушы каһарманлыгы мәгълүм булса да, аның үз заманының иң күренекле шагыйре икәнлеге караңгылыкта кала килде. Әнвәр аның әсәрләренең берничә нөсхәсен эзләп табып, хәрефен хәрефкә тикшереп нәшер итте. Шулай итеп, аның иҗатын халыкка кайтарып бирүгә үз өлешен кертте. Кол Шәриф хәзрәт - азатлыгыбызны яклау-саклауга үз гомерен биргән изге шәхес. Без аның 1550 елда шигъри юллар белән төрек солтаны Сөләйманга язган хаты булуын беләбез. Ул шушы хатында урыс баскыннарының Казанга 1549 елда ясаган һөҗүмнәре вакытында башкалабыз капкаларын саклап торган каһарманнар исемнәрен атый, аларга дан җырлый. Хәзрәт солтаннан ярдәм сорый, ләкин, ни кызганыч, уңай җавап ала алмый. Гәрчә бу Төркиянең Европаны дер селкетеп торган еллары булса да. Солтанга югыйсә Европага шом салуга, Вена капкасын шакуга караганда игътибарын Казанга юнәлтү күпкә хәерлерәк булыр иде. Бәлки, бүгенге тарихыбыз да башкачарак төс алыр иде. Солтан, Кол Шәриф хәзрәт үз-үзен аямастан дошман белән бәрелешкән вакытта, марҗа кочагында кала. Хәер, үткән эшкә салават. Казаныбызның егылуына сәбәп бу гына түгел, әлбәттә. Ул замандагы фаҗигабезнең әле ачылып бетмәгән сәбәпләре дә бар. Әнвәрнең эшләгән эше әнә шул кайгылы заманның безгә әлегәчә билгеле булмаган битләрен шәрехләүгә дә юл ача. Галим Урта гасыр әдәбиятына махсус урын биргән. Әнвәрнең юбилеена багышланган бер котлауда "Утыз Имәнине өйрәнмичә, гыйлем мөнбәренә кем менә?" дигән сүзләр бар. Чыннан да, әгәр мин Утыз Имәни аның фәнни эшчәнлегенең тамыры дисәм, ялгышмамдыр. Утыз Имәнинең иҗаты халкыбызга рухи ныклык, яшәү көче биреп торган. Аны коллык төпкеленнән чыгаруга зур өлеш керткән. Әнвәрнең шушы бөек шәхес иҗатына багышланган 18 еллык эзләнү, тикшеренүләр нәтиҗәсендә язылган диссертациясен яклаганда, Нәкый Исәнбәт, Гомәр Бәширов, Мөхәммәт Гайнуллин, Бакый Урманче, Рәфыйк Нәфыйгов кебек олпат затларның катнашулары юкка гына булмаган. Бу киң җәмәгатьчелегебезнең Утыз Имәни яшәгән чорга игътибары һәм аны яшь галимнең ни рәвештә яктырта алуы белән кызыксынулары турында сөйли. Бу язмам ниндидер рецензия яки авторның иҗатына бәяләмә түгел. Монда минем тик үз карашым, үз фикерләрем генә. Китапны укып чыккач, Әнвәр Шәриповның иҗаты никадәр киң колачлы икәнлегенә, гомере юкка гына сарыф ителмәгәнлегенә инанасың. Авторга исәнлек-саулык, яңа хезмәт уңышлары телим. Михаил Аверьянов Эразм Роттердамскийның исемен кемнәр генә ишетеп белми икән. Гуманитар югары уку йортларында белем алганнарның күбесе аның "Похвала глупости" дигән мәгънәле әсәре белән яхшы таныш. Бу чыннан да шулай. Тик менә, никтер, аны татар теленә тәрҗемә итеп, киң җәмәгатьчелеккә җиткерү, күрәсең, берәүнең дә башына килмәгән. Моны милләттәшебез Михаил Аверьянов башкарган. Һәм дөресен әйтергә кирәк: бу вазифаны уңышлы рәвештә ерып чыга алган.
Мин ерып чыга алган дигән сүзләремә аерым басым ясыйм. Ни өчен дигәндә, сүз бу очракта гади тәрҗемә турында гына бармый. Монда татар һәм рус телләрен камил белү генә җитми. Моннан башка Эразм Роттердамский яшәгән чорны, хәтта борынгы Рим һәм Греция тарихын, бигрәк тә аларның мәдәниятен ныклап белү таләп ителә. Тәрҗемәче бу өлкәдә дә тулы әзерлеген күрсәтә алган. Шунлыктан әсәрне укыганда, Роттердамскийның тәрҗемәсен түгел, аның үзен ишеткәндәй буласың. Ә бит әсәр 1508 елны латин телендә язылган. Бу еллар 
- Европа өчен инквизиция тырнагыннан арыну, Реформация башланган чор. Әсәрне шуңа идеологик әзерләнүләрнең бер күренеше итеп карау дөреслеккә туры килә. Эразм Роттердамский, - гуманист буларак, кешене чиркәү коллыгыннан, епископларның, гомумән, иксез-чиксез сандагы чиркәү әһелләре башбаштаклыгыннан азат итү өчен көрәшүчеләрнең иң күренеклеләреннән берсе. Аның күп санлы әсәрләре арасында "Ахмаклыкка дан" фәлсәфи сатирасы аеруча әһәмиятле. Ул юкка гына, автор үзе исән чагында ук, 40 тапкыр нәшер ителмәгәндер. Ә бу исә 
- Европаның инде уянган һәм хәрәкәткә килгән алдынгы җәмәгатьчелегенең үзенә рухи азыкны нәкъ менә шушы әсәрдә табуына ишарә. Шушы шартларда ахмаклыкның нидән гыйбарәт икәнлеген укучыларга җиткерә алу сәләте теләсә кемгә бирелмәгән. Э. Роттердамский исә әнә шундый сирәк сәләткә ия булган. Юк, ул берәүгә дә үгет-нәсыйхәт бирми, яшәү кагыйдәләрен өйрәтми кебек. Сатира һәм юмор белән адәм баласының кайбер сыйфатларыннан, шул исәптән үзеннән дә көлә. Ә нигездә исә, әсәрдә язылганнарның барысы да - тормыш мәктәбе, яңача яшәү рәвешенә өндәү. Замандашлары аны шулай кабул итәләр дә инде. Кайберәүләр аны христиан динен кимсеткән, аның турында тискәре фикерләр белдергән димәкчеләр. Ләкин ул христиан диненнән көлми, тик кешене үз акылы белән яшәргә генә чакыра. Аны төрле-төрле кардинал-епископларга түгел, ә тормышның үзенә һәм чынбарлыкка таянып яшәргә чакыра. Ул грек телендә дөрес итеп төзәтелгән "Новый Завет"ны латин теленә тәрҗемә итә һәм моны үзенең иң зур казанышы итеп саный. Аныңча, ахмаклык - динчеләрнең христиан тәгълиматын үз файдаларына борырга тырышуда һәм кешенең аларга инануында. Ахмак булып яшәү акыллы тормышка караганда күпкә рәхәт. Әсәр авторы моны Софокл сүзләре белән дә ныгыта. Бернәрсә турында да кайгыртмый яшәү бик рәхәт дип әйткән булган антик чорның бу даһие. Боларны укыганда, адәм баласының табигате үзгәрми, ул бүген дә нәкъ моннан 500 ел элекке хәлендә калуына инанасың. Әллә бу халкыбызның "арба ватылса утын, үгез үлсә ит" әйтеменә туры килмиме? Килә, әле ничек кенә килә. Әсәренең бер бүлеген автор "Ахмаклык яшьлекне саклый" дип атаган. Ә бит дөресе дә шулай. Ләкин бу - ахмак яшәүгә өндәү түгел, аннан сатирик рәвештә көлү. Шул ук вакытта Э. Роттердамский кайбер вакытта ахмаклыкның "акыл" төшенчәсенә якын икәнлеген дә күрсәтә. Әйтик, әгәр дә ир белән хатын, бер-берсенең гөнаһларын белә торып та, дәгъвасыз яшиләр икән, бу, - әлбәттә, ахмаклык. Ә ләкин, алар бер-берсен фаш итә башласалар, нәрсә булыр иде? Күпме никахлар өзелер иде, ди Эразм Роттердамский. "Әгәр өйдә тынычлык хөкем сөрсә, хатын иргә, ир хатынга элеккечә ягымлы мөгамәлә саклый икән, монда ахмаклыкка рәхмәт әйтергә генә кала... Үзеңне көнчелек белән җәфалауга һәм тормышыңны тоташ фаҗигагә әйләндерүгә караганда шулай алдашуың күпкә яхшырак". Бу фәлсәфи фикернең дөреслеген ачыклауны автор һәркемнең үз карамагында калдыра.
Юк, мин китапның эчтәлеген сөйләп чыгарга җыенмыйм. Аның эченә кереп китсәң, тиз генә чыгасы килми. Шикләнмим: моның шулай булуына китапны укучылар үзләре дә ышаначаклар. Минем максат исә Эразм Роттердамскийның данлыклы әсәренең бүген дә актуальлеген һәм укучыларга тәкъдим ителгән тәрҗемәнең моны тулысы белән раславын төшендерүгә кайтып кала. Укыгыз аны, хөрмәтле укучылар, укыгыз! Милләттәшебез Михаил Аверьяновка иҗади эшендә яңадан-яңа уңышлар телим. Хәйдәр Бигичев Татар халкы, күрәсең, моңнан яралгандыр. Аңа җыр-моң Аллаһы Тәгаләнең үзе тарафыннан иңдерелгәндер кебек тоела миңа. Шулай булмаса халкыбызның Хәйдәр Бигичевы булмас иде. Әйтерсең лә Хәйдәр бөтен үткән фаҗигале тарихыбызны үзенә сеңдергән дә аны искиткеч матур тавышы белән безгә җиткерә. Әгәр дә аның җырлары һәммә татарның йөрәгенә барып җитмәсә, күңелдәге барлык изге хисләрне уятмаса, тетрәндермәсә, шулай дип әйтмәс тә идем. Мин беркайчан да аның җырлавын тыныч кына тыңлый алмадым. Язмаларын ишеткәндә, бүген дә шул ук хисләрне кичерәм. Хәтта аның белән аралашканда, сөйләшкәндә дә ул сиңа ниндидер моңлы аһәң биреп тора сыман. Хәйдәр җырлаганда, мин халкыбызның мәңге яшәячәк җыр-моң тудыра алуына инанам. Чөнки ул, ике-өч көнлек җырлар җырлап, кемнәрнеңдер вакытлы зәвыгын канәгатьләндерүдән ерак торды. Гасырлар аша килеп ирешкән җәүһәрләребезне пропагандалауны моннан өстенрәк санады. Искерә, онытыла төшкән көйләргә яңа җан өреп, аларны өр-яңадан халыкка кайтара белде. Бу китапта сүз халкыбызның милли хисләр белән сугарылган рухи энҗе-мәрҗәннәрен җыр-моң аша барлап һәм туплап, аны түкми-чәчми халкына кайтарып биргән бөек шәхес турында бара. Аның язылуына, Хәйдәр Бигичевның мәңгелек рухи мирасы милли хәзинәгә әверелүенә без аның гомерлек юлдашы, турылыклы хәләл җефете Зөһрә ханым Сәхәбиевага бурычлыбыз. Рәхмәт сиңа, Зөһрә ханым. Әгәр дә язмыш шушы ике шәхесне кавыштырмаган булса, бәлки, Хәйдәр дә дөньяда танылган мәшһүр җырчы булмас иде, Зөһрә дә хәзерге биеклеккә күтәрелә алмас иде. Бу ике изге җан бер-берсенә көч-куәт һәм дәрман биреп тордылар. Тәкъдим ителгән китапта алар бергә ике канатлы бер кош рәвешендә гәүдәләндерелгәннәр. Бүгенге тәкъдим итү кичәсе, монда ихлас яңгыраган сүзләр Хәйдәрнең рух-шәрифенә дога булып ирешсен, ә Зөһрә ханымга яшәү көче өстәсен иде.
Хәйдәр Бигичев халкы алдындагы бурычын тулысы белән үтәде. Ул беркайчан да шикле модаларга иярмәде, үзенә җиңел популярлык, дан һәм шөһрәт эзләмәде. Хәйдәр җырларында татарның татарлыгын, аның уй-кичерешләрен чагылдыра, тыңлаучылары күңелендә милли хисләр уятып, аларда үз халкы белән горурлану тойгыларын хәрәкәткә китерә алды. Фән Вәлиәхмәтов Шушы елның беренче көннәрен дә елдагыча туганым Энгель, хатыннарыбыз Люция һәм Венера бергәләп Бәкер курортында үткәрдек. Бу - безнең гадәткә кергән чарабыз. Шөгер кияве Айдар Фәйзрахманов аның хәләл җефете Халисә дә безнең белән. Бу юлы безгә Фән Вәлиәхмәтов һәм аның гомер юлдашы Светлана килеп кушылдылар. Күңелләребездәге әллә кайчангы хатирәләрне яңартып үткәргән онытылмаслык көннәр булды бу. Фән белән мин 1975 елны Уфа шәһәрендә танышкан идем. Бервакыт Башкорт дәүләт университеты доценты Кадим Вәлиуллинның өендә энем Энгель, тагын берничә кеше җырлашып утырабыз. Моңа кадәр безгә таныш булмаган мәһабәт гәүдәле чибәр егетнең кулында тальян гармун. Кадим безне таныштыра. Менә шунда беренче мәртәбә мин аның җырлавын ишеттем. Һәм дөресен әйтергә кирәк: шунда ук җыр-моң дөньясына чумдым. Чәчәк идек илләрдә, Чәчелдек чит җирләргә. Тагын чәчәк булыр идек, Кайтсак туган илләргә! Гармун моңына ияреп чыккан шушы сүзләр әйтерсең лә игезәкләр, бер-берсеннән башка яши алмыйлар сыман тоелды. Моң һәм шушы татар язмышын чагылдырган сүзләр нәкъ Тукай язганча, берсе - кешенең күңеленә үтеп керердәй, аның иң нечкә кылларын уятырдай сихри көч, икенчесе - аны бикләп куя торган йозак. Әйе, йозак, чөнки бу җыр минем күңелемә дә мәңгелеккә диярлек кереп урнашты. Мин аны һаман да яратып җырлыйм. Алай гына да түгел, миңа ияреп башкалар да җырлый. Бервакыт аны Рәис Беляев белән утырган бер мәҗлестә җырларга туры килде. Рәис мәрхүм оста гармунчы, җырларга һәм башкалар җырлаганны тыңларга ярата иде. Ә менә бу җырны беренче мәртәбә ишетүе икән. Ул аны шулкадәр яратты, шунда ук отып алды һәм җырның башка куплетларын бергәләшеп җырладык. "Сарманай" җырын да беренче мәртәбә Уфадагы шул мәҗлестә ишеттем. Фәннең аңа үзенең дә гашыйк чагы, безне дә гашыйк итте. Уфага барган саен диярлек очраша идек без аның белән. Аның гаҗәеп тальян моңнарына үрелгән үзенә генә хас тавышы безне Казанга кадәр озата кайта иде. Сихри моңнар!
Фән Вәлиәхмәтовны мин чын мәгънәсендә моң сакчысы дип атар идем. Ул әйтерсең лә үзе дә моңнан яралган, күңеле моңга уралган. Йөрәгендәге хисләрне бөтен тулылыгы белән халыкка җиткерү сәләте бар аңарда. Ул - халык җырчысы. Халык җырларын аның кебек башкаручылар сирәк. Җырлавын тыңлаганда, тумыштан килгән сәләтенә Фәридә апа Кудашеваның йогынтысын тоемлыйсың. Фәридә апа аны юкка гына тальян уйнап җырлау буенча үз мәктәбен, университетын булдырган, күпләр өчен таләпчән остаз дип атамагандыр! Аның җырларын тыңлаганда, тарих битләрен актарган кебек буласың. "Герман көе"н ул шулкадәр хисләнеп җырлый, әйтерсең аның үзен чит җирләргә сугышка озаталар. Ул композиторларыбызның җырларын да бик яратып башкара. Ләкин теләсә нинди булыр-булмас сүзләргә язылганнарын җырламый. Дуслары - халыкчан композиторлар, халыкчан шагыйрьләр. Дөнья малына табынып яшәмәс, аның өчен иң кыйммәтлесе - рухи байлык. Максаты - халкыбызның җыр-моңнарын яшь буынга җиткерү. Ул халыктан чыккан, аның белән гомер кичерә . Бәкердә вакытта аңардан: "Ниләрең бар, ниләр корып ятасың?" - дип сорагач, ул: "Авылда атамнан калган йортым, ике кәҗәм, өч сарыгым, бер хатыным бар", - дип җавап бирде. Юк, Фән туган, синең төп байлыгың болар түгел, ә иксез-чиксез җыр-моң белән сугарылган рухи дөньяң. Ул йөзеп чыга алмастай диңгезне хәтерләтә. Моннан да зур байлык булуы мөмкинме? Юктыр, булмас. Шушы яңа туган елны шушы халык җырчысына 60 яшь тула. Бу юбилей аның иҗатының иң югары ноктасына туры килә. Ә эшлисе эшләре бетмәс-төкәнмәс, планнары күптин-күп. Ул - моң сакчысы, халкыбызга яшәү көче бирүче шәхес. Без аңа озын-озак бәхетле гомер телибез! Айдар Фәйзрахманов Затлы җырчыбыз Айдар Фәйзрахманов тарафыннан аның җитәкчелегендәге Татарстан Республикасының фольклор музыкасы дәүләт ансамбле репертуарыннан төзелгән "Онытырга мөмкин түгел" җыентыгы тулысы белән заман таләпләренә җавап бирә. Ул - безнең халкыбызның борынгы җәүһәрләрен саклап калуга юнәлтелгән, бөртекләп, берәмтекләп җыелган мәртәбәле хезмәт. Айдар Фәйзрахмановның юбилеена багышланган альбомдагы концерт язмасын караганда һәм тыңлаганда, моңа тагын бер кат инанасың. Берсеннән-берсе зәвыклы җырлар яңгырый. Һәм иң әһәмиятлесе шунда: үз күзең белән күреп, башкаручыларның, бигрәк тә Айдарның, моңлы тавышын ишетеп, Аллага шөкер, җыр сәнгатебез үсештә икән дип шатланасың Бәлки, кайберәүләребез сизми дәдер, ләкин күпләрнең күз алдында бай тарихыбызны чагылдырган халык моңнарыннан тукылган музыкаль сәнгатебез юкка чыгып бара.
Сәхнәләребездә аның урынын татар-төркигә хас булмаган, бернинди эчтәлексез, теләсә кем, теләсә ничек язган сүзләргә көйләнгән такмаклар ала. Аннан чын милли зәвыгыбызга туры килгән халык җырларын, Салих Сәйдәшев, Рөстәм Яхин, Заһид Хәбибуллин кебек композиторларыбызның әсәрләрен башкаручы артистларыбыз кысрыклап диярлек чыгарылдылар. Ни кызганыч, кайбер чын талант ияләре дә шушы шаукымга бирелә башладылар. Тәкъдим ителә торган хезмәттә һәм концертта татар музыка сәнгатенең тарихы шактый тулы чагылдырылган. Чыннан да, монда халкыбызның төрле вакытта төрле төркемнәре тудырган, аларның үзенчәлекләрен чагылдырган җыр-моң тупланган. Онытылып беткән диярлек уен кораллары да нәкъ үз авазлары белән яңгыраш тапкан. Халкыбыз үзенең затлы вә шул ук вакытта фаҗигале тарихын әнә шул моңыбызга салган. Анда ул тарих бөтен тулылыгы белән ярылып ята. Аларны тыңлаганда, нәкъ Тукаебыз язганча, күз алдына Болгар һәм Агыйдел буйлары килеп баса. Алар халык күңелләрен кузгаталар, аның нечкә кылларын тибрәтәләр. Җыентыктагы материаллар белән танышканда, үзең дә әнә шул бай тарих диңгезендә йөзәсең. Шул ук вакытта бу җыр-моң җыентыгы гына түгел. Биредә ансамбльнең музыкаль хәзинәләребезне барлап үткән бай һәм нәтиҗәле юлы чагыла. Әйе, Җир шарының кайсы гына җиренә барса да, Айдар коллективы күпләрне таң калдырырдай концертлар бирә, шулай ук фольклорыбызны барлау, халык җәүһәрләрен эзләү эшен дә алып бара. Эзли, таба һәм халыкның үзенә кайтарып бирә. Әлбәттә, бу җиңел булмаган хезмәтне тик затлы коллектив кына башкара ала. Айдар халык иҗатына гашыйк, эчке дөньясы халык моңнары белән сугарылган зур шәхес кенә түгел, ул - менә дигән оештыручы да. Шулай булмаса шушы дәрәҗәдәге зәвыклы коллектив тупланмаган булыр иде. Ә ул тупланган. Һәм менә халыкка аның хезмәт нәтиҗәләре тәкъдим ителә. Җыентык һәм альбом - зур бәягә лаек хезмәт нәтиҗәсе. Ул, һичшиксез, җәмәгатьчелек тарафыннан хуплап кабул ителер. Айдарның һәм ул җитәкләгән коллективның әле эшлисе эшләре күп. Алар да моңа кадәргеләре кебек үк игелекле булсын иде дигән теләктә калам. Мирсәет Сөнгатуллин Татар моңы, татар җыры - милләтебезнең иң ышанычлы сакчысы, гасырлар тирәнлегеннән килгән тарихи хәтеребезне яңартып торучы, үлемне дә, авыр кайгыхәсрәтләрне дә җиңәрдәй илаһи көч ул.
Моның шулай икәнлегенә Гөлсем Сөләйманова, Зифа Басыйрова, Сара Садыйкова, Фәридә Кудашева, Габдулла Рәхимкулов, Рәшит Ваһапов кебек артистларыбызның җырларын тыңлап инана килдек. Бүген, ни кызганыч, эстрадабызны, радио-телевидение каналларын һич кенә дә татар рухына туры килми торган шау-шу каплап алды. Дистәләгән бер-берсеннән берни белән дә аерылып тормаган "йолдыз" такмакчылар пәйда булды. Менә шундый заманда яшибез. Әмма бернинди авырлыкларга да бирешми торган халкыбызның җан азыгы булган татар моңы сагында торучылар әллә ни күп булмасалар да бар әле. Милләтебезнең музыка җәүһәрләрен алар саклыйлар. Болар 
- Илһам Шакиров, Флёра Сөләйманова, Рафаил Ильясов, Шамил Әхмәтҗанов, Искәндәр Биктаһиров, Салават Фәтхетдинов, Зөфәр Билалов, Илсур Сафин, Закир Шаһбан, Зөһрә Сәхәбиева, Венера Ганиева, Зилә Сөнгатулллина, Римма Ибраһимова, Галина Казанцева, Ания Туишева, Зөһрә Шәрифуллина, Зәйнәп Фәрхетдинова һ. б. Аллага шөкер, әле ярый, алар бар. Затлы һәм зәвыклы җырчыларыбыз арасында Мирсәет Сөнгатуллинның үз урыны бар. Ул - милли моң белән сугарылган шәхес. Борынгы җырларыбызны, Салих Сәйдәшев, Рөстәм Яхин, Заһид Хәбибуллин, Мансур Мозаффаров кебек бөек композиторларыбыз тудырган чын халыкчан әсәрләрне күңелләргә җиткерә белә ул. Аны Мәскәүдә дә, Төмәндә дә, гомумән, татар яшәгән башка урыннарда да яратып тыңлыйлар. Мирсәетнең зур зәвык белән башкарган җырлары күңелләрне нечкәртә, сафландыра, милли хисләрне яңарта. Ул туктаусыз эшли, Тукай мисалына ияреп, тарих чоңгылларына төшеп, онытыла башлаган иске җырларыбызны, заман таләпләренә туры китереп, халкыбызга кайтара тора. Аның ике йөз халык җырларыннан торган альбомы чыкты. Нинди генә җырлар юк анда. Җырчының йөрәгеннән уелып чыккан "Уел", сихри дөньяга алып керердәй "Кара урман", мәхәббәткә дан җырлаган "Галиябану", "Хафизәләм иркәм", "Нурия" кебек бик күп халык җәүһәрләре тупланган анда. Альбом, һичшиксез, һәрбер татар күңеленә хуш киләчәк. Татар күңеленә генә түгел, русларныкына да. Чөнки альбомда ике дистәгә якын рус халык җырлары да бар. Аларның да күбесе инде онытылып бетә язганнардан. Мирсәет аларны да һәммә кешенең йөрәгенә үтеп керердәй зур осталык белән башкара. Алар бүгенге эстрада кабул итәрлек дәрәҗәдә. Альбомдагы татар һәм рус җырларын чагыштырып тыңлаганда, алар арасында ниндидер уртаклык барлыгын тоемлыйсың. Алар, чыннан да, бар. Рус җырларында да татар моңына хас булган пентатоника чалымнарын сизәсең. Әгәр дә инде татар моңы Ерак Көнчыгышка кадәр таралып, кытай һәм японнар тарафыннан да үзләренекедәй кабул ителгән икән, нишләп инде ничәмә-ничә йөз ел дәверендә Тукай сүзләре белән әйткәндә, "тел, лөгать, гадәт вә әхлак алмашып" яшәгән русларга үтеп кермәсен икән? Кергән, әле ничек кенә кергән. Моның шулай икәнлеген профессор Евгений Прокофьевич Бусыгин әйтеп килә иде.
Мирсәет башкаруындагы бурлаклар тормышында барлыкка килгән "Дубинушка"ны һәм башка рус җырларын тыңлаганда да шуңа инанасың. Бездә әлегәчә шушы уртаклыкка багышланган фәнни хезмәтләр юк. Кышкы суык далада өшеп үлүче ямчы (ямщик) турындагы бөтен эчтәлеге белән бер-берсенә туры килгән җырның татар һәм рус вариантлары бар. Аның татарча вариантының язмасы Германиядә сакланган. Аны шушы илнең галимнәре Беренче бөтендөнья сугышы вакытында пленга төшкән татар солдатлары башкаруында яздырганнар. Җырның төп нөсхәсе татарныкымы, әллә русныкымы икәнлеген әйтү кыен. Ям, ямчы хезмәте, илнең бер почмагыннан икенчесенә уңайлы гына барып җитә алу максатыннан, Алтын Урда заманында ук барлыкка килгән. Ә Мәскәү дәүләте аякка баскач, аны руслар дәвам иткәннәр. Моның шулай икәнлеген революциягә кадәрге рус галиме В. Сергеевич үзенең өчтомлык "Древности русского права" исемендәге хезмәтендә исбатлаган. Димәк, минемчә, бу җыр баштарак барлык моң-зары белән татарларда туган булса кирәк. Мирсәет Сөнгатуллинның яңа тасмасындагы җырларны тыңлаганда, әнә шундый уйфикерләр дә туа. Гомумән, аның башкаруындагы моңнар күңелгә үтеп керә, Тукай сүзләре белән әйткәндә, "түбән дөнья уйлары" онытыла. Гүя алар "милли хисләр белән ялкынланып, сызлыпсызлып чыга" җырчы күңеленнән. Аллага шөкер, Мирсәеттәй милли хисләр белән сугарылган җырчыларыбыз бар. Яшь башкаручылар арасында да алар юк түгел. "Татарстан 
- Яңа гасыр" телевидение каналы аларны барлау эшен шактый уңышлы башкара. "Тәртип fm" радиоканалы да бу эшкә махсус игътибар бирә. Ул милли җырмоңнарыбызны популярлаштыруны, аларны бүгенге буын яшьләребезгә җиткерүне үзенең төп бурычы итеп билгеләгән. Ләкин бу канал тик иҗтимагый рәвештә генә эшли, аңа бернинди дәүләт ярдәме дә юк. Ә, кирәк! Рәхмәт шунда эшләүче милләтпәрвәр журналистларыбызга. Башка радиоканалларыбыз да алардан үрнәк алсыннар иде. Күптән түгел шушы каналда Наилә Яхинаның Мирсәет Сөнгатуллин иҗатына багышланган, зур осталык белән әзерләгән тапшыруы булды. Мондый тапшырулар күбрәк кирәк. Әлбәттә, "Тәртип fm" да гына түгел, ә республиканың барлык теле-радиоканалларында да. Алар бергәләшеп милләтебез сагында булырга тиешләр. Ә сүземне Мирсәет Сөнгатуллинга иҗади байлыгы саекмасын, уңышлары артканнан-арта барсын дигән теләк белән тәмамлыйм. Фаяз Ибраһимов Арабыздан вакытсыз киткән дустыбыз Фаяз Ибраһим улы халкыбызның хәтерендә мәңге сакланачак. Чөнки аның кылган изге эшләре республикабыз данын еракларга таратты. Тукай рухы белән сугарылган Арча якларыннан, халкыбызга Мәрҗанине бүләк иткән Ташкичү авылыннан чыккан дустыбыз үзе дә дөньяга романтик рух белән аяк басты.
Шикләнмим: әгәр дә ул, шушы юл белән барып, үзенә Аллаһы Тәгаләдән биргән сәләтләрен тормышка ашырып яшәгән булса, күренекле шагыйрь дә булыр иде. Ничек кенә булмасын, аңа Тукай яклары сеңдергән илаһилык һәрвакыт юлдаш булды, аңа яшәү көче бирә торды. Фаяз дустыбыз милләтпәрвәр шәхес иде. Ул һәрбер кылган гамәлен милләтебезнең үсешенә, Татарстанның алга китүенә, аның чәчәк атуына багышлый килде. Ул юкка гына үзенең гомерлек һөнәре итеп иң рәхимле профессияләрнең берсе булган медицинаны сайламаган һәм аңа турылыклы булып калмагандыр. Чөнки аның канына кеше сөючәнлек, туган халкына карата мәхәббәт сеңгән. Аның үткән тормыш юлы, кылган гамәлләре нәкъ шул турыда сөйли. Ул безнең күңелләребезгә халкына турылыклы хезмәт кылып яшәгән шәхес буларак кереп калды. Медицина институтын тәмамлау белән, ул Лениногорск районының Шөгер шифаханәсенә юллама ала. Һәм күп тә үтми аның баш табибы итеп билгеләнә. Яшь, сәләтле, эшләү көче кайнап торган табибны бик тиз күреп алалар. Һәм иң авыр чорын кичергән Бәкер курортына баш табиб итеп куялар. Ул эшен башлаганда, курорт шулкадәр җимереклек хәлендә була ки, күпләр аның чынчынлап аякка басуына инде өметләрен дә өзгән булалар. Кая инде ул аның бүгенгедәй чәчәк атуын күзаллау. Шөгер якларына Тукай рухын алып килгән Фаяз бу җирләрнең гүзәллегенә чын-чынлап гашыйк була. Аңа багышлап шигырьләр яза. Яратмаслык та түгел шул бу изге җирне. Аның искиткеч табигате, һичкайда булмаган гүзәл таулары, урман-болыннары күпләрне таң калдыра. Аны хәтта Татарстан Швейцариясе дип тә атыйлар. Аңа дан җырласаң да, аны мактасаң да, сагынып искә алсаң да аңлашыладыр дип уйлыйм. Бәкер үзе генә дә ни тора. Аның тауларыннан чылтырап аккан саф чишмәләре, әкияти болыннары. Гомумән, сөйләп бетергесез гүзәллек. Шөгер - ничәмә-ничә данлыклы кешеләр, батырлар тудырган авыл. Хәсән Хәнипов - үзе генә дә бер легенда. Бөек Ватан сугышы елларында һава бәрелешләрендә бу очучы никадәр фашист самолётын юк иткән. Һәм әнә шул дәһшәтле бәрелешләрнең берсендә һәлак була. Воронеж өлкәсенең Боброво шәһәрендә яшәүчеләр күктә ике самолётның бер-берсенә ут атышып, сөзешкәндәй һөҗүм итүләрен күреп торалар. Аларның берсе - безнең Хәсән Хәнипов, икенчесе фашист очучысы була. Хәсән, үз-үзен аямастан, фашист самолётына таран белән ташлана һәм аны юк итә. Ләкин үзенең яна башлаган самолёты да җиргә таба төшә башлый. Каты яраланган Хәсән шулай һәлак була. Аның батырлыгына бәя буларак, Боброво шәһәре уртасында шушы татар егетенең бюсты урнаштырылган. Әйе, Бәкер турында, аның кешеләре турында бик күп сөйләп булыр иде. Татарстанда йөзем үстерә башлауга юл ачкан данлыклы Шәрипҗан абзый, аның эшен дәвам иткән уллары гына да ни тора. Менә шушы җирдә, шундый кешеләр арасында, алар белән бергә кулга-кул тотынышып башлап җибәрә яшь табиб үзенең яңа хезмәтен.
Чыннан да, аңа күп авырлыкларны җиңәргә туры килә. Аның беренче күренеше курортның ягу-җылыту бинасы шартлау була. Матди мөмкинлекләр җитешмәү иң зур һәм дәвамлы авырлыкка әверелә. Акчаның бердәнбер чыганагы ул - путёвкалар сату. Ләкин, курортның абруе шулкадәр түбән ки, монда килергә теләүчеләр күп булмый. Фаяз бу эшне тамырдан үзгәртә. Путёвкалар сату эшен тулысы белән җайга сала. Хәтта үзе Себергә, Сургутка, Нижневартовскига кат-кат барып, нефтьчеләр белән ныклы һәм ышанычлы элемтә булдыра. Нәтиҗә буларак, Бәкергә дәваланырга килүчеләрнең саны елдан-ел арта бара. Шуннан килгән акча хисабына акрынлап курортны төзекләндерү эше башлана. Яшь җитәкче Бәкер җиренең бөтен табигый мөмкинлекләрен дәвалау өчен файдалануга юнәлтә. Ә ул мөмкинлекләр бик күп. Бәкернең дәвалау ләме иң сыйфатлылардан, аңа илдә тиңнәр бик аз. Аны җир астыннан чыгарып, дәвалау урыннарына җиткерүне җитәкче эшнең асылы буларак күзаллый. Аны примитив кулланудан баш тартып, яңа техник нигезгә кора. Һәм ул уңышлы итеп башкарыла да. Җир байлыкларының тагын берсе - ул күкерт суы. Ул шулкадәр күп ки, хәтта тирә-яктагы киң болында шуннан хасил булган күлләр дә бар. Шушы суны дәва итеп файдалану өчен, җиһазлау эше җайга салына. Күкерт ванналары авыруларны дәвалауның иң файдалы ысулларының берсенә әверелә. Соңгы елларда моңа өстәмә буларак, мацестага тиң ванналар кабул итү мөмкинлеге дә барлыкка килде. Баш табибның махсус тырышлыгы аркасында шифалы "Бәкер суы" запаслары табылды. Һәм аны авыруларга бирү генә түгел, хәтта махсус цех төзелеп, аны шешәләргә тутырып, күпләп читкә чыгару эше дә җайланган. Дәваланырга килүчеләрнең саны арта барган саен, баш табибтан аларга бөтен шартлары да булдырылган торак урыннарын хәстәрләү таләп ителә. Ул бу эшкә дә бөтен көчен куя. Югары квалификацияле төзүчеләр табу, төзү материаллары һәм иң әһәмиятлесе, болар өчен акча чыганакларын булдыру аңардан зур тапкырлык сорый. Нәтиҗәдә берничә корпус өр-яңа төс ала. Гүзәл кош исемнәре дә бирелгән үзләренә. Берсе "Сандугач", икенчесе "Карлыгач", өченчесе "Тургай". Аларның тышкы кыяфәтләре генә түгел, эчке уңайлыклар булдыруны да Ибраһимов үз контролендә тота. Ул эшенә иртә таңнан килер, курортның тирә-ягын барлап чыгар, саннары арта барган яңа объектлар төзүчеләре белән очрашыр, аларга тиешле эш мөмкинлекләре тудырыр, күрсәтмәләр биреп, көнен башлап җибәрер. Шуннан соң аны коллективы белән иртәнге эшлекле очрашу көтә. Анда үткән көнгә нәтиҗәләр һәм бүгенге көн өчен бурычлар билгеләнә. Мин коллектив дим. Ә бит аны барлыкка китерү, туплау - үзе бер җаваплы эш. Һәммә эш коллективның нинди булуыннан тора. Фаяз Ибраһим улы - зур оештыру сәләтенә ия шәхес. Өстәвенә ул - психолог та. Коллективны туплаганда, кемнең кем икәнлеген, эшкә чакырылган һәрбер кешенең профессиональ дәрәҗәсен һәм хәтта холкын белү дә зарур. Ул, аларны энә күзеннән үткәргәндәй тикшереп, аларга мөмкинлекләренә туры килерлек вазифа йөкли белә. Нәтиҗәдә шифаханәнең менә дигән югары сыйфатлы медицина белгечләре туплана. Табибларның һәм шәфкать туташларының һәрберсе үз вазифаларын җиренә җиткереп башкаралар. Шунлыктан дәваланучыларның бер генә гозерләре дә үтәлми калмый.
Шифаханәдә хуҗалык эшләренә дә зур урын бирелә. Аның территориясе тулы тәртиптә. Җәйләрен тирә-юньне, юл буйларын берсеннән-берсе гүзәл чәчәкләр бизи. Курорт капкасыннан керүгә үк, аккошлы күлгә тап буласың. Монысы да - баш табиб тудырган могҗиза. Әгәр дә мин аның тырышлыгы белән шифаханә зоопаркы барлыкка килүен әйтми китсәм, бу һич кенә дә дөрес булмас иде. Монда боланнар да, кыр тавыклары, тутый кошлар да һәм башка җәнлекләр дә бар. Аларның һәрберсенә уңай шартлар тудырылган, алар туктаусыз игътибар үзәгендә. Инде әйтеп үтелгәнчә, Фаяз Ибраһим улы - романтик рухтагы, җыр-моң белән сугарылган кеше. Шунлыктан ул, коллективны туплаганда да, шундыйрак кешеләрне алырга тырыша. Монда эшләүчеләр арасында җыр сөючеләр дә, бии белүчеләр дә, нәфис сүз осталары да бар. Нәтиҗәдә дәваланучыларның күңелләрен күрердәй үзешчән сәнгать коллективы барлыкка килгән. Әлеге үзешчәннәр шифаханә клубында матур концертлар оештыралар, бирегә Казаннан, Чаллыдан һ. б. төбәкләрдән килгән артистлар да еш чыгыш ясый. Концертларда Фаяз Ибраһим улы үзе дә актив катнаша. Сәхнәдә аның үз сүзләренә һәм көенә салынган җырлар яңгырый. Аларны ул үзе дә башкара. Нинди генә бәйрәмнәр үткәрелми монда. Су, байбак бәйрәмнәре, кышларын үтә торган иске ретро машиналар ярышы һәм тагын әллә нинди чаралар булып тора. Элеккедән калган бер иске йорт яңартылып, экспонатлар белән баетылып, искиткеч матур музейга әверелдерелгән. Анда курортның тарихы турында, аның үсешенә өлеш керткән кешеләр турында тулы мәгълүмат алып була. Монда дәваланучыларның рухи зәвыклары турында гына кайгыртмыйлар, аларны сыйфатлы тукландыру мәсьәләсе дә бөтен тулылыгы белән җайга салынган. Кухняда ризык әзерләү һәрвакыт яхшырганнан-яхшыра бара. Милли ашлар пешерүгә дә зур урын бирелә. Ял яки бәйрәм көннәрендә өстәлләрдә гөбәдия, өчпочмак, вак бәлеш беркайчан да өзелеп тормый. Баш табибның махсус тырышлыгы аркасында курортның үз умарталыгы да барлыкка килгән. Шунлыктан ашханә өстәлләрендә һәрвакыт сыйфатлы бал булу инде гадәткә кергән. Монда, гомумән, ризыклар барысы да сыйфатлы булыр. Пешекчеләр һәм мөлаем официантлар бу эшне зур җаваплылык белән башкаралар. Соңгы елларда ашханәдә хәтта швед өстәле рәвешендәге махсус тукландыру залы да барлыкка килде. Курорт елдан-ел күтәрелә тора, аның абруе артканнан-арта бара. Бүген ул Татарстанның гына түгел, Россиянең иң яхшы дәвалау үзәге рәвешендә танылды. Дәваланырга килергә теләүчеләрнең саны артканнан-арта тора. Россиянең төрле почмакларыннан гына түгел, чит илләрдән килүчеләр дә күп. Шунлыктан зур ВИП-корпус төзелде. Аның һәрбер бүлмәсендә заман таләпләренә туры килгән тиешле җиһазлар һәм җайланмалар куелган. Тик ни эшлисең, шушы могҗизаны барлыкка китергән кеше инде безнең арабыздан китеп барды. Фаяз дустыбыз үзенең туган авылында җирләнде. Аны бөтен авыл халкы, Казаннан, Шөгер һәм Бәкердән килгән дуслары соңгы юлына озатты. Ул китте, ләкин кылган гамәлләре һәм инде аның иң олысы - гөрләп чәчәк атып яши торган Бәкер санаторие - аңа һәйкәл булып калды. Ул халкыбыз күңелендә тынгысыз, милләтпәрвәр шәхес буларак уелып калды.
Урыны җәннәттә була күрсен дустыбызның! Гөлнар Пултар Сүзем Гөлнар ханым Пултар хакында, аның изге гамәлләре турында булыр. Ул данлыклы Максудилар һәм Рәмиевләр токымыннан. Заманында мин беренчеләрдән буларак Садри Максуди турында мәкалә язган идем. Ул "Ватаным Татарстан" газетасында басылганнан соң, аны үземнең "Бәйсезлек баскычлары" китабымда урнаштырдым. Билгеле ки, Россиядә күп еллар дәверендә бу кеше һәм башка чит илләргә китәргә мәҗбүр булган милләтпәрвәрләр турында бер генә төрле фикер булырга тиеш иде. Ул да булса, алар, - имеш, халык дошманнары. Ә вакыты җиткәч, шушы томаналыкны ерып чыгып, аларның чын милләтпәрвәр шәхесләр икәнлеген исбат итү зарурлыгы туды. Әйтеп үткән мәкаләм Садри Максудиның "хезмәтләрен үз халкына кайтарып бирү - татар зыялыларының мөһим бурычы" дигән сүзләр белән тәмамлана. Һәм инде, чыннан да, без бу изге эш җайга салынды дип әйтә алабыз. Бөек шәхесебезнең тәрҗемәи хәленә, фәнни эшчәнлегенә багышланган хезмәтләр һаман чыга торалар. Ләкин минем өчен иң әһәмиятлесе 
- Садри Максудиның шушы изге эшне башлап җибәрүгә юл ачкан кызы Гөлнар Пултар хезмәтләре. Ул атасының үткән юлларын, фәнни хезмәтләрен бөртекләп тикшереп чыккан, аңа багышланган күп хезмәтләр язган. Кайберәүләр әле бүген дә Садри Максудиның Сорбоннада укыган кеше генә түгел, анда кафедра мөдире булып эшләгәнлеген белеп бетермиләр булса кирәк. Ә ул бит - төркиләр тарихын Көнбатышның фәнни даирәләрендә ныклап пропагандалаган кеше. Бу турыда Зәки Вәлидинең истәлекләрендә дә шактый күп мәгълүмат бар. Гөлнар ханым атасының шушы эшләрен дә ассызыклап язган, моңарчы билгеле булмаган мәгълүматларны җыеп туплый алган. Алар белән танышканда, Гөлнар ханымның зур гыйлем иясе, затлы нәсел вәкиле булуына инанасың. Гөлнар Пултарның атасы гына да түгел, анасы да шундый ук затлы токымнан. Камилә апа данлыклы Рәмиевләр гаиләсендә дөньяга килгән. Аның атасы Шакир Рәмиев - бөек шагыйребез Дәрдемәнднең (Закир Рәмиевнең) бертуганы. Рәмиевләр милләтебезнең рухи байлыкларын, аның мәгарифен, мәдәниятен үстерүдә матди яктан зур ярдәм иткәннәр. Шул ук вакытта алар халкыбызның рухи тормышында да гаять зур роль уйнаганнар. Гөлнар ханым Пултарга да әнә шул романтик рух сеңгән, ул да, - нигездә, шигъри күңелле зат. Үзен ныклап фән өлкәсенә багышлаган булса да, ул үз хезмәтләренә әнә шул романтик рухны сеңдерә алган. Аның эшләре кебек мавыктыргыч фәнни хезмәтләр әллә ни күп түгел.
Мин аның үзе белән 90 нчы еллар башында таныштым һәм инде шул вакыттан бирле эшчәнлеген күзәтеп торам. Бервакыт ул Кутахия шәһәрендә зур фәнни конференция оештырды. Анда Төркиянең төрле почмакларыннан, Россия, Татарстан шәһәрләреннән килгән галимнәр катнашты. Бу фәнни форум эшчәнлегенә җирле хакимият җитәкчеләре дә үз өлешләрен керткән иде. Шушы җыелыш милләтебез бердәмлеген ныгытуга зур бер өлеш булып керде. Онытылмаслык көннәр иде ул. Шунысын да онытырга кирәкмәс: атасы да, кызы да - төрки дөньяның берлеген, бөтенлеген алга сөрүчеләр. Садри Максуди хокук белгече, тарихчы гына түгел, тел белгече дә булган. Ул төрки телләрнең, нигездә, бер тамырдан чыкканлыгын исбатлаган. Һәм шул ук вакытта төрки телләрнең дөньядагы иң бай телләр булуын раслый алган Гөлнар ханым да моңа үзеннән өстәмә дәлилләр китергән. Алай гына да түгел, Садри Максудига багышланган китабында ул да, атасы кебек үк, этруск телен дә төркиләр барлыкка китергәнлеген беренчеләрдән булып дәлилләгән. Бәлки әле, бу, минемчә, дөрес фикерне тулысы белән исбатлау вакыты җитмәгәндер. Моның өчен яңадан-яңа фәнни дәлилләр генә җитми, алар була торсыннар. Һәм булыр да. Татарстанда да бу өлкәдә кызыклы тикшеренүләр бар. Ләкин фәнни җәмәгатьчелекне моңа инандыру өчен, төрки дөньяның, төркилекнең дөньякүләм биеклеккә күтәрелүе, аның бүгенге тормыштагы өлешенең бермә-бер артуы кирәк. Безнең, ягъни төркиләрнең бөеклеген, аларның тарихта калдырган эзләрен шул вакытта гына таныячаклар. Моның шулай булачагына шик юк. Чөнки арабызда Гөлнар ханым кебек затлы шәхесләр бар. Ул бүген үз тормышының иң бәхетле көннәрен кичерә. Без дә бу көннәрне аның белән бергә булыйк! Исәнлек-иминлек, озын-озак шатлыклы гомер телик аңарга!
V бүлек
Гомерем мизгелләре
Тормышымның чишмә башы
Безнең буынга партиянең съездларында кабул ителгән, бер-берсенә игезәкләрдәй охшаш бишьеллыклар заманында да, торгынлык чорында да, үзгәртеп кору елларында да гомер кичерергә туры килде. Күз алдыбызда төрле төстәге революцияләр узды, гасырлар буе кешелек дөньясының акылын биләп килгән идеяләр чәлпәрәмә килде, шаулап-гөрләп торган дәүләтләр гөрселдәп ауды. Һәм, күрәсең, әле бу үзгәрешләрнең соңгылары түгел. АКШның 20 штаты аннан чыгу нияте белән яши. Каталония Испаниядән китү эшләрен җайга сала.
Бөекбритания һәм Италиянең бөтенлекләренә дә куркыныч янамый түгел. Әйе, кичә генә дөнья бертөрле иде, бүген ул бөтенләй башка. Ә иртәгә? Ә иртәгә әллә нәрсәләр булуы ихтимал. Ләкин ничек кенә булмасын, тормыш дәвам итәр. Бер дәвер урынына икенчеләре, бер буын урынына яңалары килер. Шулай булган һәм шулай дәвам итәр. Ә без исә дөньяның үткәннәрен дә, бүгенгесен һәм киләчәген дә бер җепкә тезеп, котылгысыз үзгәрешләрнең сәбәпләрен эзләргә һәм табарга тиешбез. Үткән гомер - аккан су, диләр. Чыннан да, шулай икән. Ә бит дөньяга килүемнән соң, ничә дистә ел үткән. Ниләр генә сыймаган шушы елларга! Нинди генә вакыйгалар тупланмаган аларга! Ләкин кайда гына булсам да, ниләр генә кылсам да, һәрвакыт күз алдыма туган җирем килеп баса. Чөнки бу минем тормышымның чишмә башы - данлыклы Шөгер. Безнең өчен аннан да якын җир юк. Яратмаслык та түгел шул аны. Аның искиткеч табигате, һичкайда булмаган гүзәл таулары, урман-болыннары күпләрне таң калдыра. Аны хәтта Татарстан Швейцариясе дип тә атыйлар. Аңа дан җырласаң да, аны мактасаң да, сагынып искә алсаң да аңлашыладыр дип уйлыйм. Чөнки ул - туган җир, безне тудырган һәм дөньяга чыгарган җир. Аның моңнары, аның сагышлары, кичерешләре безнең һәммәбезгә дә сеңгәндер. Туган илгә, халкыбызга, телебезгә мөнәсәбәтләр шунда яралган. Без аны үзебезгә татарлык нигезе салганы өчен яратабыз. Шөгер ул - батырлар җире. Моннан Советлар Союзы Герое исеменә лаек булган җиде батыр чыккан. Ул - халкыбызга күп галимнәр, язучылар, шагыйрьләр үстереп биргән җир. Татар нефтенә юл ачкан җир дә ул Шөгер. Аңа багышлап китаплар языла, җырлар туа. Аңа дан җырлау дәвам итә. Чөнки тирән тамырлы мәңгелек җир ул безнең Шөгер. Әйе, Шөгер безнең күңелебез түрендә. Тик шулай да, әгәр дә Әлмәт турында фикеремне белдермәсәм, бу дөрес булмас иде. Безне дөньяга китереп үстергән, аякка бастырып, тормышка юл ачкан әниебез Әминә Габделкаюм кызына карата гаделсезлек булыр иде бу. Ул безнең өчен иң изге, иң якын. Телебезне дә ул ачты, туган халкыбызга карата мәхәббәт хисләрен дә ул уятты. Мәктәпкә кергәнче үк укырга өйрәтте, яшәү тәртипләрен дә аның аша белдек. Яхшылыкның яманлыктан өстен булырга тиешлеген дә безгә ул сеңдерде. Ул Әлмәттә туып үскән. Атасы, безнең бабабыз Габделкаюм, хатыны үлгәч, 65 яшендә икенче мәртәбә күрше Түбән Мактама авылы кешесе Хәмидулла кызы Бибигайшәгә өйләнә. Алар икесе биш бала үстерәләр. Әниебез дөньяга килгәндә, бабама 83 яшь була. Ике елдан соң әниебезнең сеңлесе Галимә апабыз дөньяга килгән. Бабай балаларын аякка бастырып, аталык вазифаларын тулысы белән үтәгәннән соң, йөз яшен тутырып дөнья куя. Ул елларны гореф-гадәтләрен саклау авыр булса да, Шөгернең мәчете беркайчан да ябылмады. Дөрес, анда йөрү, бигрәк тә яшьләр өчен мөмкин нәрсә түгел иде. Шунлыктан интеллигенция вәкилләре, укытучылар намазларын кача-поса гына укыдылар. Балаларга кайбер догаларны әбиләре өйрәтә иде. Безгә догаларны әниебезнең әнисе (без аны барыбыз да әнкәй дип йөртә идек) өйрәтте. "Бисмилла әйтеп ашагыз, ашап туйгач, дога кылыгыз", - дип әйтә торган иде мәрхүмә. Әниебез Бөгелмәдә педагогия юнәлешендәге махсус уку йортында укый. Һади Атласи, Фазыл Туйкин шикелле мәртәбәле шәхесләр эшләгән биредә. Әниебез үзенең укытучыларын сагынып искә ала торган иде. Алар турында язып та чыкканы булды.
Аннан соң яңа төзелгән Шөгер районына эшкә җибәрелә. Ул шушы җирлектә ныгый, педагог булып өлгерә. Шөгерне чын күңеленнән яратып кабул итә. Әниебез Әминә Габделкаюм кызы һәм әтиебез Риза Шәйхетдин улы гаилә корып җибәрәләр, гөрләтеп яши башлыйлар. Әтиебез авылда колхоз оештыручы да, авыл Советы рәисе булып та эшли. Гомумән, ул бик актив кеше була. Җыелышларда ул сөйләгәнне таң калып тыңлый торган булалар. 1941 елны әти фронтка китә. Аны һәм башка авылдашларыбызны озаткан көн бүгенгедәй күз алдымда. Авыл шау-гөр килә. Кемнәрдер елый, кемнәрдер аларны юата. Моңсу гына гармун тавышына кушылып җырлаулар ишетелеп тора. Кыр капкасын чыккан чакта Күтәрелде томаннар. Я кайтырбыз, я кайтмабыз, Сау булыгыз, туганнар! Бу - авыл ир-егетләренең туган җирләре, аның халкы белән саубуллашулары. Әтиебез Дамир абыйны һәм мине җитәкләп, кибеткә алып керә һәм безгә мандолина алып бирә дә: "Мин кайтканчы уйнарга өйрәнеп куегыз!" - ди. Без аның бу васыятен үтәдек. Абыебыз да, шушы көнне өйдә бабасы янында калган бер яшьлек Энгель дә, үсеп җиткәч, мандолинада уйнарга өйрәндек. Менә китүчеләр, аларны Келәүле станциясенә кадәр озата баручылар кибет каршындагы олауларга төяләләр. Әниебез дә әтине озата бара. Арбалар кузгала. Без елыйбыз. Әтинең өлкән туганы Кыям абзый безне юата: "Еламагыз, балалар, еламагыз", - ди, ләкин үзенең күзеннән дә яшь ага. Ул озакламастан үзе дә китте һәм шул китүеннән әйләнеп кайтмады. Романтик рухлы, татар моңы белән сугарылган әтиебез бик матур җырлый торган булган. Бездә аның сугыш кырларыннан язган хатлары сакланган. Кайвакыт аларны, алып, кат-кат укыйбыз. Аларның һәрберсе сагыну хисләре белән сугарылган. 1943 елның 19 мартында язган хатын үзе яратып башкара торган: Урал суы болын буе, Сандугачлар сайрый болында, Ташлар ватып, таулар кичкәндә дә, Сез булырсыз минем уемда, - дигән сүзләр белән тәмамлаган. Шушы җырны мин үзем дә җырлаштыргалыйм. Хәер, бу урында әти турында да сөйләп китү урынлы булыр. Ул профессиясе буенча укытучы булмаса да, тормышта һәрвакыт укытучы булып яшәгән. Шөгердәге беренче колхоз да, авыл Советы да - аның эш нәтиҗәләре. Аның җыелышлардагы чыгышларын таң калып тыңлый торган булалар. Ә бит ул вакыттагы сүз үтемле, һәммә кешене ышандырырдай булмаса, уңышсызлыкка очравыңны көт тә тор. Чөнки бу - кискен борылыш еллары. Бу заман җитәкчеләреннән укытучы-педагог, психолог булу да таләп ителгән. Ул табигать гүзәллеген дә күрә белгән. Бу урында аның фронттан, ике сугыш арасында язган хатыннан өзек китерми булдыра алмыйм. "Әминә, менә бүген 9 май. Күрсәң иде мондагы урманны, кырларның матурлыгын!
Урман тулы төрле чәчәкләр, ямь-яшел чирәм. Иртән сызылып таң атканда, күкеләр кычкырырга, сандугачлар сайрарга башлыйлар, ә башкалары, тын торып, үзенә бертөрле ямь бирәләр. Кызарып кояш чыга, урмандагы чәчәкләрне коча. Кызу кояш әкрен искән җил белән туган илебез ягына саф һава алып китә. Җылы җилләр тәмле чәчәк исләрен сибә. Кичләрен күлдәге бакалар үзләренчә моң белән сузып көйләргә башлыйлар. Барлык кошлар төнге ялга кадәр ашыга-ашыга үзләренең моңнарын сузалар. Шул вакытта күңелдә кузгалган ике төрле ашыгыч уй шундый матурлыктан файдаланырга ирек бирми: берсе, безгә һәркөнне кайгы-хәсрәт китерүче немец дошманны гадәттәгечә үтереп тора алмыйм (озакламый безгә аларның ояларын туздыру өчен приказ килеп җитәр), икенчедән, сезнең белән бергә булмау. Юкса кайгысыз булганда, тирә-як урман-яланнар күп, һава яхшы, су керә торган җирләр бар. Элеккегечә җиләккә бардым. Андый җиләкне күргәнем юк иде. Монда җир җиләге юк икән, гел каен җиләге, кызыл материя япкан кебек, бер кеше дә җыймаган. Башта таптамыйча-нитмичә сокланып карап тордым. Мин әйтәм, хәзер шушы урынның башына Әминә белән балаларны китереп куйсаң иде дә, сөйләшә-сөйләшә, җиләк җыясы иде, дим... Ярый, Әминә, 30-35 көннән бәрәңгегез өлгереп әкренләп ашый башларсыз. Бәрәңге ашый башладык дигән хәбәрегезне ишетсәм, беркадәр булса да җаным тынычланыр иде. Кәҗәгез торамы, әзрәк балаларга сөт бирә аламы? Әминә, көзгә дошманнарны тар-мар иткәч кайта башларбыз. Тизлек белән күрешергә теләп, сагынып, сәлам белән, Риза. 9 май, 1944 ел". Хатларның, сугыш сәбәпләре аркасында яки рәсми органнарның аларны тоткарлавы сәбәпле, бик озак килгән чаклары да була. Бездән һаман хәбәр булмагач, аның борчылып, үпкә белдереп язган хаты да бар. Анда ул билгесезлектән аптырап елавын да яшермәгән. "Айга якын хат алмагач еламый буламыни", - дип язган ул анда. Инде мин бу хатлар турында язган булсам да, аларның кайсыберләрен кабат искә төшерми булдыра алмыйм. Хатлары йә сугыш кырыннан, йә госпитальдән. Аларның соңгыларының берсе 1944 елның ноябрендә Латвиядә язылган. "Мин бу хатны, сугыш туктап торган арада, саз түмгәге өстенә куеп язам", - дигән. Мәрхүм олы абыебыз Дамир белән дә махсус хатлар алышып торган ул. Абыебыз бер хатында: "Әти, мин сиңа бик күп хатлар язсам да ала алмадың, ахры. Без сине бик нык сагындык. 3 елдан бирле сине - әтиебезне күрергә, кочакларга тилмердек бит инде, әни һәм иркәләрем сине төштә күрсәк тә шатланабыз", - дип язган. Әтиебез - рота командиры - 1944 елның ноябрендә Латвияне азат итү өчен барган каты сугышларда һәлак була. Безгә аның Ауц өязе Звани хуторында җирләнгәнлеге турында хәбәр килде. 1967 елның август башында мин, шул кәгазьне тотып, Ригага юл тоттым, аннан автобуска утырып, Ауцка киттем. Автобус тулы җирле халык, латышлар. Минем нинди максат белән Ауцка баруым белән кызысындылар. Аларга хәлемне аңлатып бирдем. Бабабызның дүрт улының берсе дә сугыштан әйләнеп кайтмаганлыкларын да әйттем. Ауцка җиткәч, мин төшеп калдым. Юлдашларым миңа уңыш теләп саубуллаштылар. Җирле военкоматка кердем дә атабызның үле хәбәре язылган кәгазьне күрсәтәм. Ләкин миңа Ауцның беркайчан да өяз шәһәре булмаганлыгын әйтәләр һәм, мәсьәләне ачыклау өчен, Ригага республика хәрби комиссариатына барырга киңәш итәләр.
Чыгып, автобуска керсәм, минем юлдашларым утыра. Алар инде эшләрен тәмамлап, кайтып киләләр икән. Кызыксындылар, сораштырдылар. Мин аларга бүген кичен китәргә тиешлегемне һәм аңа кадәр ничек тә булса республика военкоматына өлгерергә кирәк булуын аңлаттым. Тик менә Ауцта бу шәһәрнең беркайчан да өяз үзәге булмаганлыгы ачыкланды. Анда миңа Ригага барып, республика хәрби комиссариатында кайсы полковникка мөрәҗәгать итәргә кирәклеген әйттеләр. Шуннан соң мин Ригага бара торган автобуска кердем. Күрәм: анда минем теге юлдашларым. Алар минем уңышсызлыкка тарганыма бик нык борчылдылар. Автобусыбыз Ригага юнәлә. Кинәт, күкне болытлар каплап, коеп яңгыр ява башлады. Алда бернәрсә күренми, автобусыбыз туктады. Мин борчылам: эш вакыты беткәнче, военкоматка барып җитә алырмын микән? Минем бит, кайту өчен, кичке поездга алынган билетым кесәмдә. Аңа кадәр эшләремне башкарып өлгерергә кирәк. Миннән дә ныграк юлдашларым борчыла. Аларның берсе шофёр янына килде дә, хәлне аңлатып, бернәрсәгә дә карамастан, юлны дәвам итүен сорады. Моңа дәррәү башка пассажирлар да кушылды. Һәм автобусыбыз, яңгыр киртәсен ерып, юлын дәвам итә. Ә көн ахырына якынлаша. Мин ул военкоматны кайчан һәм ничек табармын икән? Монда да юлдашларым ярдәмгә килде. Алар шофёрдан мине военкоматка кадәр илтүен сорадылар. Ул, аларның сүзен тыңлап, автобусны военкоматның ишеге төбенә кадәр китереп куйды. Мин шушы латыш дусларның изге гамәлләрен һич тә онытасым юк. Сәгать кичке алты. Каршыма бинаның югары катларыннан эш сәгатьләрен тәмамлап төшеп килүче офицерлар очрый. Мин аларның һәрберсен диярлек туктатып, исеме таныш кеше түгел микәнлеген ачыклыйм. Шуларның берсе нәкъ шул кеше булып чыкты. Мин аның каршына чыгып бастым һәм, гафу үтенеп, йомышымны аңлаттым. Шуннан соң ул хәлемә кереп, мине тиз генә үз бүлмәсенә алып керде. Тиешле документларны бик тиз тапты. Әтиебезнең җәсәде Салдус шәһәрендәге туганнар каберлегенә күчереп җирләнгәнлеге ачыкланды. Берничә елдан соң мин, шул Салдус шәһәренә барып, туганнар каберлегендә җирләнгәннәр исемлегендә әтинең исем-фамилиясен таптым. Латвиягә моннан соң да баргаларга туры килде. Ләкин әнә шул беренче баруым һич тә онытылмаслык хатирә булып калды. 1987 елны без энем Энгель белән әниебезне шунда алып бардык. Әни кабер өстендә намаз укыды. Әтиебез белән кавышты да, хушлашты да. Кабер туфрагын Казанга алып кайтты һәм шуңа гөл утыртып үстерде. Әни 
- Татарстанның атказанган укытучысы дигән мактаулы исемгә, "Почёт Билгесе" орденына лаек булган кеше. Һәм иң кыйммәтлесе шунда: аны укучылар да, укытучылар да, гади халык та бик ярата иде. Аның эшләгән елларын һаман да сагынып сөйләүчеләр бар әле. Тормыш юлы җиңелләрдән булмаса да, аның язмышы бәхетле. Чөнки башына төшкән авырлыкларны, кайгы-хәсрәтләрне, берсеннән-берсе зур югалтуларны батырларча җиңә белгән зат иде ул. Ата-анасынннан васыять итеп алган "сабыр төбе - сары алтын" дигән сүзләр аның яшәү кагыйдәсе булды. Аны безгә дә васыять итеп калдырды.
Ул чын мәгънәсендә кешелекле зат иде. Гомере буе берәүдән дә көнләшмәстән, киресенчә, кеше шатлыгына шатланып яшәде, беркайчан да беркем турында да начар сүз әйтмәде, берәүгә дә рәнҗемәде, берәүне дә рәнҗетмәде. Берәүне дә каргамады, берәүгә дә ачу сакламады, начарлык та теләмәде. Ул һәрвакыт безнең өчен эчкерсезлек үрнәге була килде. Ул "Тормыш сукмаклары" истәлек китабына өстәмәләр әзерләгән иде. Ләкин алар дөнья күрми калдылар. Шунлыктан язмамда аларның кайберләрен китерүне урынлы саныйм. "Әткәй һәм әнкәй икесе дә бик киң холыклы, мәрхәмәтле, шәфкатьле кешеләр иде. Бервакыт сеңлем Галимә белән агач караватта йоклап ятабыз. Аларның, тәрәзә аша өстебезгә кояш төшмәсен дип, тырышып, пәрдә тартуларына уянып киттек. Икәүләшеп аркаларыбыздан сыйпаганнары һаман да истә әле. Аларның йомшак куллары һаман да тәнгә җылы биреп тора сыман. Мин әнкәбезнең кайчан да булса безне ачуланганын хәтерләмим. Безгә дә балаларыбызны кыйнамаска, ачуланмаска куша иде. "Сугу, кыйнау белән баланы җиңеп булмый, аның сиңа ачуы гына арта. Балаларыгыз белән дошманлашсагыз, бәхил түгел", - дип әйтә торган иде мәрхүмә. Әй хатирәләр, хатирәләр! Әткәй белән әнкәй искә төшкән саен, күңел йомшый, алар күз алдына килеп баса сыман. Тагын бер мизгел. Шулай бервакыт урак өсте иде. Әткәй һәм олы туганнарыбыз Хафиз һәм Фатыйх абыйларыбыз белән кырда бодай уралар. Әнкәйнең тары ярмасыннан ботка пешереп, аның эченә яңа язган йомры май салып, безне сеңлем Галимә белән, әткәйне, уракчыларны ашатырга дип, кырга җибәргәне хәтеремдә уелып калган. Безне күрүгә әткәйнең шатланганлыгы әйтеп бетергесез булды. Күрәсең, ул бигрәк тә кече балаларының эшкә яраклы булып үсүләренә шатлангандыр. Ни дисәң дә әткәй инде туксаннан өстә иде. Баларымны аякка бастырып өлгереп булырмы дип борчыла торган булгандыр. Әткәбез беренче хатыны үлгәннән соң, икенче мәртәбәгә Түбән Мактамада гомер кичерүче ахирәте Хәмидулланың Бибигайшә исемле кызына өйләнгән. Алар әнкәбез белән тигез, матур гомер кичереп биш бала үстерәләр. Мин туганда әткәйгә 83 яшь, ә сеңлем Галимә дөньяга килгәндә 85 яшь була. Аллаһы Тәгалә аңа озын 100 яшьлек гомер насыйп иткән. Ул 1826 елның апрелендә туып, 1926 елның апрелендә аталык вазифаларын тулысы белән башкарып дөнья куйган. Әнкәмнең соңгы көннәре хәтеремә уелып калган. 1942 елның декабре. Мин Шөгер районының Түбән Чыршылы мәктәбендә директор. Фронттан берсе артыннан берсе шомлы хәбәрләр килеп торган көннәр иде бу. Сеңлем Галимәдән телеграмма алдым: әнкәй авыр хәлдә, түшәк өстендә. Улым Дамир белән тиз генә ат җигеп Әлмәткә киттек. Урман буйлап барабыз. Юл тайгак, саз, бозлавык. Атыбыз дагасыз, атлаган саен диярлек тая. Менә ул бозга басып, таеп егылды. Аяклары тәртә астында калды. Көч-хәл белән атның башта бер аягын, аннары икенчесен тәртә астыннан тартып чыгардык һәм Чупай авылына кереп, анда яшәүче сеңлем Галимәне алып, Әлмәткә килеп җиттек. Әнкәй бертуган сеңлесе Сәхибҗамал абыстайлар өендә, түшәк өстендә ята. Хәле бик авыр, тәннәре шешкән, тыны бетә, көчкә сулыш ала. Сөйләшерлек хәле дә калмаган. Шулай булса да балаларның хәлен сорашты. Көч хәл белән: "Үлсәм, бәхил булыгыз", - дип пышылдады.
Без китеп, ике көн үткәч, 1942 елның 11 декабрендә әнкәбез вафат булган, урыны оҗмахта булсын. Минем Оркыя исемле бик якын дустым бар иде. 1923 елда аның әтисе Сафа мулла Әлмәттә имамлык вазифаларын башкарган. 1925 елда без Оркыя белән, Бөгелмәдәге ике баскыч татар мәктәбендә укыганда, Ленин урамында бер фатирда яшәдек. Дустымның муены бер якка аз гына кыек иде. Тумыштан шулай булган. Зәңгәр күзле, ак йөзле, зифа буйлы җан дустым гадел, һәркемгә ярдәмчел, шәфкатьле. Укуларыбызны тәмамлагач, аны яңа төзелгән Шөгер районының Сугышлы авылына җибәрделәр. Ул гомере буе математика укытты. Мине Шөгернең үзенә билгеләделәр. Гомер буе бергә дус булып, авырлыкларны да, шатлыкларыбызны да уртаклашып яшәдек. Инде шактый яшькә җитеп, пенсиягә чыккач, миңа Оркыядан хат килә. Ул, "Үзбәкстанда Бохара шәһәрендә яшәүче Могыйн абыебыз синең белән икебезне кунакка чакыра. Мин синең җавапны көтеп тә тормастан, "барабыз" дип җавап яздым, дигән. "Барабыз бит, Әминә!" Бу хатны алуга ук, мин дә аңа "барабыз" дип җавап яздым. Һәм киттек тә. Бохарада кунак булган көннәр шулай ук хәтеремнән чыкмый. Без шушы борынгы шәһәрне бөтенләе белән карап чыктык. Данлыклы Бохара мәдрәсәсендә дә булдык. Кая барсак та, Могыйн абзый, аның башка туганнары безнең белән. Андагы кунак итүләре онытылмаслык сәхифә булып калды. Бохарада туганнары күп икән. Кунактан кунакка йөрттеләр. Шулай итеп, ун көн кунак булудан канәгать булып, Казаныбызга кайттык. Абыем Фатыйх төпле акыллы, зирәк иде. Семипалатинскидан үзебезгә өйдән алып киткән әйберләр исәбенә, бодайдан башка, көнбагыш, киндер, кәбестә, кишер кебек яшелчә орлыклары да алып кайткан иде. Аларны хуҗалыкларның буш урыннарына утырттык. Җиңгәмнәр (абыйларымның хатыннары) белән мин кәбестә, помидор түтәлләренә кояш чыкканчы һәм кич белән су сибә, түтәлләрне йомшарта идек. Нәтиҗәдә бу яшелчәләр искиткеч зур уңыш бирделәр. Күз күрмәгән, колак ишетмәгән зур помидорларны һәм кәбестәләрне тозлап та куя идек. 1921 елда өйләргә ачлык-патша килде. Шешенеп ачтан үлүләр, эт үләксәләре, судагы яралдык бакаларны ашау дисеңме. Болар көндәлек хәл иде. Хәтта кеше кадәр кешене ашау фактлары да булгалаган. Бик яшь булсам да хәтердә калган. Беркөнне Сафа абзыйның 5 яшьлек улы югала. Никадәр эзләсәләр дә - таба алмыйлар. Шикләнә-шикләнә бер өйгә керсәләр, казанда уллары Атлас кайный. Нинди зур кайгы! Ачы хәсрәт! Ходаем, берәүгә дә мондый хәсрәтне күрсәтмәсен! Ачлык кешеләрне төрле халәтләргә керергә мәҗбүр итте. Ашарга бернәрсә дә булмагач, әнкәйләр сеңлем Галимә, икетуганыбыз Һаҗәр белән мине Бөгелмәгә балалар йортына илттеләр. Бүгенгедәй хәтеремдә: тау өстендәге бу йорт үзәк өзгеч күңелсез кебек тоелды. Безне сарып алган балалар исемнәребезне сорыйлар. Без үксеп-үксеп елыйбыз. Бу йортның директоры 
- Вильданов Нурмый абый, ә хатыны Хөршидә апа - тәрбияче. Алар балалар белән төрле уеннар оештырып, аларның күңелләрен ачарга тырышалар. Без бу йортта озак булмадык. Шулай бервакыт Һаҗәрнең әтисе Шәрип абый килде. Без аны күрүгә, уеннарны ташлап, каршысына йөгереп чыгып, кочаклап каршы алдык. Ул безнең хәлләребезне генә белергә килгән булса да, без аңардан калмаска тырыштык. Бик тә сагынган идек, бик тә кайтасыбыз килә иде. Йомшак күңелле шәфкатьле абыебыз моңа каршы килмәде.
Кайтырга чыгар алдыннан, балалар йортының хуҗалык бүлеге мөдире Нурлыбанат апа, юлда ашарсыз дип, бер зур ипи бирде. Атыбыз арык, бик тиз арый. Аңа, туктый-туктый, "пәри үләне" дигән тырпаеп торган, чәнечкеле үләнне каптыргач, тагын кузгалып китә. Без, 12-13 яшьлек балалар, атка авыр булмасын дип, җәяү барабыз. Шулай итеп, Бөгелмәдән Әлмәткә кадәрге 50 чакрымлык юлны бер тәүлек эчендә үтеп, өебезгә кайтып кердек. Юлда без теге ипине аз-аз гына чеметкәләп яртысын диярлек ашаганбыз. Калганын, никадәр ашыйсыбыз килсә дә, әткәй белән әнкәйгә, сабый туганыбыз олы абыебызның кызы Шаффага калдырырга тырышып түздек. Әткәйләр безне шатланып каршы алдылар. Җиңгәбез 
- Хафиз абыебызның хатыны Сәрвәр апа - "сарана" дигән үләннең тамырын киптереп, төеп, аннан кабартма кебек нәрсә пешереп маташа иде. Бишек бавына тотынып, "мәм-мәм" дип утырган Шаффаның кулына, сындырып, ипи тоттыргач, шундук авызына кабып суыра да башлады. Шатлыгыбызның иге-чиге юк иде шушы мизгелләрдә". 2003 елның 3 октябре көнне 94 нче яшендә әни, безне ташлап, мәңгелеккә китте. Без аны ата-бабалары, туганнары җирләнгән Әлмәт зиратына күмдек. Ул безнең хәтеребездә йомшак күңелле, киң холыклы, ярдәмчел кеше буларак саклана. Укучыларга тәкъдим ителгән шигъри юллар әниебезнең сугыш елларындагы эчке кичерешләрен чагылдыра. Мондагы һәрбер сүз аның бәгыреннән өзелеп төшкән. Сагыну әрнешләре Менә тиздән җиңеп кайтыр әткәң, Дип юаттым газиз улымны. Кочакларсың үбеп, сөенеп шунда, Күрешерсең биреп кулыңны. Рәхәт булыр безгә, балакаем, Җиңү бәйрәмнәре җиткәндә, Кызык булыр синең солдат әткәң Орден тагып кайтып кергәндә. Ул елмайды, шунда рәхәтләнеп, Миңа таба тагын сыенды, "Бәйрәм булыр безнең урамда да..." Дигән кебек миңа тоелды.
Мин сөйләдем аңа фашистларның Асып куюларын ананы, Уеп алып күзкәйләрен шунда Тилмертүләрен яшь баланы. "Ләкин балам хаклык җиңәр, Хаклык өчен илебез көрәшә, Җиңгән саен совет солдатлары, Фашист мәлгунь бездән көнләшә". Сагынып көттем гомер юлдашымны, Зарыгып көтте балам атасын, Ике йөрәк тели изге теләк: "Үлеп кенә шунда калмасын..." Хәбәр килде, авыр кайгы хәбәр: "Үлде, диеп, көткән кешегез". Ник югалдың, бәгърем, безне ташлап? Раска килдемени төшебез?! Аерылдыкмы мәңге инде синең белән, Күрешә алмабызмы икән без бер дә?! Үтәр микән шулай яшь чакларым, Сине сагынып, әрнеп гомергә! Сиңа атап җиләк җыйган идем, Эчәрбез дип бергә чәйләрне, Сине уйлап мин үткәрәм хәзер Бер-бер артлы моңсу җәйләрне. Көтә-көтә сине, карталардан Көрәш юлларыңны карадым, Мин кичергән сугыш авырлыгын Сезнекеннән җиңел санадым.
Изге итеп сине мин үземә Җылап үптем баскан эзләрең, Тулган айга карап, күк йөзеннән Син дустымның күзен эзләдем. Әйтегезче миңа, солдат дуслар, Күрмәдегезме соң сез аны? Әллә чынлап үлеп калдымы ул, Күп акканлыктан яра каны? Әллә тиеп егылдымы шунда, Фашистларның зәһәр пулясы, Әллә өзеп ыргыттымы аны Дошманнарның явыз минасы? Әллә алга барган чагыгызда, Яраланып җиргә аудымы, Яңгыраган әрнү тавышлары Һаваларда эленеп калдымы? Әйтегезче, зинһар, солдат дуслар, Күрмәдегезме лә сез аны? Әллә чынлап үлдеме ул, Күп акканлыктан яра каны? Табылырлык булсаң эзләр идем, Салкын гәүдәләрең булса да, Юар идем канлы яраларың, Бәгъремә авыр булса да.
Югалдымы газиз башкайларың Әллә кайда - урман, сазларда. Сиңа булган дуслык мәхәббәтем Гомер буе миндә саклана. Әкрен генә искән йомшак таң җилләре Каберләрең сыйпап үтсеннәр. Баш очыңда сайрап, ил кошлары Бездән сиңа сәлам илтсеннәр! Әниебез әтиебезнең туганнарын чын күңеле белән үз итеп яшәде, аларның шатлыкларын һәм кайгы-хәсрәтләрен үзенекедәй кабул итте. Ул бигрәк тә бабабыз Шәйхетдингә карата аеруча ихтирамлы һәм игътибарлы булды. Бабабыз, - 15 ел гомерен патша армиясендә уздырып, Төркия белән булган сугышларда катнашкан кеше. Ул вакытлар турында тәфсилләп сөйли иде. Ул бик шук һәм шат күңелле булса да, күңелендә моңсулык бар иде. Чөнки аның өч улының берсе дә сугыштан кайтмады. Ә үзе 102 яшькә җитте. "Ниндидер гөнаһларым аркасында Раббыбыз миңа улларымның гомерен биргән, күрәсең", - дип уфтангалады ул. Бу сүзләрне бик сирәк әйтсә дә, алар безнең күңелләребезгә сеңеп калды. Авыр еллар иде бу бабабыз өчен. Ул Хөснури әбиебез белән бернинди ярдәмсез япа-ялгыз кала. Кышларын суык, мич ягарга утыннары юк. Коймалар, мунча түбәләре берсе дә калмый ягылып бетә. Хәтта өй түбәсен япкан салам юкара, яңгыр вакытларында түбә ярыкларыннан шыбыр-шыбыр су ага. Ашый торган ризыклары - бакчада үскән бәрәңге, алабута, балтырган, урман җиләге. Ипи, он аларның йортында сирәк кунак, ит турында әйтеп тә торасы юк. Никадәр авыр булса да, бабабыз безгә һәрвакыт игътибарлы булды. Ул итекче иде. Күзе начар күрә башлаганчы, безгә аяк киемнәре тегә иде. Ә соңрак чабата ясауга күчте. Нинди генә авырлыклар булмасын, бабабыз аларны җиңәрлек батыр йөрәкле кеше иде. Аны 15 еллык патша солдаты хезмәте дә сындырмаган. Улларын югалту кайгысын да зур сабырлык белән кичерә иде. Без, бабабызның шул улларыннан туган балалар, ярым ятимлектә үстек. Урам тулы бала, берсенең дә әтиләре юк. Барыбыз да ятимлектә тигезләр. Шулай да балачак еллары сагынып сөйләрлек хатирәләр булып күңелгә кереп калган. Мин Шөгер дим, аның тауларын, урманнарын мактыйм. Ләкин Шөгер ул бер авыл гына түгел. Сүз Шөгер яклары, аның тирә-ягындагы кайчандыр төгәл бер район тәшкил иткән авыллар турында бара. Шушы районга кергән Түбән Чыршылы авылының да минем күңелемдә үз урыны бар. Революциягә кадәр бу авылда тирә-якта дан тоткан мәдрәсә эшләп килгән. Анда күпмедер вакыт Ризаэддин Фәхреддин дә эшләгән.
Сугыш елларында әниебез шушы авылда мәктәп директоры һәм колхозның партоешма секретаре булып торды. Ул заман укытучылары колхозчылар белән бергә кырда, балалар белән мәктәптә булдылар. Алар авыл халкына дәрт һәм дәрман биреп тордылар. Үз көчләре белән концертлар оештырдылар, хәтта спектакльләр дә куялар иде. Без, аларның балалары да, сәхнәдә җырлый һәм шигырьләр сөйли идек. Чыршылының табигате дә гаять матур. Анда да Шөгердәге кебек үк таулар бар. Ике Чыршылыны, Түбәнен һәм Югарысын, Куак суы бүлеп тора. Бу авыллар бербөтен булып яшиләр иде. Мин шушы авылда мәктәпкәчә үк хәреф танырга, укырга өйрәндем. Беренче класста да шушы авылда укыдым. Мине укыткан Мөнәвәрә апа Чапаеваны, Зифа апа Гыйләҗеваны һаман да оныта алмыйм. Мөнәвәрә апа инде гүр иясе, урыны җәннәттә булсын. Зифа апа әле исән. Ел саен, Чыршылыда очрашып, хәтер яңартабыз. Сугыштан соң без яңадан Шөгеребезгә, Шушма буена кайттык. Иске Шөгер мәктәбендә безне Асия апа Гыйльметдинова укытты. Аның дәресләрен, бигрәк тә тапкырлау таблицасын җиңел ысул белән өйрәтүен һаман да оныта алмыйм. Алай гына да түгел, үзем дә шактый кешене, шул исәптән улларыбызны да, шул ысулга өйрәттем. Асия апа безне күп нәрсәгә өйрәтте. Мин аңардан матур язарга гына өйрәнә алмадым һәм гомерем буе шунлыктан аптырадым. Язуымны башкалар түгел, кайвакыт үзем дә танымыйм. Шунлыктан машинканы, аннан соң компьютерны үзләштерергә туры килде. Без үскән заманда, кая барсаң да, рус телен белү кирәк иде. Аны белмәсәң, югары уку йортларына керү мөмкин түгел. Шунлыктан әни безне русча да укытты. 3 класс татар мәктәбен бетерүгә, ул мине район үзәгендәге рус мәктәбенә урнаштырды. Шуңа кадәр мин русча белми идем. Ничек русча өйрәнүемне хәтерләмим. Күрәсең, ул минем өчен әллә ни авыр булмагандыр. Ә инде сигезенче класста безнең гаилә Әлмәттә иде. Әтиебез һәм аның туганнарының берсе дә сугыштан әйләнеп кайтмагач, әниебезнең туганнары безнең шунда күчүебезне теләделәр. Унынчыны шунда тәмамладым. Әниебез анда да, Шөгердәге кебек үк, роно инспекторы булып эшләде. Әтиебез салып калдырган алты почмаклы йортны әниебезнең бертуганы мәрхәмәтле җан Фатыйх абый үз йорты каршысындагы бер буш урынга күчереп куюны оештырды. Шулай итеп, мин укуымны Әлмәттә тәмамладым. Әлмәт - район үзәге. Ул - ямьле Зәй буенда урнашкан саф татар авылы. Ул таулар, урманнар кочагында утыра. Зәйнең аръягында куе әрәмәлек, анда шомырт, карлыган, урманнарында җир җиләге, бөрлегән өлгерә. Аларны җыеп бетерерлек түгел. Ләкин без күчеп килгән елларда авылның татарлыгы шактый саеккан. Монда нефть табылу аны руслаштыра башлаган. Төрле яклардан килгән халык өчен бараклар һәм йортлар корылган. Берничә рус мәктәбе төзелгән. Кыскасы, Әлмәт русча сөйләшә башлаган еллар бу. Ләкин ничек кенә булмасын, тормыш алга бара. Мин укуымны дәвам итәм. Тиздән нефтьчеләрдә эшли башлаган абыебыз Дамирны хәрби хезмәткә алдылар. Ул Германиянең Потсдам шәһәрендә хезмәт итте. Частьларында "зав. секретным производством" вазифаларын башкарган. Күрәсең, аны шушы җаваплы урынга билгеләүнең сәбәбе аның пөхтәлеге, тырышлыгы, матур итеп яза белүе булгандыр.
Кече энебез Энгель шулай ук укуын дәвам итте. Туганнарыбыз белән аралашып, гөрләшеп яши башладык. Укытучыларыбыз яхшы. Алар арасында Мирза Каюмович Таһиров, ныклап, күңелгә сеңеп калды. Ул географиядән керә иде. Шушы тәҗрибәле тирән белемле кеше безгә бик күп тарихи мәгълүматлар да җиткерә. Җае белән милли хисләрне дә уята белә иде. Тарих фәнен безгә Зоя Анатольевна Кашаева укытты. Бу искиткеч кешелекле мөлаем ханым безгә шулай ук бик күп тарихи мәгълүматлар ирештерде. Гаиләдә без өч ир бала үстек. Олы абыебыз Дамир нефтьче булды. Кызганыч ки, 1994 елда автоһәлакәткә эләгеп, дөньядан китеп барды. Аның ике улы югары белем алып, матур гына тормыш корып җибәрделәр. Энем Энгель - минем кебек үк тарихчы. Фәннәр докторы, профессор. Казан финанс-икътисад институтында кафедра мөдире булып эшләде. Институтлары университетка кушылгач, мәдәният һәм сәнгать университетында шулай ук кафедра мөдире буларак эшен дәвам итә. Аның да ике кызы, бер улы бар. Берсеннән-берсе матур өч оныклары үсә. Нәселебез ике яктан да ныклы булган. Бабаларыбыз йөзгә җитеп үлгәннәр. Аларның озын гомерле булуларына төп сәбәпче 
- Аллаһы Тәгалә. Ул заманнарда табигать саф һәм чиста булган. Үзләре дә бик чиста-пөхтә булганнар. Беркайчан беркемнән көнләшмәгәннәр, берәүгә карата да дошманлык тотмаганнар. Киресенчә, ярдәмчел, миһербанлы һәм мәрхәмәтле булганнар. Күрәсең, озын гомерле булуларына, шөкрана кылып, ризалыкта яшәүләре дә сәбәп булгандыр. Хәләл җефетем Люциянең атасы Могыйн Шакирҗан улы Шәрипов Шөгер районы барлыкка килгәч, аның "Тоташ колхоз" газетасы редакторы була. 1941 елда ул да фронтка китә. Анда политработник булып, капитан дәрәҗәсенә ирешә. Воронеж тирәсендәге канлы сугышларның берсендә, кызылармиячеләрне дошманга каршы атакага күтәреп, үзе беренче булып, "урра, фашистларга үлем" дип кычкырып, сугышчыларга дәрт һәм дәрман биреп барганда, фашист пулясы аның гомерен өзә. Ләкин атака уңышлы була, дошман җиңелә һәм чигенергә мәҗбүр була. Могыйн Шакирҗан улы Шәрипов шушы батырлыгы өчен Советлар Союзы Герое исеменә тәкъдим ителә. Мәктәптә вакытта ук мине милләтебезнең язмышы борчый иде. Нишләп Татарстаныбыз союздаш республика түгел, татарның кайчан да булса үз дәүләте булганмы, булса, ни эшләп юкка чыкты икән дигән сораулар һәрвакыт күңелемне тырный килделәр. Гуманитар фәннәр белән кызыксынуымның төп сәбәбе - мәктәптә мин кызыксынган сорауларның берсенә дә җавап булмауда. Дәреслекләрдә татарлар кыргый, ерткычлар рәвешендә тасвирлана. Ни кызганыч, кайчакларда әле бу шулай дәвам итә. Тарих фәне - иң әһәмиятле фәннәрнең берсе. Чөнки тарих бүгенге яшәешкә һәм киләчәккә нигез булып тора. Тарих кешедә милли горурлык һәм шул ук вакытта башка халыкларга карата ихтирам хисләре тәрбияли. Ләкин ул гадел һәм объектив булырга тиеш. Нәкъ Ризаэддин Фәхреддин язганча: "Тарих язучыларның дуст-дошманнары булыр вә бәгъзе вакыт каләмнәре дә яңлышыр, ихтимал ки, кайсы чакта акны кара вә караны ак кылып та язарлар. Ләкин "тарих"ның дуст-дошманы юктыр. Аның өчен бөтен халык вә мәмләкәт мөсавидыр. "Тарих"ның тоткан юлы хаклыктан гыйбарәт булып, шуннан читкә чыкмас вә ике кешегә ике төрле күз берлә карамас. Тарих һичнәрсәне яшермәс, юкны бар вә барны юк итмәс, ялгышмас".
Хәзер менә, чыннан да, дөрес, ике кешегә ике төрле күз белән карамый торган, һичнәрсәне дә яшермәс тарихны язу мөмкинлекләре барлыкка килде. Тарих үзенә дәшә Тарихка булган ихтыяҗ мине, 1958 елда армия сафларыннан кайтканнан соң, Казан университетының тарих-филология факультетына китерде. Шушы вакытта минем язмышымның үзем теләгәнчә хәл ителүендә профессор Мансур Ибраһим улы Абдрахмановның роле зур булды. Мин керергә теләгән тарих-филология факультетының тарих бүлегенә бер урынга 6 кешелек конкурс. Аның аша үтү ифрат авыр иде. Соңгы имтихан рус теле һәм әдәбиятыннан булды. Минем җавапларымны экзаменаторлар бик ошаттылар һәм миңа: "Сез бит филолог, нигә тарих бүлегенә керәсез? Тарих бүлегенә үтәсезме-юкмы, анысы билгесез, ә рус филология бүлегенә керүегезгә без гарантия бирәбез", - диделәр. Минем шикләнеп торуымны күргәч, аларның берсе Светлана Александровна Матвеева кулымнан тотты да деканатка алып китте. Ул вакыт декан Шакир Мифтах улы Еналеев иде. Светлана Александровна: "Без бу абитуриентның җавабын тыңладык, ул безгә бик ошады, аның филология өлкәсендә сәләте зур. Алыйк без аны үзебезнең бүлеккә", - диде. "Әгәр бу чыннан да шулай икән, һәм сезнең бүлек шуны тели икән, без аны алабыз", -дип җавап бирде декан. Алар миңа студент булуыма тулы гарантия бирделәр. Һәм мин, шушы шатлыклы сүзләргә сөенеп, Әлмәткә, әнием, туганнарым янына кайтып киттем. Укырга дип Казанга килгәч, тарих-филология факультетына кабул ителгән студентлар исемлегеннән үз фамилиямне таптым. Мин 11 нче төркемгә язылган идем. Ни гаҗәп, бу тарих төркеме булып чыкты. Соңыннан Мансур абый моның серен миңа чиште. Ул, университетта фән буенча проректор, татар балаларын кертүне кайгыртучы кеше буларак, кабул итү комиссиясенең эшендә актив катнаша иде. Безнең факультетка кабул итү тикшерелә башлагач һәм минем фамилиягә чират җиткәч, ул деканга: "Сез ни эшләп бу егетне филология бүлегенә тәкъдим итәсез, гаризасында да бит ул тарих бүлегенә керү теләген белдергән", - дигән. Шакир абый, комиссия әгъзаларына деканатта минем белән булган әңгәмә турында сөйләп: "Рус филологлары аны үзләренә алырга телиләр", - дигән. Мансур абый: "Без тик гаризага карап эш йөртергә тиешбез. Бу егетнең гаризасында тарих бүлегенә керү теләге белдерелгән", - дигән. Һәм комиссия минем язмышымны ул әйткәнчә хәл иткән. Шулай итеп, мин тарихчы булып киттем. Монда, күрәсең, Мансур абыйның тарихка булган мөнәсәбәте чагылган булса кирәк. Ул үзенең бер чыгышында: "Тарих ул - минем иң яраткан фәнем", - дигән. Һәм бу чыннан да шулай. Аның фәлсәфи хезмәтләренең барысы да тарихи рух белән сугарылган. Уку елларында миңа Мансур абый белән якын аралашырга туры килде. Ул - профессор, философия фәннәре докторы, Татарстан Югары Советы Рәисе. Шуның өстәвенә философия кафедрасы мөдире. Һәм шулай ук фән буенча проректор вазифасын да башкара иде. Ул безгә шушы фәннән лекцияләр укыды. Без аның катлаулы фәлсәфи проблемаларны һәркемгә аңлаешлы итеп җиткерә белүенә таң кала идек. Дөрес, чиста итеп русча сөйләве без авылдан килгән татар малайлары өчен үрнәк булды. Кайда һәм ничек ирешкән ул шушы кадәр камиллеккә? Әйе, моңа аның әти-әнисе биргән табигый ихласлыгы һәм искиткеч тырышлыгы, пөхтәлеге сәбәп булгандыр.
Факультетның һәрбер курсында дүрт төркем: тарих, рус филологиясе, татар филологиясе һәм рус-татар филологиясе. Барлыгы - йөзгә якын студент. Безнең тарих төркеме беренче курста 11 саныннан башланып, ел саен арта торып, бишенче курста 51 нче төркем булып йөрде. Төркемебездә 25 кеше, шуларның җидесе генә кызлар, калганнарыбыз ир-егетләр. Арабызда әле генә мәктәп бусагасын атлап чыкканнар белән кичә генә армия киемнәрен салып ташлаучылар да бар. Бик тиз дуслаштык, башка төркемнәр белән, гомумән, башка курс студентлары белән дә бик тиз танышып, аралашып яши башладык. Кичәге офицер Володя Трофимовны староста итеп, кичәге хәрби авиация училищесы курсанты Рәмзи Вәлиевне комсорг итеп сайладык. Мине беренче курсның комсомол бюросы секретаре итеп сайладылар. Аннан соң студентлар мине факультет комсомол бюросы секретаре итеп тә күтәрделәр. Бу елларны комсомолның әһәмияте һәм, гомумән, студент тормышына йогынтысы бик зур иде. Ул уку барышын да, студентларның иҗтимагый эшчәнлеген дә, җәйге төзелешләрдә яки башка урыннарда һәм көзге колхоз эшләрендә катнашуын да үз контролендә тота иде. Аларның һәм яшь укытучыларның катнашы белән факультетта ике - "Ленинское знамя" һәм "Әдәби сүз" - стена газеталары чыгып тора иде. Беренчесенең редакторы ассистент Ася Зиевна Ханина, ә "Әдәби сүз"неке Флёра Сафиуллина. Газеталарның озынлыклары 3-4 метрга кадәр җиткәли иде. Алар район күләмендәге стена газеталары конкурсларында һәрвакыт беренче урыннарны яулап бардылар. Боларның битләрендә факультет тормышы бөтен тулылыгы белән студентларча оста итеп яктыртыла килде. Монда шигърияткә дә, прозага да, дусларча шаржларга да урын табыла торды. Булачак язучылар, шагыйрьләр каләмнәрен шунда чарлый торганнар иде. Равил Фәйзуллин, Рәдиф Гаташ, Роберт Миңнуллин, Гәрәй Рәхим, Шамил Маннапов, Фарсель Зыятдинов, Нургали Булатов, Миркасыйм Госманов, Рәмзи Вәлиев, Риф Хәйретдинов, Тәлгат Галиуллин, Әзһәр Мөхәммәдиев, Энгель Таһиров, Хатыйп Миңнегулов кебек бүгенге көндә татар дөньясында киң танылган шагыйрьләр, язучылар, журналистлар һәм галимнәр нәкъ менә шушы елларда иҗат юлына бастылар. Юк, ни генә әйтсәң дә, кызык һәм бай эчтәлекле еллар иде бу. Факультетта, гомумән университтетта, романтик рухлы яшәү көче ташып тора. Төркемара конкурслар студент тормышының күңелле бер сәхифәсе иде. Факультетлар да үзара ярыша, аларның җитәкчеләре, гомумән комсомол активистлары, дустанә мөнәсәбәтләрдә яшәделәр. Безнең Фариз Алиев белән дуслыгыбыз менә нәкъ шундый шартларда башланды. Фариз университетның механика-математика факультетына 1957 елда, минем шикелле үк армия хезмәтеннән соң укырга кергән, һәм аны, ялкынлы йөрәкле егетне, университетның кайнап торган иҗтимагый тормышы бөтереп ала. Ул уку отличнигы гына түгел, комсомол активисты да булып китә. Без аның белән танышкан вакытта, ул университетның иң күренекле комсомол җитәкчеләренең берсе иде. Бик тиз арада без, ягъни Фаризның уку төркеме һәм безнең тарих-филология факультетының тарих төркеме, бергә эшләү планын булдырдык, шул хакта килешү төзедек. Фариз безнең факультетта еш була иде. Һәм шул рәвештә ул курсташым - рус-татар бүлеге студенткасы Венера белән танышып, дуслашып китте. Безнең уртак иҗтимагый эшләребез аларны бигрәк тә якынлаштырды. Алар арасында мәхәббәт хисләре уянды һәм тиздән алар, өйләнешеп, гаилә корып җибәрделәр. Шулай итеп, Фариз безнең факультет киявенә дә әверелде. Аларның мәхәббәт җимешләре булып, берсе артыннан берсе өч балалары 
- Дамир, Тимур, Алсу - дөньяга аваз салдылар. Бүген алар югары белемгә ия булып, үз гаиләләрен булдырып, әти-әнисе башлаган эшләрне дәвам итәләр.
Әйе, факультетларыбыз дус яшәде. Гомумән, университетта иҗтимагый тормыш гөрләп торды. Ярыша-ярыша яшибез. Бервакыт шул ярышта безнең төркем беренче урынны яулады һәм Ленинградка юллама белән бүләкләнде. Без, Ленинградның тарихи урыннарында, музейларында, шул исәптән Эрмитаж, Петергоф кебек данлыклы урыннарында булып, тарихка кагылышлы күп нәрсәләр белән танышып кайттык. Безнең җитәкчебез төркем кураторы Григорий Наумович Вульфсон иде. Бик тә акыллы, тирән белемле, фронтта аягын калдырып кайткан галим иде ул. Аның СССР тарихына багышланган лекцияләре шулкадәр кызыклы, аларны коридорда басып торып тыңлаучылар да күп була иде. Укытучылар турында сүз башлаганмын икән, аларның кайберләре белән таныштырып китүне кирәк саныйм. Шофман Аркадий Семёнович безгә борынгы Греция һәм Рим тарихын укыта иде. Аның лекцияләре кызыклы, мавыктыргыч. Ул сөйләгәндә, безнең күз алдыбызга Ганнибал, Александр Македонский, Юлий Цезарь һәм башка тарихи шәхесләр үзләре килеп баскан кебек тоела. Лекцияләрендә "л" авазы урынына "в" ны әйтә торган иде. Баштарак без моны сизмәдек. Тик менә борынгы Римдагы илотлар восстаниесен тасвирлаганда, "восстание ивотов" дип әйткәнен һәм аңа ияреп дәфтәрләребезгә нәкъ ул әйткәнчә язып куюыбыз истә калган. Яңа заман тарихын Василий Иванович Адо укытты. Аның лекцияләре һәрвакыт тирән эчтәлекле, аңлаешлы, мәгънәле, хәтергә сеңеп калырдай була иде. Бу кеше, үзенә карата искиткеч таләпчән булуы аркасында, кандидатлык диссертациясен дә якламый кала. Доцент дәрәҗәсе аңа зур педагогик сәләте өчен бирелгән. Ул бервакыт факультетыбызның партия оешмасы секретаре булып торды. Шулвакыт ул миңа, комсомол җитәкчесенә, партиягә керү өчен рекомендация бирде. Соңрак, аны соңгы юлга озату вакытында, Габдулла абый Рәхимкуловның аның иң якын кешеләреннән берсе булуын белдем. В. И. Адоның татар халкына, аларның рухи дөньясына ихтирам белән яшәгәнлеген төшендем. Безнең укытучыларыбыз берсеннән-берсе затлы, берсеннән-берсе күркәм иде. Аларның барысын тасвирлап тору да мөмкин түгел. Шулай да тормышымда һәм фәнни эшчәнлегемдә зур урын алган Иван Михайлович Ионенко турында фикеремне белдермәсәм, һич кенә дә дөрес булмастыр. Ул - үзенең фәнни эшчәнлеген революцион хәрәкәткә, анда крестьян һәм солдат массаларының катнашуына багышлаган кеше. Беренчеләрдән булып милли азатлык хәрәкәтенең революциядәге урынын билгели алган шәхес. Без, татарлар, аңа кадәр Ильяс Алкин, Мирсәет Солтангалиев кебек шәхесләр исемнәрен телгә дә алырга куркып торган вакытта, ул аларның тарихтагы урыннарын дөрес итеп билгели алды. Данлыклы 1917 елның августында Корнилов фетнәсе вакытында һөҗүм белән Петроградка юнәлтелгән генерал Крымов гаскәрен туктата алган Ильяс Алкин оештырган Хәрби Шурага да беренче буларак дөрес бәяне ул бирде. Шушы кеше мине дә милли азатлык тарихын чагылдырган документлар дөньясына алып керде. Шунлыктан диплом эшем, кандидатлык һәм докторлык диссертацияләрем әнә шул документларга нигезләнде. Студент чагымда ук Мәскәү архивлары материаллары белән таныша башлавыма да ул сәбәпче.
Безнең күңелләребездә бу еллар тарихчыларның һәм филологларның кулга-кул тотынышып, гөрләшеп яшәгән чоры булып саклана. Без башка бүлек студентлары һәм укытучылары белән дә ныклап аралаша идек. Рус бүлегендәге рус теле белгече Әнвәр абый Ахунҗанов - ике телне генә түгел, немец телен дә ныклап үзләштергән кеше. Бөек Ватан сугышы елларында штабта тәрҗемәче булган. Ул татар бүлегендә укытучы, күренекле шагыйрь, дистәләгән популяр җырлар авторы Мостафа Ногман белән дус иде. Кайбер вакыт аңардан дусларча көлгәли дә торган иде. Бервакыт шулай безнең кафедрага кереп, этнография дәресләре өчен әзерләнгән төрле раса вәкилләре төшерелгән плакат янында туктады да, андагы бер бөдрә чәчлесенә төртеп күрсәтеп: "Бу кешеләрнең сезнең кафедра членнары икәнлеген беләм, тик менә монда Мостафа ничек килеп кергән?" - ди. Без, шул исәптән Мостафа абый үзе дә көлешәбез. Мостафа Ногман: "Мин җыр язу профессоры булмасам да, аның доценты", - ди торган иде. Чыннан да, аның җырлары тирән эчтәлекле, романтик рух белән сугарылган. Алар әле хәзер дә сәхнәләрдән төшми. Мин аның белән, факультетта укыта башлагач, күбрәк аралаша башладым. Аның фатирында озаклап чәй эчеп, сөйләшеп утыра торган идек. Ул аракы кебек эчемлекләрне, аны яратучыларны һич кенә дә өнәмәде. Андыйлардан һәрвакыт ерак торды. Аның стихиясе чәй, җыр, шигърият булыр иде. 1967 елның сентябрендә мине студентлар белән Актаныш районына колхозчыларга бәрәңге алышырга ярдәмгә җибәрделәр. Безнең белән берничә укытучы да бар. Мостафа абыйның Актанышка бик тә барасы килгән иде. Ләкин декан Диләрә Гарифовна Тумашева, никтер, аны күпме сораса да җибәрмәде. Бервакыт кичен, кырларны әйләнеп, Актаныштагы фатирыма кайтсам, ни күзем белән күрим, мине Мостафа абый көтеп тора. Килгән бит абзыебыз, җаен тапкан! Икебезнең дә шатлыгыбыз эчебезгә сыймый. Бер-беребезне бүлдерә-бүлдерә, рәхәтләнеп сөйләшәбез. "Шушы Актаныш басмаларын, мондагы татар тормышын күрәсем килде", - ди ул. Чыннан да, Актаныш - менә дигән татар районы. Монда чын татар тормышы кайный. Татар җырлары яңгырап тора. Мостафа абыйны болар рухландыра, иҗатына көч өсти. Монда ул берничә җыр язды. Аның белән ничәмә-ничә авылны әйләнеп, Агыйдел буйларына сокланып йөри торган идек. "Актаныш таңнары" менә шушы вакытта туды. Ул болай булды. Бермәлне "Үзәк" колхозының рәисе безне, минем белән килгән укытучыларны, учак ягып, балык тотып, уха пешереп җырлашып утыру нияте белән Агыйдел буена алып төште. Зур учак тирәсендә җырлашып утырабыз. Сөйләшәбез. Мостафа абый, учак каршына басып, илһамланып, шигырьләр сөйли. Без аны рухланып тыңлыйбыз. Җырлашып, рәхәтләнеп утырабыз. Онытылмаслык кич булды бу. Без барыбыз да акрынлап сүнеп килә торган учак тирәсенә тезелешеп, тәмам арып йокыга чумдык. Мостафа абыйны машина кабинасына урнаштырдык. Машина арбасында йоклаучылар да бар иде. Менә матур таң беленеп килә, кызарып кояш чыгып, тирә-якка нурларын чәчә. Мин укытучыларыбызны барлап йөрим. Барысы да урыннарында, әле дә булса йоклыйлар. Тик машина кабинасындагы Мостафа абый гына юк. Кая китте икән дип, яр буен әйләнеп, бер куакны да калдырмыйча тикшерәм. Кычкырам: "Мостафа абый!" Бервакыт әллә кайдан каршыма килеп чыга да, бармагын иреннәренә куеп, "тесс, шаулама, туып килә" ди. Бу аның шушы рәвештә "Актаныш таңнары"н тудыруы икән. Шушы көнне ул аның текстын безгә укыды.
Гүзәл, саф күңелле кеше иде ул. Тик гомере кыскарак булды. "Алтмыш тулу белән, укыту эшен туктатып, тик шигърият белән генә шөгыльләнәм", - дип әйтә иде. "Китмә, китмә, Мостафа абый, укыту эше, халык белән очрашу, аралашу сезгә илһам биреп торачак", - дидем. Аңа шундый киңәш бирүчеләр тагын булды. Тик ул: "Юк, Тумашева кебекләр теңкәмә тиеп бетте, туйдым, китәм", - диде. Китте дә. Ләкин шуннан соң озак яшәмәде. Берәү белән дә саубуллашмастан китте дә барды. Урыны җәннәттә булсын!.. И, нинди генә гүзәл кешеләр бар иде арабызда ул елларны! Хатип ага Госман, Әнвәр абый Әфләтунов, Ибраһим абый Нуруллин, Зәет ага Мәҗитов - болар факультетыбызның йөзек кашлары. Мөхәммәт Мәһдиев үзе генә дә ни тора. Хәтерлим: ул, - әле генә аспирантлык чорыннан чыгып, филология фәннәре кандидатына әверелгән яшь укытучы. Без аның белән сердәшләр. Аның күпкырлы атаклы шәхескә әверелүе безнең күз алдыбызда булды дисәм, әллә ни ялгышмамдыр дип уйлыйм. Без әле аның матрос тельняшкасы киеп йөргән чагын да хәтерлибез. Аның флотта хезмәт иткәндәге истәлекләрен мавыктыргыч итеп сөйләүләре безнең күбебезнең һаман да күз алдында тора. Ә без дигәннәрем, - 60 нчы еллардагы Казан университеты студентлары, аспирантлары һәм укытучылары. Кыскасы, гомерләренең иң кызыклы һәм мавыктыргыч вакытларын 60 нчы елларда үткәргән, шул елларда формалашкан кешеләр. Аларның кайберләре инде, фани дөньяны ташлап китеп, мәңгелеккә күчтеләр. Ә күпләре исә әле һаман да бүгенге буын кешеләре белән бергә фани дөнья йөген тарталар. Тылсымлы әдәбият дөньясы Мөхәммәтне безнең күз алдыбызда диярлек үзенә тартып алды. Ул искиткеч тизлек белән берсеннән-берсе кызыклы, мавыктыргыч әдәби әсәрләр тудырды. Әдәби эшчәнлеген сугыш елларын тасвирлаудан башлап җибәрде. Аның "Без - кырык беренче ел балалары" кыска гына вакыт эчендә күпләрнең күңелен биләп алды. Ул чыккан әсәрләрен миңа бирә торган иде. Аларның берсендә "Менә дигән майор дустым Индуска!" дип язылган иде. Күрәсең, ул ничектер мине шушы әйтеп үтелгән әсәрендәге үзе яраткан шәхескә охшатырга тырышкан булгандыр. Бәлки, ул минем шушы героена соклануымны, шул хакта сөйләшүләребезне исендә тоткандыр. Монысы инде артык әһәмиятле түгел. Хәер, минем максат Мәһдиевнең әдәби эшчәнлегенә бәя бирү түгел. Аның классик язучы икәнлеге үзе исән чагында ук мәгълүм иде. Һич кенә дә шикләнмим: аңа әле тиешле бәя биреләчәк. Фәнни хезмәтләр дә язылыр, диссертацияләр дә якланыр. Минем Мәһдиев турында истәлекләрем басылып чыккан иде. Аннан бер кызыклы эпизодны гына китермәкче булам. 1962 елның сентябрендә безнең факультет студентларын Питрәч районы "Путь к коммунизму" колхозына бәрәңге алырга җибәрделәр. Мин студентлар башлыгы, ә Мөхәммәт - безнең арабыздагы берничә укытучының җитәкчесе. Без анда бәрәңге алу белән генә түгел, җәмәгать эшләре белән дә мәшгуль идек. Кич саен диярлек клубта очрашулар үткәрәбез, лекцияләр укыйбыз, концертлар оештырабыз. Колхоз дүрт авылдан тора. Без Мөхәммәт белән колхозның үзәге булган Надеждино авылында бер фатирда яшибез. Безнең белән шушы авылдагы студентларның башлыгы бүгенге көнне Мәдәният һәм сәнгать университеты профессоры, инде хәзер гүр иясе Рәфыйк Гарәфетдинов та яшәде. Урыны җәннәттә булсын.
Ул көннәрне без ныклап аралаштык. Көне буе кырда арып кайткан булсак та, төннәр буе диярлек сөйләшеп чыга идек. Кагылмаган темабыз, тикшерелми калган мәсьәләләр булмагандыр. Көндезләрен ат җигеп, Мөхәммәт белән икәү студентлар эшли торган авылларны әйләнәбез. Атыбыз шактый карт һәм ашыгып йөри торганнардан түгел иде. Аңа дөнья проблемаларын хәл итүдәге әкренлеге белән дан тоткан, шул елларда БМОның Генераль секретаре булып торган Хаммаршельд исемен кушамат итеп бирдек. "Халык алдына килеп туктаганда, көчкә тыеп туктатырдай тыпырдап торган атың булырга тиеш!" - дип әйтә иде Мөхәммәт. Ләкин кая инде андый кыяфәт бу атка! Беркөнне безнең янга колхоз рәисе Апанасенко килде. Башка вакытны җитди һәм күпмедер дәрәҗәдәге тәкәббер бу кеше еламсырап тора. Мөхәммәт аңардан: "Сезгә ни булды?" - дип сорауга, ул христианнар бәйрәме дәвам итүе, халыкның инде өч көн буе эчүе, хәтта сыерларны савардай кеше дә калмавы турында сөйләде дә: "Инде ни эшлим икән?" - диде. Чыннан да, фермаларда сыерларны ашатучы да, савучы да юк икән. Колхозда эш туктаган. Иртән рәис, бригадирларны җыеп, нәрәт бирә. Алар шуннан соң мотоциклларына утырып, пырылдашып төрлесе төрле якка сибелешәләр һәм әллә кайларга качып, аракы эчеп яталар. Шайтан да табарлык түгел үзләрен. "Зинһар өчен, студентларыгызны фермаларга булса да җибәрегез, ярдәм итә күрегез!" - дип ялварды колхоз рәисе. Без фермаларга татар бүлеге төркемнәре кызларын, аларга ярдәмче буларак егетләрен билгеләдек. Шәһәрдән бәрәңге ташырга килгән машиналарга грузчиклар утырттык. Кыскасы, кайда кеше кирәк, шунда студентларны куйдык. Эш гөрли. Шул өч көн эчендә Мөхәммәт үзен менә дигән оештыручы итеп күрсәтте. Авылны бөтен нечкәлекләренә кадәр белә булып чыкты. Аның тырышлыгы аркасында сыерлар да тук, сөт саву планы да үтәлә. Машиналар да тик тормый. "Әллә, Мөхәммәт, колхоз рәисе булып каласыңмы?" - дип шаярта идек без аны. Ул исә шулай ук шаярту рухында: "Ә нигә, мин бу эшне рәхәтләнеп башкара алыр идем", - дип җавап бирә иде. Шикләнмим: әгәр дә шулвакыт аңа шундый тәкъдим ясалса, ул моңа риза булачак иде. Һәм менә дигән зур җитәкче дәрәҗәсенә үсәчәк иде. Ничек кенә булмасын, шулай итеп, без Мөхәммәт белән икәү өч көн буе колхоз башлыгы вазифаларын башкардык. Апанасенко безгә карт ат урынына сирәк җигелә торган айгырын бирде. Хаммаршельдны урыныннан кузгату авыр булса, монысын һич туктатып булмый. Без, Надеждинода авыллардагы студентлар җитәкчеләрен җыеп, системалы рәвештә эш нәтиҗәләрен тикшерә идек. Беркөнне арбабызга Аркатово авылындагы студентларыбызның җитәкчесе - яшь укытучы Карташева Ирина Вячеславовна утырды. Кыр буйлап, уттай очып, Надеждинога таба барабыз. Атның адымнары тизләнгәннәнтизләнә. Без аны тыя алмыйбыз. Менә бервакыт ул дулый да башлады. Аның өчен юл да кирәкми, сөрелгән басу аркылы сыптыра гына. Без, егылып төшмәс өчен, арба читенә тотынып очабыз гына. Кая анда юл карау. Ирина Вячеславовнаның котлары алынган, кычкыра, чиный башлады. "Остановите, хоть на одну минуту!" - ди ул. Хәлнең мөшкеллеген онытып, без икебез берьюлы көлеп җибәрдек. Мөхәммәтнең: "Если бы можно было остановить на минуту, мы бы вообще остановились", - дип әйтүе булды, ат безне кечкенә инеш аркылы салынган агач күпер аша җилтерәтеп алып чыгып та китте.
Бергәләшеп суга мәтәлә яздык. Аңыбызга килгәндә, ат безне кырдагы кәзләр өстеннән очыртып бара иде инде. Менә шушы вакытта Мөхәммәтнең тапкырлыгы ярдәмгә килде. Ул, дилбегәне кулына алып, атны салам эскертенә юнәлтте. Ат алгы аякларын өскә күтәргән килеш кешни-кешни, башы белән эскерткә килеп терәлде һәм туктады. Бераз ярсыганнан соң, бөтенләй тынычланды. Шуннан соң без бер генә мәртәбә дә бу атны җикмәдек. Хәер, безнең колхоз рәисе булып йөрүебездә дә ихтыяҗ беткән иде инде. Бәйрәм беткән, тормыш элеккеге хәленә кайткан. Халык, шул исәптән бригадирлар да, үз эшләрен дәвам итә. Әйтерсең берни булмаган. Еллар үтте, ләкин Мөхәммәт дустыбызга бәйле бик күп мизгелләр һаман да күз алдында. Инде ни рәвештә революция елларындагы милли азатлык хәрәкәтен тикшерү эшләренә кереп китүем турында язган идем. Менә укуыбызның соңгы елы. Минем диплом темам 1917 елда Казанда Совет властеның урнашу үзенчәлекләре, яки бу теманың тарих фәнендә кайчан һәм ничек яктыртылуы турында. Кайда дөреслек, кайда ялган һәм иң әһәмиятлесе ни өчен ялган? Мин шушы мәсьәләләрне күтәрергә тиеш. 1962 елны рус телендә "Очерки истории партийной организации Татарии" дигән китап дөнья күрде. Мине кызыксындырган 1917 ел өлешен КПСС Үзәк Комитеты каршындагы марксизм-ленинизм институтының (Мәскәү) фәнни хезмәткәре А. А. Тарасов язган. Минем ул язганнарга җитди дәгъваларым бар иде. Автор, тарихи материалларга таянмастан, аларны тиешле рәвештә игътибарга алмастан, Казанда Совет власте урнаштыру вакыйгасы үзенчәлекләренә күз йомып үткән. Минем мәгълүматлар Казан вакыйгаларында большевикларның бернинди дә җитәкчелек роле булмавын, аларның җирле комитетына восстание үткәрү өчен, Үзәк Комитеттан бернинди дә күрсәтмәләр килмәвен һәм инде вакыйгалар стихияле рәвештә Казан гарнизонында башланып китүен, анда эшче халкының катнашуы бик тә чамалы булуын раслый. Аныңча исә, имештер, партия Үзәк Комитеты Казанга, властьны кулга алу өчен, восстание оештырырга күрсәтмә җибәргән, аны 23 октябрь көнне Казан комитеты утырышында җирле комитет секретаре Гирш Олькеницкий укыган. Шуннан соң восстание җитәкләү өчен, штаб төзелгән һәм, эшче халкының хәлиткеч роле нәтиҗәсендә, власть Казан Советы кулына күчкән булып чыга. Шул елның 15 декабре көнне Өлкә партия архивы бинасында шушы китап турында фикер алышулар булып үтте. Анда безне чакырмаган булсалар да, без берничә студент барырга булдык. Ни дисәң дә, монда Р. И. Нәфыйгов, И. М. Климов кебек күренекле галимнәр җыелган. Мин, шунда чыгыш ясап, Тарасов язганнарны үземчә тәнкыйть утына тоттым. Аспирантурада укыганда, аспирант эшләре җыентыгында минем әнә шул билгеле позициямне белдергән кечкенә генә мәкаләм чыкты. Күп тә үтмәде, мине Татарстан партия өлкә комитетының пропаганда һәм агитация бүлеге мөдире Николай Андрианович Андрианов чакырды. Моның ни өчен икәнлеген белеп, үзем белән тиешле документларны алып, аның кабинетына кердем. Чыннан да, әңгәмәбез әнә шул мәкаләнең эчтәлеге турында барды. Дөресен әйтергә кирәк, бу кеше, үзе дә тарихчы буларак, мине игътибар белән тыңлады. Һәм берсүзсез минем позициям белән килеште.
Кандидатлык диссертациясен яклагач, ул мине тагын янына чакырды һәм өлкә комитетында лекторлык эшен тәкъдим итте. "Әнә Товарищеская урамында йорт өлгерде, бар һәм фатирларның теләсә кайсын сайлап ал!" - диде. Без частныйда торабыз, фатир кирәк тә кирәк. Хатыным Люция белән киңәштек тә, Андриановның тәкъдименнән баш тарттым. Имеш, фәннәр кандидатына фатирны болай да бирерләр. Бирделәр, ләкин тагын дүрт елдан соң гына. Тау белән тау гына очрашмый, кеше белән кеше кайчан да булса очрашырга мөмкин, диләр. Дөрес икән. Андрианов белән тагын очрашырга туры килде. Алгарак булса да сикереп, ул турыда да язам. Николай Андриановичның инде Мәскәүдә РСФСР Министрлар советында эшләгән вакыты. Мине, факультет деканын, бездә күпмедер вакыт гомуми тарих кафедрасы мөдире булып эшләгән, соңгы вакытта РСФСРның мәгәриф министры булган Александр Иванович Данилов вафат булгач, аны җирләү матәмендә катнашырга чакырдылар. Николай Андрианович күмү комиссиясе рәисенең урынбасары икән. Эше тыгыз булуга карамастан, минем яныма килеп исәнләште. Хәлләремне сорашты, "Казанны бик сагынам!" диде. Бу чуваш кешесен һаман да онытмыйм, ул минем хәтеремдә кешелекле, объектив зат буларак саклана. Докторлык диссертациямне яклау белән үк диярлек, миңа тарих факультетын оештыру вазифасын йөкләделәр. Сүз тарих-филология факултетын икегә бүлеп, тарих һәм филология факультетларын мөстәкыйль аякка бастыру турында бара иде. Филология факультетының беренче деканы итеп дустым Җәмил Галим улы Сафиуллинны билгеләделәр. Мин тарих факультеты деканы булдым һәм 15 ел буе шушы факультетны җитәкләдем. Баштарак факультет ике кафедрадан гына тора иде: СССР тарихы һәм гомуми тарих кафедралары. Факультетта миннән башка 3 доктор: И. М. Ионенко, А. С. Шофман һәм Г. Н. Вульфсон. Болар - барысы да минем укытучыларым. Шунлыктан аларның җитәкчеләре булу ничектер уңайсызрак кебек иде. Шуны сизеп, күрәсең, Иван Михайлович: "Индус Ризакович, я солдат, а вы наш командир", - диде. Эш бик тиз җайланды. Кафедраларның һәрберсен баштан икегә бүлдек. Аннары аларның саны, артып, сигезгә җитте. Докторлык диссертацияләре яклау советы ачып җибәрдек. Мин менә инде 30 елдан артык аның рәисе булып торам. Дистәләгән докторлар һәм кандидатлар әзерләдек. Факультетта гына да 15 доктор үсеп чыкты. Татар тарихын язу өчен иң мөһим мәсьәлә - тарихи чыганаклар. Казан Явыз Иван гаскәрләре тарафыннан яулангач, дәүләтебезнең архивы, бай китапханәсе - барысы да юкка чыга. Шунлыктан үткәнебезне тарихи кыйпылчыклардан торгызырга туры килә. Рус елъязмалары, хан ярлыклары, ханнарның башка падишаһларга язган хатлары да Борынгы һәм Урта гасыр тарихыбызны өйрәнү чыганаклары булып торалар. Соңгы елларда Татарстанның Баш архив идарәсе Төркия, Кытай һәм тагын кайбер башка чит илләрнең архивлары белән эшлекле мөнәсәбәтләр урнаштырды. Һәм инде без кайбер моңа кадәр мәгълүм булмаган документларны кулга да төшерә алдык. Гомумән, безнең өчен тарихи документлар туплау иң мөһим бурычлардан санала. Бу эшләрне башкаруда күп еллар Баш архив идарәсе җитәкчесе булып торган Дамир Рәүф улы Шәрәфетдинов зур роль уйнады.
Аның тырышлыгы аркасында "Гасырлар авазы" = "Эхо веков" журналы чыга башлады. Бүгенге көндә шушы эшләрне архивларыбыз җитәкчесе Данил Исмәгыйль улы Ибраһимов дәвам итә. Алар иңгә-иң эшлиләр. Ничек кенә булмасын, татар халкының чын объектив тарихы язылып килә. Соңгы вакытта Казанда гына түгел, Мәскәүдә, Санкт-Петербургта, хәтта Казахстан вә Кыргызстанда да татар тарихына багышланган кызыклы хезмәтләр язылды. Саратов профессоры Фрид Рәшитов, Санкт-Петербургта Рәхим Теляшов, Казахстанда Гриф Хәйруллинның хезмәтләре аеруча кызыклы. Казанда исә яшьләр төркеме барлыкка килде. Алар арасында фән докторлары Рамил һәм Рафаил Вәлиевләр, Искәндәр Гыйләҗев, Айдар Хәбетдинов, Светлана Малышева, Гамирҗан Дәүләтшин, Радик Салихов, Диләрә Усманова, Рафаэль Шәйдуллин кебекләрнең хезмәтләре аеруча күзгә чалына. Болар барысы да, мин җитәкләгән диссертацияләр яклау советы аркылы үтеп, зур галимнәр булып өлгерделәр. Өлкән буын, урта яшьтәге тарихчылар да тик тормый. Әледән-әле аларның да кызыклы хезмәтләре чыга тора. Шулар арасында мин Сәлам Алишев, Рәмзи Вәлиев, Энгель Таһиров, Марсель Әхмәтҗанов, Илдус Заһидуллин, Дамир Исхаков, Фәүзия Бәйрәмова, Тәэминә Биктимирова хезмәтләренә аеруча басым ясар идем. Фәннәр академиясенең Мәрҗани исемендәге институтында күп томлы тарихның да инде берничә томы дөнья күрде. Башка томнары өстендә дә актив эш алып барыла. Менә шушы елларда язмыш миңа тарих фәне эчендә һәм башкача тупланган тәҗрибәмне сәясәттә куллану мөмкинлеген бирде. Мин үз тәҗрибәмдә тарихның берничек тә сәясәттән аерылмавына, бүгенге тормышның иртәгәге тарих һәм сәясәттә кулланма булуына инандым. Бу һич кенә дә тарих фәнен сәясәткә буйсындыру дигән сүз түгел. Киресенчә, сәясәт тарих сабакларыннан һәм нәтиҗәләреннән чыгып эш итәргә тиеш. Тарих исә, фән буларак, Ризаэддин Фәхреддин әйткәнчә, мөстәкыйль һәм гадел булырга тиеш. Мин һәрвакыт шуннан чыгып эш иттем. Үзгәртеп кору елларында сәясәт һәм тарихка багышланган төрле бәхәсләрдә моның, чыннан да, шулай булуына моңа кадәр фәнебезгә шикләнеп караучы кайберәүләр дә ышандылар. Республикабызның статусын күтәрү мәҗбүрияте безнең тарихка мөрәҗәгать итүебезне таләп итте. Чөнки максатыбызны дәлилләгәндә, бигрәк тә Мәскәү кабинетларында, тарих чоңгылларына да төшә белү кирәк булды. Минем гаиләм үзем белән бер уй-фикердә яши. Хәләл җефетем Люция - милли җанлы кеше. Шунлыктан ул минем күп командировкаларда йөрүемне бик яхшы аңлый килде. Чыгып китү өчен, бөтен кирәк-яракны әзерли. Озатып җибәрә, каршы ала. Фатирыбыздан да читтән килгән татарлар беркайчан өзелмәде. Ул аларның күбесен белә, ачык йөз белән каршы ала. Улларыбыз Илдар һәм Айрат та - шушы рухтагы кешеләр, милли җанлылар. Гомумән, без аңлашып, дус яшибез. Безнең барыбыз бергә җыелган вакыт ул - ял көннәре. Биектау районындагы Сасмак авылында йортыбыз бар. Анда да җыелышабыз. Люция оныгыбыз Каюмны бигрәк тә ярата. Фән дигәндә, мин фән белән рәсми өстәл артында шөгыльләнмим. Фән ул аулакта эшләнә.
Хатыным минем барлык язганнарымны да укып бара. Тарих белән кызыксынуы зур. Сәясәт исә ул беркайчан да баштан чыкмый. Аның шатлыклы мизгелләре дә була, борчыган чаклары да күп. Шунлыктан гаиләдә дә кайвакыт бу мәсьәләләрне читләтеп үтеп булмый. Дөрес, Люциянең төпченә торган гадәте юк. Ләкин республика, милләт язмышына кагылган мәсьәләләрдә ул бик актив. Битараф була алмый. Сәясәт бит ул, телисеңме, теләмисеңме, беркемнән дә сорамастан, һәр гаиләгә, һәр йортка бәреп керә. Сөйләшүләр, аңлашулар һәм аңлаша алмаулар 1990 елны Р. Р. Идиятуллинны Минтимер Шәрипович Шәймиев урынына республика партия комитетының беренче секретаре итеп сайладылар. Ул мине дә эшкә чакырды. Ләкин мин аңа университеттан китәргә теләмәвемне әйттем. "Алай булгач, бюрога керергә ризалык бир", - диде ул, һәм мин ризалаштым. Шулай итеп, мин Рево Рамазанович белән эшли башладым. Ә идеология буенча секретарь итеп моңарчы педагогия институтында партком секретаре булып эшләгән политэкономия кафедрасы доценты Марат Һадиевич Галиев сайланды. Ул - искиткеч ихлас, башкаларга карата игътибарлы, шул ук вакытта тирән белемле, акыллы, суверенитет идеясенә турылыклы кеше. Минем күңелемә иң хуш килгән шәхесләрдән булганлыгы өчен генә түгел, чыннан да, вазифасын җиренә җиткереп башкара торган кеше ул. Шикләнмим: ул секретарьлык вазифасына миннән лаеклырак булгандыр. РСФСР Коммунистлар партиясе игълан ителеп, ул КПССтан мөстәкыйль яши башлагач, Рево Рамазанович белән бер әңгәмә хәтеремдә. Мин аңа КПССның Татарстан оешмасын мөстәкыйль социалистик партия итеп үзгәртергә тәкъдим иттем. Ул, моның белән кызыксынса да, тормышка ашырып булуына шикләнде. "Моның өчен хәзер, Рево Рамазанович, иң уңай момент. Беренчедән, КПСС һәм РФ Компартиясе арасындагы каршылык. Икенчедән, Татарстан үзенең Декларациясендә үзен Россия составында итеп күрсәтмәде. Партиянең статусы да моңа тәңгәл булырга тиеш", - дидем. "Юк, бу алай гына җиңел хәл итәрдәй проблема түгел", - диде ул. Идиятуллинны бу фикергә күндереп булмады. Соңыннан ул безнең шушы сөйләшүебезне искә төшереп, "син ул вакыт өч мәртәбә "отставка" дигән сүзне кулландың" диде. Белмим, ул кадәргә үк барып җителмәгәндер, бәлки. Тик шулай да сөйләшү, чыннан да, нәкъ шушы юнәлештә барган иде. Рево Рамазанович эчкерсез, кешегә ачу саклый торган кеше түгел. Безнең бу сөйләшүебез дә тиз онытылды, искиткеч тизлектә барган вакыйгалар агымында бик тиздән эзсез югалып калды. Без аның белән һәрвакыт берберебезгә тулы ышаныч белән яшәдек. 1991 елның август башында Татарстан белән аңлашырга кирәклеге бәхәссез мәҗбүрияткә әверелде булса кирәк. Чөнки Союз килешүенә кул куюга санаулы көннәр калып бара иде. Август башларында тагын Кремльгә Президент кабинетына чакырдылар. Анда миннән башка вице-президент Василий Николаевич Лихачёв, университет профессоры Борис Леонидович Железнов, Югары Советның комиссия рәисе Рөстәм Шамил улы Хафизов, вице-премьер Фәрит Рәфыйк улы Газизуллин бар иде. Президент безгә Ельцин тарафыннан Татарстанның Союз Шартнамәсенә ни рәвештә кул кую мәсьәләсен аныклау өчен сөйләшүләр үткәрү тәкъдиме булганлыгын әйтте. Ике як та делегацияләр төзергә тиешлеген белдерде. Алай гына да түгел, делегацияләрдә бишәр кеше булырга тиешлеген әйтте. Чакырылган кешеләрнең барысы да делегация составына кертелүен белдерде.
"Делегациянең җитәкчесе Василий Николаевич Лихачёв, - диде. 
- Аның урынбасары итеп мин профессор Таһировны билгелим", - дип өстәде. Минем өчен бу көтелмәгән хәбәр иде. Мин нәрсә әйтергә дә белмичә аптырап калдым. Чөнки безнең арада вице-премьер да, Югары Советның комиссия рәисе дә бар. Хәтерлим: Фәрит Газизуллин үзенең кимсенүен яшерә алмады. "Ничек инде мин, вице-премьер, гади делегация әгъзасы рәвешендә генә", - дип уфтанды ул. Мин бу хакта Президентка әйттем, чыннан да, рәнҗетмәсен үз хөкүмәтенең җаваплы хезмәткәрен. Миңа исә делегация әгъзасы булу - үзе бер мәртәбәлек. Тик Президент сүзне кыска тотты: "Мин беләм ни эшләвемне". Мин Президенттан делегация составына үз киңәшчесе Рафаэль Сибгат улы Хәкимовны һәм Югары Советның комиссия рәисе Фәндәс Сафиуллинны кертүен сорадым. Ул моңа каршылыксыз риза булды. Чөнки бу шулай ук дөрес адым иде. Бу кешеләр делегация эшчәнлегенә зур өлешләрен керттеләр. Аларның һәр икесе аерым тәфсилләп сөйләүгә лаек. Ничек булса шулай булсын дип, мин дә яңа ролемә керә башладым. Фәрит Газизуллин исә сөйләшүләр вакытында зур активлык күрсәтте, һәрвакыт кыю төстә бәхәскә дә керде, эшлекле тәкъдимнәр кертте. Без аның белән тиз дуслаштык. Ниһаять, Мәскәү. 12 август көнне иртән 9 сәгатьтә без Ак йортта идек. Россия делегациясе белән танышабыз. Аның җитәкчесе 
- РСФСРның дәүләт секретаре Геннадий Эдуардович Бурбулис. Делегация составында аннан башка Россия Президентының киңәшчеләре Сергей Михайлович Шахрай, Сергей Борисович Станкевич, тышкы эшләр министры урынбасары Шелов-Коведяев, ул вакытта Россия юстиция министры, бүген Чувашия Президенты Николай Фёдоров, соңрак Куркынычсызлык советы секретаре булган Олег Лобов һәм Россия Югары Советында Татарстан депутаты булган Юрий Михайлович Воронин бар иде. Воронин сөйләшүләргә бер генә мәртәбә дә килмәде, күрәсең, үз республикасына каршы оппонент буласы килмәгәндер. Фёдоров, безнең белән күрешүгә үк, эчтән безнең яклы булганлыгын, ләкин ачыктан-ачык безне яклый алмаячагын әйтте. Тәнәфес вакытына ул үзенең Чувашия Президенты булырга теләвен әйткән иде. Станкевич соңарып килде һәм инде күп нәрсәләрне ишетмичә калды. Ул үз иптәшләренә "ребята, что произошло с вами, мы как будто не единомышленники" дигән ачынулы сүзләр дә ташлады. Күрәсең, бу егетләр баштан ук Татарстан делегациясе белән каты сөйләшергә сүз куешкан булсалар кирәк. Ә бу килгәнче, егетләр шактый ук күндәмлек юлына баскан булганнар. Чыннан да, Станкевич, хатыны татар булуына да карамастан, Татарстанга карата шактый каты булды. Гомумән, бу кешедә һәрвакыт ниндидер катып калганлык сизелеп торды, әллә нинди провокацион сораулар биреп килде. Хәер, болары турында соңрак сүз булыр. Хәзер исә сүзне үз җаенда дәвам итү хәерлерәк. Шулай итеп, делегацияләр озын өстәлнең ике ягына утырыштылар. Сөйләшүләрне котлау сүзләре белән Бурбулис башлап җибәрде. Җавап сүзе белән Лихачёв чыкты. Бу кеше турында бер-ике фикер белдерәсем килә. Ул - чын дипломат. Кирәк вакытында күп сөйли, ә кайчакларда дәшми кала белә. Тапкыр һәм эрудицияле бу кеше ул көннәрдә Татарстанга турылыклы хезмәт итә алды. Шуннан соң инде бездән килүебезнең максаты һәм аның сәбәбе нидән гыйбарәт булуы соралды. Без Татарстанның суверенитет турындагы Декларациясе кабул ителүен һәм шунлыктан Союз Шартнамәсенә мөстәкыйль рәвештә кул куярга теләвебезне белдердек. Безне баштан ук өзеп һәм кисеп куймакчы булдылар. Имештер, моңа безнең хакыбыз юк. Сезнең арттан башка автономияле республикалар да ияреп китәргә мөмкин бит. Моңа безнең аргумент шактый кыска һәм катгый булды: "Беренчедән, бу республикаларның үз эшләре, һәм бу мәсьәләне сез, кирәк булса, аларның үзләре белән хәл итегез. Икенчедән, бу республикалар суверенлык декларацияләрендә үзләрен Россия составында итеп күрсәттеләр һәм шунлыктан алар мәсьәләне безнеңчә итеп куя алмыйлар. "Ярар, монысы да шулай булсын, ә союздаш республикаларга нәрсә дип әйтербез?" Анысы да сезнең эш, чөнки без сөйләшүләрне гаделлек принципларыннан чыгып кына алып барабыз". Бурбулис безнең Декларациянең гадел һәм тирән эчтәлекле булуын, әмма шушы документ урынына референдум үткәреп, шуның нәтиҗәләре белән дә килергә кирәк булуын әйтте.
Шуннан соң мин, сүз алып, үзебезнең Декларациянең тулысы белән 1918 елда Бөтенроссия Советларының III съезды кабул иткән "Изелгән һәм эксплуатацияләнгән хезмәт ияләре декларациясе"нә ("Декларация прав трудящегося и эксплуатируемого народа") корылуын һәм шушы документның Россияне федерация дип игълан иткән бердәнбер документ булуын әйттем. 
- Слава богу, и об этих документах начали вспоминать, - дип, мине хуплап куйды Шахрай. Аңлап бетергән булса, ул, бәлки, болай әйтмәгән дә булыр иде. Аның үзенең дә бу документны ныклап белмәве мәгълүм булды. Чөнки аның эчтәлеге нидән гыйбарәт икәнлеген ачып бирә башлагач, аларга бу документ әллә ни ошамый башлады. Чыннан да, шушы документ нигезендә Россия ирекле республикаларның ихтыяри союзы дип игълан ителгән. Минем кулымда шушы Декларация басылып чыккан җыентык. Аларда ул юк. Мин тиешле цитаталарны китерәм, безгә файдалы урыннарына аларның игътибарларын җәлеп итәм. Менә Станкевич нәкъ шул вакытларда килеп керде дә инде. Ул Декларацияне: "Это большевистские штучки, давайте мы будем исходить из тысячелетней истории Руси", - диде. Әйтеп үтәргә кирәк, Станкевич тарихчы, шунлыктан үзен нәкъ шул рәвештә күрсәтмәкче дә булды. Тик без аңарга: "Начало тысячелетней истории - это Киевская Русь, как известно "Повесть временных лет" начинается словами "Откуда есть пошла земля русская?" Ә җавабы бер: "Киевская Русь". Алай булгач, безгә, бәлки, сөйләшүләрне дәвам итү өчен, Киевка ук китәргәдер, тик менә анда безне ничегрәк кабул итәрләр икән? Юк инде, Сергей Борисович, "Декларация"дән, гомумән, Бөтенроссия Советларының III съездыннан башка беркая да китеп булмый. Большевистский штучкалармы алар, түгелме, Россияне федерация дип игълан иткән башка документлар юк". Риза булды бу кеше, булмый ни эшләсен инде, аның башка чарасы юк иде бит. Мин Шахрайны чын демократ, гаделлек прнципларын алга сөрүче кеше дип әйтә алмас идем. Ул күп вакыт шундый булып кыланды гына. Чынбарлыкта исә, һәрвакыт безне аяктан егарга тырышты. Тик бу эш барып кына чыкмады. Менә бер мисал. Баштарак сез Россиядән чыгасызмыни дип, теңкәбезгә тияләр иде. Беренче булып бу сорауны безгә Шахрай бирде. Аңа мин җавап урынына үзебезнең Президентыбыз белән булган сөйләшүне искә төшердем. Ул сөйләшү Россиядәге автономияле республикаларның, Татарстанга ияреп, дәүләт суверенлыклары турындагы декларацияләрен кабул иткәннән соң булган иде. Без, бигрәк тә Минтимер Шәймиев, аларның үзләрен Россия субъекты итеп күрсәткән, яки безнекеннән үзгә Декларация кабул итүләрен авыр кичердек. Ул бервакыт, союзникларсыз калдык бит, диде. Ул бигрәк тә башкортларга зур өмет баглаган иде. Мин аңа, Минтимер Шәрипович, алар бит моның белән бернәрсә дә югалтмадылар, дидем. Ул, ничек инде югалтмасыннар, диде. Мин исә аңарга: "Заманында алар үзләренең Россиягә ирекле рәвештә керүләрен таныганнар иде. Шул вакыйгаларның 400 еллык юбилеен үткәреп, орденнар, төрле ташламалар алганнар иде. Тик менә Татарстанның гына беркайчан да ирекле рәвештә Россиягә керүен таныганы юк. Чөнки Казан канлы сугышлар нәтиҗәсендә яуланып алынган. 438 ел дәверендә әле бер генә татарның да Россиягә ирекле рәвештә керү документына кул куйганы юк. Әгәр дә без Татарстанның Россия составында икәнлеген күрсәткән декларация кабул иткән булсак, һәм анда сезнең имзагыз торса, бу шул рәвештә танылган булыр иде. Сез, күп гасырлар үткәннән соң, әнә шундый документка кул куйган беренче татар булачак идегез. Сез, Минтимер Шәрипович, бәхетле сәгатьтә тугансыз. Чөнки сез бердәнбер дөрес эчтәлекле документны булдыра алган шәхес", - дидем. Минемчә, ул вакыт дәүләт башлыгыбыз тетрәнеп киткәндәй булды.
Чыннан да, Аллаһы Тәгалә аны афәттән коткарып калган булып чыга бит. Менә шушы эпизодны сөйләп, мин Шахрайга: "Ягез инде, бүген кайсы татар үз өстенә шундый җаваплылыкны ала алыр икән?" - дидем. Ул, эшнең нәрсәдә икәнлеген аңлагандай булып, өстәл артыннан чыгып йөри башлады һәм, безнең исемнән сөйләгәндәй итеп: "Так, значит, мы из России не выходим, но в неё и не входим", - диде. Мин аңа: "Сергей Михайлович, вы очень тонко уловили нашу позицию", - дип әйттем. Ул урынына утырды һәм шуннан соң безгә бу сорау шактый вакыт бирелми торды. Соңрак, сөйләшүләр башлануга бер ел үткәч, Россия делегациясенә башка кешеләр килгәч кенә, бу сорау тагын яңгырый башлады. Хәер, анысы турында соңрак әйтеп үтәрмен. Хәзер исә шушы сөйләшүләрнең ифрат уңышлы булуын билгеләп үтәсем килә. Алар нәтиҗәсендә кыска гына протокол кабул ителде. Анда "моннан соң ни генә булмасын, Россия белән Татарстанның үзара мөнәсәбәтләре тик ике яклы шартнамә нигезенә корылырга тиеш" диелгән. Бу протоколны ике як та көне-төне эшләде. Һәр як үз вариантын тәкъдим итте. Вариант артыннан вариант юкка чыгарыла торды. Бер эпизодны искә төшерми булдыра алмыйм. Сөйләшүләрнең икенче көнендә Геннадий Бурбулис, ничектер, "позиция Татарстана правомерна" дигән сүзләрне ычкындырган иде. Бу сүзләр, әлбәттә, безгә бик ошады һәм без аларны беркетмәгә кертергә тырышып карадык. Моның белән без, Россия тарафыннан үзебезнең Декларацияне танытуга ирешеп, шуны кабул ителергә тиешле документта чагылдырырга тырышкан идек. Кая анда, моңарчы сабырлык үрнәге булып торган Бурбулисны әйтерсең лә корт чакты. Аны алыштырып куйдылар диярсең. Ул кызарынды, бүртенде, шартлардай булды һәм, үзе әйткән сүзләрдән баш тарткандай, "Какая там правомерная, вы сорвали выборы российского Президента, вы...", тагын шунда әллә нәрсәләрдә гаепли башлады. Без "артыграк җибәрдек бугай" дип шүрләп тә куйдык. Чыннан да, никадәр эшләнгән эшнең юкка чыгу ихтималы килеп чыгуы бар иде бит. Без чигендек һәм беркетмәгә Декларацияне тану турындагы сүзләр урынына аны ихтирам итү дигәннәре керде. Безнең өчен монысы да бик яхшы иде инде. 15 август көнне беркетмә кабул ителеп, ике як делегацияләренең һәммә әгъзасы тарафыннан имзаланды. Шуннан соң кич белән Россия делегациясе безнең хөрмәткә мәҗлес оештырды. Ә 16 август көнне без Казанга очтык. Сөйләшүләр нәтиҗәсендә 19 август көнне, нәкъ 16 сәгатьтә, Ак йортта Шәймиев белән Ельцин очрашырга тиешләр иде. Ләкин ул көнне Шәймиев Ак йортка килә, әмма анда Ельцин булмый. Ул төнлә Казахстаннан шактый арып-йончып кайткан була. Хикмәт, әлбәттә, монда гына түгел. Иң әһәмиятлесе: шул көнне иртән ГКЧП вакыйгалары башлана. Аны СССР Президенты М. С. Горбачёвның иң якын яраннары башлады.
Горбачёв исә, үзе ил белән идарә итү дилбегәсен куллары калтырап торган Янаевларга тапшырып, Кырымга үзенең Форостагы дачасына китеп барды. 19 августта яңартылган Союз Шартнамәсен имзалау процессы башланырга тиеш иде. Шушы фетнә аркасында бу мөмкинлек юкка чыкты. Гекачепистлар җиңелеп кулга алынганнан соң, Горбачёвның базары бетте. Ул хәлсезләнгән, көчсез бер мескен бәндәне хәтерләтә иде. Болай да бик ныклы булмаган кешенең сәяси ихтыяры бөтенләе белән юкка чыккан. Ә бит шулай булмаса, әллә ул, СССРны таркату өчен, Беловежа урманына җыелган Ельцин, Кучма һәм Шушкевичны кулга алып җавапка тартмас идемени? Ул моны эшләргә тиеш иде. Моңа аның тулы мөмкинлекләре бар иде. Чөнки бу вакыт әле армия дә, милиция һәм КГБ да аның карамагында торды. Бәлки, ул ГКЧП көннәрендәге хилафлыгын фаш итүдән курыккандыр. ГКЧП әгъзасы эчке эшләр министры Борис Пуго үз-үзенә кул салу алдыннан калдырган язуында моңа кадәр "иң ышанычлы" кешеләрнең хыянәтен кабул итә алмавы турындагы сүзләре турыдан-туры аңа юнәлтелмәде микән? Чөнки Пугоның моңа кадәр Горбачёвны "иң ышанычлы кеше" дип сөйләве берәүгә дә сер түгел иде. Шуның белән яңа Союз килешүенә киртә салынды, һәм тиздән СССР таркалды. Ни кызганыч, чөнки безгә, чын бәйсезлек яулап, яңартылган Союз Шартнамәсен тигез хокуклы республика буларак имзалау өчен, өч көн җитмәде. Ни өчен безгә өч көн җитмәде соң? Без Мәскәүдән кайтканның өченче көнендә башланган фетнәнең җиңелүе һәм Беловежа урманындагы хәлләр яңартылган СССРга тулы хокуклы булып керү өметебезне юкка чыгарды. Өстәвенә Россия белән мөнәсәбәтләребез катлауланды, аның белән ике яклы шартнамә төзүнең дошманнары ярсый башлады. Ләкин ничек кенә булмасын, безнең араларыбызны юридик яктан теркәү проблемасы кала бирде. Хәтерлим: шул ук 1991 елның 21 августы көнне мин Президент белән очрашу нияте белән аның кабул итү бүлмәсенә килдем. Янында беркем булмаса да, мин аның янына шунда ук үтә алмадым. Ә инде кабинетына кергәч, аның Россия халык депутатлары съезды ачылуын игътибар белән көтеп торуын күрдем. Мин шуны аңладым: ул Россия һәм Союз җитәкчелеге белән нинди мөнәсәбәтләрдә булырга кирәклеген билгели иде. Мин, исәнләшүгә үк: "Инде бары да хәл ителде, тыңлап торасы юк", - дидем. Ул: "Ничек?" - диде. Мин исә: "ГКЧП җиңелде, бетте, Россия җитәкчелеге белән мөнәсәбәтләрне яхшыртырга кирәк", - дидем. Ул моны миңа караганда яхшырак белгәндер, ләкин минем әйтүем дә артык булмагандыр дип уйлыйм. Безнең сөйләшүнең асылы нәкъ менә шуны ничек эшләргә кирәклегенә нигезләнгән иде: "Минтимер Шәрипович, сез ничек уйлыйсыз, астагы постта торган милиционерның сезне кулга алу мөмкинлеге бармы?" - дип сорадым. Аз гына уйлап торганнан соң, ул: "Бик мөмкин", - диде. "Ә бит моны булдырырга ярамый. МВД, Прокуратура, Суд республика карамагына күчәргә тиеш. Менә мондый сценарий булуы мөмкин. МВД тик Мәскәүгә буйсынган, аннан сезне кулга алырга дигән әмер төшә. Шул ук Мәскәүгә буйсынган Прокуратура сезгә карата җинаять эше башлый. Ә суд тиешле карар чыгара, һәм шул ук милицияләр сезне чыгарып аталар", - дидем мин. Минтимер Шәрипович моңа да каршы килмәде. Ләкин төгәл генә җавап та бирмәде. Әйе, без Президентыбызны сакларга, аның иминлеген тәэмин итәргә тиешбез. Чөнки ул - башланган эшләребезнең гаранты, аны җитәкләүче.
Югары суд рәисе Минзөфәр Мәүлет улы Мәүлетшин белән шушы ук эчтәлектәге әңгәмә булды. Ул: "Син үз яныңа Татарстан эчке эшләр министры урынбасары Сафиуллинны чакыр, аның белән сөйләш", - диде. Мин дустыма: "Мин бит университетның тарих факультеты деканы гына, ничек итеп аны үз яныма чакырыйм?" - дидем. "Син чакыргач, ул килә", - диде Мәүлетшин. Чыннан да, билгеләнгән вакытка ул минем яныма декан кабинетына керде. Мин эшнең ни дәрәҗәдә куркыныч икәнлеген аңа сөйләдем. Ул минем белән килеште: "Президент тирәсендә, аның сагында тик үзегезгә генә буйсына торган ышанычлы кешеләр булырга тиеш", - диде бу намуслы, республикага турылыклы, аңа җаны-тәне белән хезмәт итәргә әзер кеше. Әгәр дә ул мин әйткәннәргә ышанган икән, димәк, бу чыннан да шулай. Шикләнүләр юкка булмаган. Дөресен әйтергә кирәк, шомлы көннәр иде ул. Президентыбызны, Татарстан җитәкчелеген ГКЧПны яклауда гаепләүләр республиканың үзендә дә шактый көчле иде. "Демократлар", яки, нигездә, суверенитетка каршы көчләр генә түгел, хәтта татар милли оешмаларының кайберләре дә бу кампаниядә актив катнаштылар. Мин шул көннәрне радиодан Мәскәүдә булган сөйләшүләр хакында, шул исәптән Шәймиевнең 19 август көнне, алдан сөйләшкәнчә, 16 сәгатьтә Ельцин белән очрашу өчен Ак йортка килеп, анда Борис Николаевичны очрата алмаганлыгын да әйткән идем. Дөреслекне адекват рәвештә кабул итәргә теләмәгән кайберәүләргә бу ошамаган. Чөнки алар бит суверенитетны теләсә нинди юл белән буарга әзер иделәр. "Вечерняя Казань"ның 27 август санында ниндидер бер Л. Барминның "Как профессор Президента защищал" язмасында мондый юллар бар: "В минувшее воскресенье немногочисленные слушатели Казанского радио стали свидетелями весьма странного выступления профессора КГУ, декана исторического факультета И. Тагирова, в котором он защищал Президента ТССР М. Шаймиева от нападок со стороны демократических и национальных сил. Последние обвиняют Шаймиева в предательстве своего народа и демократии, а также требуют отставки всего руководства ТССР". Бу кешенең язуына ышансаң, тик Идел буе хәрби округы җитәкчесе генерал А. Макашев команда бирмәгәнгә генә, Шәймиев Казан урамнарына танклар чыгара алмаган булып чыга. Ә бит бүген һәммә кешегә Макашевның кем икәнлеге мәгълүм. Ул үзенең демократияне буарга әзер торуын ачыктан-ачык белдерде. Аннан болай ни эшләп соң әле Бармин "немногочисленные слушатели Казанского радио" дигән сүзләрне кулланган. Әйтерсең лә ул радиотыңлаучыларны санап чыккан. Әлбәттә, юк, бу - тик татарга, аның радиосына мөнәсәбәтен белдерү генә. Тик иң әһәмиятлесе шунда: ул белер-белмәс башы белән Ельцинны яклый, ә Шәймиевне пычрата: "Борис Николаевич в то время был занят несколько другими делами - защищал с народом демократию и свободу. Ну, а Минтимер Шарипович, встретившись с Г. Янаевым, поехал в Казань заниматься своими делами. Какими - вы знаете". Ә бит чынбарлыкта Шәймиев Ак йортка вакытында килә. Ельцин анда булмый. Юк, халык белән бергә урамда да түгел, ә үзенең дачасында. Ул төнлә белән Казахстаннан шактый йончып кайткан. Дөрестерме, юктырмы - әйтеп булмый. Әмма аны шушы көнне танкка менгереп, ГКЧПга каршы көрәш турындагы указны укыту өчен, Г. Бурбулиска шактый көч куярга туры килә. Бурбулис, Ельцин дачасыннан Ак йортка шалтыратып, Россия Президентының Шәймиев белән очрашырдай мөмкинлеге юклыгын хәбәр итә. Шуннан соң Президентыбыз, Мәскәүдәге вакыйгаларның нидән гыйбарәт икәнлеген белү өчен, СССР җитәкчелеге белән очрашып, Казанга кайтып китәргә мәҗбүр була. Әйе, ул республикада тәртипсезлекләр булдырмауның чараларын күрергә мәҗбүр. Ни эшләсен, ул - республика һәм аның халкы иминлегенең гаранты. Ә инде миңа килгәндә, мин, Татарстан гражданы буларак, аның Президентын якларга тиеш.
Әйе, ул көннәрне Татарстанның Россия җитәкчеләре белән мөнәсәбәтләре шактый кискенләште. Монда "Вечерняя Казань" кебек газеталарның өлеше дә зур иде. Генераль прокуратура Шәймиевкә һәм КПСС рескомының беренче секретаре Рево Рамазан улы Идиятуллинга карата, аларны ГКЧПны яклап чыгуда гаепләп, җинаять эше кузгатты. Ә бит бу уен эш түгел. Һәм ул төрлечә бетәргә мөмкин иде. Соңрак бу эшләр туктатылды. Баштан Шәймиевнеке. Шактый вакыттан соң Рево Рамазановичның эшен дә яптылар. Ләкин әле тимер суынмаган, суынганын күпмедер көтеп торырга туры килде. Шушы шартларда ике як та, Татарстан статусы турындагы сөйләшүләрне туктатып торып, икътисади мөнәсәбәтләр турында сөйләшүләр кирәк дигән фикергә килә. Бу сөйләшүләрне ике яктан да башка кешеләр алып барды. Россия ягындагы делегациянең башында Егор Гайдар булса, безнең як делегациясен премьер-министр Мөхәммәт Сабиров җитәкләде. Мине дә үзебезнең делегация составына керттеләр. Ләкин төп состав Мәскәүгә китеп барды, ә миңа Сабиров, сине кирәк булгач кына чакырырбыз, диде. Мин тынычландым, инде бу турыда оныттым да сыман. Бервакыт иртән, уйлана-уйлана, университетка лекциягә барам. Шулвакыт мине куып җитәләр дә: "Сезгә иртәгә Мәскәүдә булырга кирәк. Ничек барасы сезне борчымасын, ул сезнең эш түгел. Без сезне утыртып җибәрәбез, ә Мәскәүдә сезне каршы алачаклар", - диләр. Шулай булды да. Каршы алдылар һәм сөйләшүләр булачак залга китерделәр. Иртәнге сәгать 11. Күрәм: залның уртасында Е. Т. Гайдар һәм М. Г. Сабиров басып торалар. Нәрсәдер турында сөйләшәләр. Мөхәммәт Галләмович мине Гайдар белән таныштыра. Ул елмайды, һәм аңардан миңа ниндидер җылылык бөркелде. "Мин тарихны яратам, тарихчы дусларым да бар. Әгәр сөйләшүләребездә тарихчы да катнашса, бигрәк тә яхшы булыр", - диде ул. Моңа кадәр делегация әгъзалары төрле төркемнәргә бүленгәннәр. Икътисад, нефть, финанс, банк, юллар буенча һәм башка төркемнәр төзелгән булып чыкты. Алар иртәгәдән эшкә керешергә тиешләр. Кичен миңа пленар утырыш беркетмәсен бирделәр, ул әлегәчә миндә саклана. Пленар утырыш Гайдар һәм Сабиров чыгышларыннан гына торган булып чыкты. Миңа ул чыгышларның берсе дә ошамады. Гайдарның чыгышында Россия - милек һәм башка хокуклар хуҗасы, ә Татарстан сораучы, теләнүче дәрәҗәсенә куелган иде. Аның позициясе "бердәм һәм бүленмәс Россия" принцибына корылган, һәм ул катгый иде. Без, дигән ул, Татарстан өчен генә ниндидер ташламалар ясарга җыенмыйбыз. Һәр республика һәм регион бер хокукта булырга тиеш. Гайдарның позициясе аңлашыла, чөнки ул 
- Россия җитәкчелегенең позициясе. Ә менә М. Сабировның позициясе миндә ризасызлык тудырды. Мин Казаннан алып киленгән килешү проектының тамырдан киселеп ташланганлыгын аңладым. Сабировның чыгышы да шуны ук раслый. Ул чыгышының бер урынында "мы однозначно в России" дип ычкындырган. "Сез нигә мондый белдерү ясадыгыз?" - дип сорадым мин аңардан. "Азрак кына төгәлсезлек киткән", - дип аңлатты ул. Шуннан соң мин аңардан делегациябезнең тулы составы алдында беренче көнге сөйләшү нәтиҗәләрен анализларга теләвемне белдердем.
Мөхәммәт Галләмович - кирәк урында катылык һәм зур таләпчәнлек күрсәтә торган кеше. Ләкин ул шул ук вакытта кешеләр белән йомшак һәм ягымлы сөйләшә белә. Безнең үзара мөнәсәбәтләр һәрвакыт җылы булды, бер-беребез белән аңлашып яшәдек. Кичләрен, җыелышып, үткән көнгә анализ ясыйбыз, Мөхәммәт Галләмович иртәгәсе көн өчен күрсәтмәләр бирә. Беренче пленар утырышны анализлаган чыгышымда мин анда ике позициянең бер-берсе белән бәрелешүе турында әйттем. Аның берсе 
- Е. Гайдар позициясе. Ул Татарстанның мөстәкыйльлегенә каршы, икенчесе 
- Сабиров позициясе, ул исә Татарстанның мөстәкыйльлеген яклый. Әгәр дә Сабиров "мы однозначно в России" дип әйткән икән, ул мәдәни, рухи һәм икътисади бердәмлек турында сүз алып барган дип, Сабировның әйткән сүзләренә уңай төс бирдем. Нигездә, ул шушы позициядә тора да иде, һәм, чыннан да, сүз ниндидер бер төгәлсезлек турында гына бара иде. Мин делегация әгъзаларына кабул ителгән Декларациябез һәм августта булып үткән сөйләшүләр беркетмәсенә таянып эш итүләрен сорадым. "Без монда теләнергә түгел, үз хокукларыбыз белән килдек һәм аларны тануга корылган икътисади килешүне төзергә тиешбез", - дидем. Мин моны Мөхәммәт Галләмовичка карата ниндидер тискәре фикер белдерү йөзеннән әйтмим. Беренчедән, бу - дөреслек, аны мин бозып күрсәтә алмыйм. Икенчедән, бу кеше делегация составына мине, шундый эшләрне алып бару өчен, үзе керткән бит. Шулай булгач, мин үз вазифаларымны дөрес башкарган булып чыгам. Ә аның үз эше болай да муеныннан иде. Тик менә ул һич кенә дә берәүгә дә бәрелмәде, кемнәрдер ниндидер хата җибәрсә, ул аларны йомшак итеп төзәтә белә иде. Ләкин шулай да баштарак безне, чыннан да, теләнүчеләр дип кабул иттеләр. Ике-өч көн буе безнең уртак төркемнәрдә эшләгән кешеләребез әйләнеп кайткан саен, бернинди нәтиҗә юклыгын бәян итә тордылар. Беркөнне минем яныма ТР дәүләт милеге белән идарә итү комитеты рәисе урынбасары Дамир Мансур улы Бикбов килде һәм милек төркеменә ярдәм итүемне сорады. Мин, әлбәттә, риза булдым һәм икенче көнне аның белән төркемнәрнең уртак утырышына бардым. Тик өченче дәрәҗәдәге Россия чиновнигының безнең белән сөйләшерлек бернинди хокукы юк икәнлеген күрдем. Ул инструкция алган һәм шуның нигезендә эш итә. Ул, безгә берничә калын китап биреп: "Әнә сайлагыз үзегезгә кирәген. Аннары сөйләшербез", - диде. Бу китапларда Россиядәге предприятиеләр исемлеге булып, аларның Татарстанда урнашканнары арасыннан идарә итү хокукы белән безнең карамакка кайсыларындыр сайларга мөмкин булуы ачыкланды. Тик теләсә нинди очракта да милек Россия Федерациясенеке булып калырга тиеш була. Шул нигездә килешү төзү күз алдында тотыла икән. Мин бу чиновникка: "Сез безгә нинди ксерокопияләр күрсәтәсез, без мондый документ түгел, ә тигез хокуклылык нигезендә төзелгән документ булдыруны телибез", - дидем. Ул исә үзенә андый вәкаләтләр бирелмәвен әйтте. Шунлыктан бу көн дә нәтиҗәсез үтте. Бу кешенең соңрак милек бүлүдәге башбаштаклыклары өчен эшеннән алынганлыгы мәгълүм булды. Икенче көнне сөйләшүләр нәтиҗәсендә кабул ителергә тиешле документның проектын төзү эше башланды. Безнең яктан монда ТР Икътисад дәүләт комитеты рәисе, вицепремьер Филзә Гариф улы Хәмидуллин, ТР финанс министры Дмитрий Ногман улы Нагуманов һәм инде телгә алынган Дамир Мансур улы Бикбов бар иде. Россия ягыннан бу эшне икътисад министры урынбасары Андрей Шаповальянц алып барды. Бу кеше минем хәтеремә тирән акыллы, логикага таянып эш итүче шәхес буларак кереп калды. Безнең икебезнең арада түбәндәге сөйләшү булып алды:
Мин: 
- Сезнең белән җитди сөйләшүләр алып барып буламы? Ул: 
- Сез безне кимсетәсез, без җитди кешеләр һәм безнең белән җитди сөйләшүләр алып барып була. Мин: 
- Яхшы, алай булгач, сез инде сөйләшүләрдә дәвамчанлык (преемственность) принцибын таныйсыздыр. Ул: 
- Әлбәттә. Мин: 
- Менә сезнең алдыгызда августта булып үткән сөйләшүләр нәтиҗәсендә кабул ителгән беркетмә ята. Аңа ничек карыйсыз? Ул: 
- Мин аны яхшы документ дип саныйм. Мин: 
- Алай булгач, әйдәгез әле, аның эчтәлеген карап карыйк. Ул: 
- Яхшы. Мин: 
- Анда, ике як та үзләре кабул иткән дәүләт суверенлыгы декларацияләреннән чыгып эш итәләр, диелгән. Ул: 
- Әйе, шулай булырга тиеш тә. Мин: 
- Алай булгач, Татарстан Декларациясендә, җир һәм андагы милек Татарстан һәм аның күпмилләтле халкыныкы, дип язылган. Шуны таныйсызмы? Бу кадәргә киткәч, аңа "таныйм" дип әйтүдән башка юл калмаган иде. Мин исә аңа: 
- Кабул ителергә тиешле документта ике якның да үз милке бар дигән принцип билгеләнергә тиеш. Сезнеке ул - сезнеке, ә Татарстандагы барлык милек - безнеке. Әйдәгез, шулай итеп язып та куйыйк, - дидем. Ул риза булды. Шушы принцип документка теркәлде. Мин сүземне дәвам иттем. Ул исә:

- Беттеме? - диде. 
- Юк, милекнең безнеке булуын тануның никадәр әһәмиятле булуына да карамастан, бу әле - эшнең башы гына. Сөйләшүләрдә без шундый логикага таянабыз: әгәр кемнең дә булса милке бар икән, ул аннан үз файдасына салым җыя. Кешедән салым җыярга булгач, ул милекнең нигә кирәге бар? Шунлыктан без бер каналлы мөстәкыйль республика салымы булдыруны алга сөрәбез. Салым исә - акча чыганагы ул. Димәк, безнең мөстәкыйль финанс системабыз, ягъни үзебезнең бюджетыбыз булырга тиеш. Акчаң булгач, аны салырга кесә кирәк бит. Без Татарстанның милли банкы булуын телибез, - дип дәвам иттем мин. Бу логика тулысы белән кабул ителде. Һәм моның өчен миңа нибары 5-7 минут җитте. Кичке аш вакытында финанс министры Нагуманов миңа: "Индус Ризакович, сез бит тарихчы, ничек итеп шушы җиңүгә ирештегез?" - диде. Мин аңа: "Моның ничек булганлыгын үзең күреп тордың. Сәбәп минем сөйләшүләр процессын башыннан ахырына кадәр, энәсеннән җебенә кадәр белүемдә һәм һәрвакыт тарихка таянып эш итүемдә", - дидем. Нәтиҗә үзен әллә ни озак көттермәде. Икенче көнне кичен Нагуманов, Сабировка "Россия мөстәкыйль бюджетка һәм банкка риза" дигән шатлыклы хәбәр алып кайтты. Нефть мәсьәләсе буенча сөйләшүләр аеруча авыр бара иде. Инде безнең шул төркемдә эшләгән М. Гиниятуллин, кайтып, "нефтьнең дә безнеке икәнлеген таныйлар" диде. Ә тагын бер көннән нефтьнең яртысы Татарстан карамагына күчүе турында документ проекты төзелде. Мин бу документның эчтәлегенә тукталып тормыйм. Чөнки ул басылып чыкты. Аңа тик дөрес бәя бирү генә кирәк. Аның тик әнә шул, финанс, салым, банк мәсьәләләре кебек үк, милек мәсьәләсенә принципиальлек кертелгәннән соң гына кузгалып китеп, безгә уңай нәтиҗә биргәнлеген әйтеп үтәсем килә. Шушы сөйләшүләр вакытындагы соңгы эпизодны сөйләмәсәм, ничектер, дөрес булмас кебек тоела. Сүз соңгы пленар утырыш турында бара. Монысы да Старая площадьтагы элеккеге КПСС Үзәк Комитеты бинасында, политбюро утырышлары була торган бүлмәдә узды. Өстәлләрдә әле политбюро членнарының фамилияләре дә шул килеш тора иде. Без утырышкач, Мөхәммәт Галләмович: "Әйдәгез әле, без башта үз профессорыбызны тыңлыйк", - диде. Гайдар моңа каршы килмәде. Һәм миңа сүз бирелеп, мин үзебезнең Декларациянең Россия ягыннан танылуын һәм шушы сөйләшүләрдә аңа таянырга кирәклеген аңлаттым. Гайдар баштарак, күрәсең, Декларацияне әллә ни әһәмияткә ия документ түгел дип уйлаган булса кирәк. Бу аның беренче пленар утырыштагы чыгышыннан да яхшы сизелә. Ул, сәясәтчеләр үзара аңлаша торган арада, без икътисад мәсьәләләрен хәл итә торыйк, дигән. Тик менә атнадан артык үзара дәгъвалашу, мәсьәләнең нәкъ менә сәяси күзлектән карап хәл кылынырга тиешлеген исбатлады. Шуның өчен булса кирәк, минем сөйләгәнем шактый игътибар белән тыңланды. Мин исә, Декларациябезнең нәрсә икәнлеген сөйләгәннән соң, Россия тарафын шушы документны формаль рәвештә генә тануда гаепләдем. "Ваше признание напоминает признание лишь дырки в бублике". Бу сүзләр аңа ошамады, һәм ул: "Что же вы хотите?" - диде. Һәм без аңа: "Хотим, чтобы, как это написано в нашей Декларации, признания нашей собственности", - дидек. Ул исә: "Что же нам теперь остаётся: подняться из-за стола и разойтись в разные стороны что-ли?" - дип куйды. Мин бу егетне бу кадәр кызганыч күргәнем юк иде, шунлыктан шүрләп тә куйдым: күрәсең, минем аркада сөйләшүләр өзелә, ахры. Ләкин ул тынычлана төште һәм сөйләвен: "Берите вашу нефть, вашу гнилую нефтехимию, - дигән сүзләр белән дәвам итте. 
- Только куда вы будете девать вашу продукцию?" - дип тә өстәп куйды. Бу исә сөйләшүләрнең кульминацион ноктага күтәрелгәнлеген раслый иде.
Безнең арадагы әңгәмәгә, ниһаять, Мөхәммәт Галләмович, үзе кушылып: "Будем торговать!" - диде. Гайдар исә: "С кем?" - дип сорады. Сабиров аңа: "С вами, как при Казанском ханстве!" - диде. Барысы да, шул исәптән Гайдар да, кычкырып көлештеләр. Шуның белән премьерыбызның тапкырлыгы киеренкелекне бетерде. Без Казанга милек, бер каналлы салым системасы, мөстәкыйль бюджет һәм мөстәкыйль банк белән кайттык. Сөйләшүләр нәтиҗәсендә төзелгән беркетмәнең проекты РСФСР Югары Советы Рәисе Руслан Хасбулатовка җиткәч, ул, зур ризасызлык белдереп, банк һәм бюджет мәсьәләсе тик Югары Совет вәкаләте генә булып тора диеп, безнең документка бераз үзгәреш керткән. Гомумән, бу мәсьәлә буенча ике якның да Югары Советлары делегацияләре үзара сөйләшүләр алып барырга тиеш булып чыкты. Андый сөйләшүләр дә булып, анда кайбер уңышларга ирешелде. Безнең сөйләшүләр хакында матбугатта кыска гына мәгълүмат бирелә килеп тә, аларның эчтәлеге яки нәтиҗәләре турында бернинди хәбәр дә бирелмәде. Бу аңлашыла да. Чөнки ниндидер нәтиҗә турында сүз алып бару әле мөмкин түгел иде. Ә җәмәгатьчелек кызыксына. Төрле имеш-мимешләр таратыла. Бервакыт урамда миңа Әбрар ага Кәримуллин очрады. Һәм сүзне шактый кырыс башлап җибәрде: "Йә, сатып бетердегезме әле Татарстанны?" "Булмаган нәрсәне сатып буламы соң, Әбрар абый?" - дим. "Ничек булмаган нәрсә булсын, ди. Без Декларация кабул иттек, барлык милек һәм хокукларны үзебезнеке итеп игълан иттек. Тагын ни кирәк?" - ди ул. Әбрар Кәримуллин турыга сөйли торган ихлас кеше иде. Ул кайвакыт хәтта түземсез сабый баланы да хәтерләтә. Шуның өчен, аның белән сөйләшкәндә, тик дөресен генә сөйләп котылып була: "Әбрар абый, Декларация бит ул - тик ният белдерү документы гына. Без шул ниятебездә бүгенгә кадәр милек һәм хокуклар хуҗасы булган Россия җитәкчелеген күндерергә тиешбез. Ниятебезнең гаделлек принципларына һәм үткән тарихыбызга нигезләнүенә инандырырга тиешбез". Абзый уйлана төште, шактый суынды. Шуннан соң мин аңа сөйләшүләрнең ни рәвештә барганлыгы турында бәйнә-бәйнә сөйләп бирдем. Ул, әсәрләнеп: "Нигә соң боларның барысын да халыкка җиткермисез?" - диде. "Әбрар абый, алдан кычкырган күкенең башы тишелә, диләр. Әле тиешле нәтиҗәгә җитмәстән, шапырынып йөрүләр кирәк микән соң? Әгәр дә тиешле нәтиҗәгә ирешмәсәк, без халыкка нәрсә әйтербез?" - дидем мин. Ул минем белән килеште. Шуннан соң мин аңа һәрвакыт диярлек мөмкин булган кадәресен сөйли торган идем. Гомумән, ул бик милли җанлы, җыр-моңга гашыйк кеше иде. Мин үзем дә шундый булганлыктан, ул минем белән булуны, минем җырлавымны ярата. Бу изге җан арабыздан китте инде, урыны оҗмахта булсын. Ләкин аның эшләгән эшләре, гыйльми хезмәтләре, ялкынлы публицистик язмалары аны һәрвакыт искә төшереп тора. Нәтиҗә үзен әллә ни озак көттермәде. Финанс, банк, нефть, юллар һ. б. мәсьәләләр уңай хәл ителде.
Икътисади проблемалар буенча сөйләшүләр Татарстан статусын билгеләү мәсьәләсен алып ташламады. Билгеле булганча, республикада 1992 елның 21 мартында бу хакта референдум үткәрелеп, анда катнашкан сайлаучыларның 61,4 проценты бәйсезлек статусын яклап тавыш бирде. Мәгълүм ки, референдум алдыннан Татарстанга карата янау һәм кизәнүләр артканнанарта барды. РСФСР Югары Советының машиналары, Татарстанны иңләп-буйлап, референдумга каршы, ә инде ул була калса, анда куелган сорауга "юк" дип җавап бирергә өндәгән листовкалар һәм прокламацияләр таратып йөрделәр. Татарстанны Россиянең Конституцион суды хөкем итеп, референдумны законсыз дип тапты. Бу көннәрне бигрәк тә РСФСР Югары Советы Рәисе Руслан Хасбулатов котырды. Аның тарафыннан нинди генә уйдырмалар, янаулар әйтелмәде. Шул вакыттагы Россиянең вицепрезиденты Александр Руцкой аңардан әллә ни калышмый иде. Күренекле тарихчы Булат Солтанбәков аны экраннарда күрде исә, "что ещё нужно этому помойному коту?" дип көлә иде. Ләкин, аның фикеренчә, бу кеше, - билгеле мультфильмның "ребята, давайте жить дружно" дигән персонажын хәтерләтсә дә, явызларның явызы. Солтанбәков аның өч мәртәбә әсирлеккә төшеп, алыштырып алынган, мораль яктан какшаган әхлаксыз шәхес икәнлегенә басым ясый иде. Чыннан да, әгәр шулай булмаса, ул, Россиянең Югары Советы белән Президенты арасында сугыш мөнәсәбәтләре барлыкка килгәч, Мәскәү өстендәге самолёт очучыларына "Бомбите Кремль" дип команда биргән булыр идеме? Әгәр дә очучылар аны тыңлаган булса, бүген Кремль, гомумән Мәскәү нинди булыр иде икән? Гомумән, бу кеше һәрвакыт тынычлык вә иминлек дошманы булды. Аның Татарстанга да каза китерүе ихтимал иде. Тик, Аллага шөкер, Россиядә әле аек фикерле кешеләр бетмәгән. Форсаттан файдаланып, андыйларның берсе турында фикер белдерү кирәктер дип саныйм. Сүз Юрий Владимирович Скоков турында булачак. Нәкъ әнә шул Татарстан өчен шомлы көннәрдә Россия Иминлек советы секретаре вазифаларын башкара иде. Ельцинның Руцкойга охшаш киңәшчеләре аның колагына Татарстанга гаскәр кертергә кирәк дип пышылдап торалар. Үзләре хәрби булмасалар да, кайвакыт десантниклар формасын кияргә яраталар. Хәер, соңрак аларның берсенең шул формада танк өстендә Чечня кырларында йөрүләрен телеэкраннарда еш кына күрергә мөмкин иде. Бәлки, алар Татарстанга да танкка атланып керергә ниятләгәннәрдер. Тик менә Юрий Скоков боларның тәкъдимен катгый рәвештә кире кага. Президентның яшь киңәшчеләренә ул: "Вы называете меня чёрно-коричневым, а сами, считающие себя демократами, настаиваете на фашистских приёмах", - дип шелтәли. Россия Президенты мондый башбаштаклыкка барудан тукталып кала. 31 март көнне Мәскәүдә Россия федератив килешүен имзалау тантаналары булып үтте. Татарстан, үзенең кабул ителгән дәүләт суверенитеты турындагы Декларациясе һәм аның бөтенхалык референдумы нигезендә расланган махсус позициясенә таянып, аңа кул куймаячагын белдергән иде. Бу, әлбәттә, Россия җитәкчелеген бик нык борчыды. Чөнки, Татарстанга ияреп, Якутия һәм Башкортстан да килешүгә кул куймау ихтималын белдерделәр. Россия җитәкчелеге аларны Татарстаннан аерып алу максатын куйды. Күрәсең, шуңа ирешү йөзеннәндер, алар Татарстан белән сөйләшүне дәвам иттерү көнен нәкъ шушы 31 мартка билгеләделәр. Минемчә, аларга моның җисеме түгел, исеме генә кирәк иде. Алар шушы килешүгә кул куярга тиешле республикаларга Татарстанның ультиматив позициядә булмавын, хәтта ничек тә булса, кайчан да булса аңа кушылачагын исбат итү өчен һәм, Татарстанга ияреп, башкалар да бу документны имзалаудан баш тартмасыннар дип курыкканга күрә, сөйләшүне шушы көнгә билгеләгәннәр булса кирәк.
Бу көнне Старая площадьтагы йорт яны бигрәк тә җанлы иде. Бер-бер артлы япь-яшь министрлар утырган лимузиннар килеп туктый. Республикалар вәкилләрен утырткан машиналар да күренгәли. Без дә килдек. Менә сәгать 10 тулды. Ә Бурбулис әле һаман үз кабинетында. Кабинетының ишеге төбендә Башкортстан җитәкчеләре. Мин аларны танымыйм. В. Лихачёв миңа аларның кайсы кем икәнлеген аңлата. М. Рәхимовны беренче мәртәбә шунда күрдем. Ниһаять, без өстәл артында. Бурбулис безнең белән исәнләшә, уч төбе салкын тирдә. Бу нервларының тыныч булмавын күрсәтә. Шулай булырлык та. Россия җитәкчелеге кайбер республикаларның, Татарстан артыннан ияреп барып, Федератив Шартнамәгә кул куюдан баш тарту мөмкинлекләреннән нык шүрләгән. Күрәсең, Бурбулисның безгә "Татарстан задаёт некий нравственный вектор, за которым следуют другие" дигән сүзләре юкка гына әйтелмәгән. Инде мәгълүм булганча, моңа кадәр Бурбулис Башкортстан делегациясе белән авыр сөйләшү үткәргән, ике хөкүмәт арасында килешү төзелеп, ул Федератив Шартнамәгә өстәмә документ итеп танылган. Ә бит бу барып чыкмаска да мөмкин иде. Әгәр дә кайбер республикалар безнең шикелле үк Федератив Шартнамәгә кул куюдан баш тарткан булсалар, кем белә, вакыйгалар, бәлки, бөтенләй башка юнәлеш алыр иде. Безнең бу очрашу нинди дә булса уңай нәтиҗә бирмәде. Шулай тиеш тә булгандыр, шулай булмаса беренче очрашудан соң Бурбулис үз урынына Россия Фәннәр академиясенең Этнология институты директоры, Россия хөкүмәтенең Милләтләр эшләре буенча дәүләт комитеты рәисе Валерий Александрович Тишковны калдырып, үзе Федератив Шартнамәгә кул кую эшләренә чуммаган булыр иде. Ә бит Бурбулис тарафыннан беренче очрашуда ук белдерелгән Татарстанда референдум үткәрү теләге тормышка ашкан иде. Мин Бурбулиска: "Сезнең теләгегез тормышка ашты, без сезгә референдум нәтиҗәләре белән килдек", - дидем. Әлбәттә, ул моңа шатланмады һәм Россия Конституцион судының карары аларның кул-аягын бәйләгәнлегенә ишарә ясады. Ничек булса да булган, бу очрашу вакытында аның урынына Тишков утырды. Тишков - зур белемгә ия профессор. Шул ук вакытта "единая и неделимая Россия" принцибын ныклап һәм нигезләп яклый белүче йомшак тавышлы, ягымлы кеше. Аның белән аралашу кызык. Бу очрашу вакытында да беркетмә кабул иттек. Анда "стороны исходят из понимания необходимости строить отношения на новых конституционных и договорных началах и стремясь к их дальнейшему развитию, делегации согласились о нижеследующем: 1. О необходимости установить особые отношения Республики Татарстан в Российской Федерации" дигән сүзләр бар иде. Мин "в" хәрефен "с" хәрефенә алмаштыруны сорадым. Тишков ризалашты. Тик Татарстанның тышкы эшләрдә катнашуы турындагы сүзләрне алып ташлау турында әйтте. Мин моңа риза булдым. Һәм хәрефләр алыштырылды. Аңлашыла ки, бәхәс хәреф турында түгел, Татарстанның статусы турында барды. Моны бу очрашуда катнашкан һәммә кеше сизеп торды. Бу утырышка Мөхәммәт Галләмович Сабиров та килгән иде. Ул, утырыштан соң килеп, минем кулымны кысып рәхмәт әйтте, ә Василий Николаевич Лихачёв ачулы тавыш белән:
"Индус Ризакович, из-за вас мы лишились права международных отношений", - диде. Тик безнең өчен Декларациябезнең төп эчтәлеген саклап калу күпкә әһәмиятле иде. Ә инде халыкара мөнәсәбәтләр урнаштыру хокукы Федератив Шартнамә һәм Россия Конституциясе аша Федерациянең һәрбер субъектына бирелгән. Референдумнан соң, 6 апрель көнне, Россия халык депутатларының VI съезды ачылды. Анда Татарстан Югары Советы Рәисе Фәрит Мөхәммәтшинның чыгышы булырга тиеш иде. Ул анда Татарстанның яңа статусын һәм Россия белән мөнәсәбәтләренең нинди булырга тиешлеген аңлатасы иде. Әлбәттә, үтә җаваплы вазифа. Шунлыктан съездга Минтимер Шәймиев үзе дә барды. Ә хөкүмәт җитәкчесе Мөхәммәт Сабиров, Россия халык депутаты булганлыктан, съездның эшендә турыдан-туры катнашты. Мин анда киңәшче буларак катнаштым. Безнең белән Әсгать Сафаров та бар иде. Безне академик Варга урамындагы бер таш койма белән уратылган биләмә эчендәге зур парктагы аерым йортта урнаштырдылар. Менә дигән шифаханә. Затлы бүлмәләр, сауна. Ашау-эчү иң зур югарылыкта. Официантлар сержант званиесендәге КГБ хезмәткәрләре икәнлеге ачыкланды. Гомумән, бу объект органныкы булып чыкты. Кайбер вакыт парктагы агачлар да безне тыңлап торадыр кебек тоела иде. Монда бездән башка Удмуртия Югары Советы Рәисе В. К. Тубылов та урнашкан булып чыкты. Без Фәрит Хәйрулловичның чыгышын кат-кат бергәләп тикшерә идек. Тубыловны үз иттек, аннан серләребез булмады. Съездның беренче көннәрендә мин дә җитәкчеләр белән көн саен Кремльгә Съездлар сараена бара идем. Чөнки Мөхәммәтшинның чыгышында, һичшиксез, съезд сулышы сизелергә тиеш. Беренче көнне сарайның баскыч төбенә килеп туктауга, Саха Президенты Николаев очрады. Минтимер Шәрипович аны, култыклап, читкәрәк алып китте, һәм алар анда нәрсәләрдер турында сөйләшеп алдылар. Көн артыннан көн үтте, ләкин Фәрит Хәйрулловичка һаман сүз бирмиләр. Бер атна үтүгә, Мөхәммәтшинның чыгышын көтә-көтә зарыкканнан соң, Президент кайтып китте. Мин дә аның белән идем. Съездда исә, Фәрит Хәйруллович авырып китү сәбәпле, ул сөйлисе нотыкны Сабиров сөйләгән. Фәрит Хәйруллович "иң яхшы чыгышымны Сабировка бирергә туры килде" дип уфтанды. Ничек кенә булмасын, Татарстанның абруе артканнан-арта барды. Шәймиевнең исеме Россия һәм БДБ илләрендә генә түгел, дөньякүләм яңгыраш алды. Мәскәү җитәкчелеге дә Татарстанга башка җитдирәк күз белән карый башлады. 3-4 август көнне без янә Мәскәүдә. Вокзалда безне Тишков каршылады. Без вагоннан чыгуга ук, ул: "Вы гости правительства Российской Федерации!" - дип сәламләде. Аннары безне, милиция машиналары озата барган автобуска утыртып, элек Сталин яшәгән Ближняя дигән дачага китереп урнаштырдылар. Әлбәттә, зур сый-хөрмәт белән. Монда да делегацияләр, төркемнәргә бүленеп, эш башлап җибәрделәр. Ә без, Лихачёв, мин һәм Тишков, - 4 август көнне Кремльгә Бурбулис кабинетына килдек. Ул элеккеге Горбачёв кабинетында утыра. Монда да Тишков белән бәхәсләшеп алдык. Ул миңа сүз бирелеп, үзебезнең позициябезне тарихи һәм хокукый яктан нигезләгәч: "Вы что, из России выходите?" - диде. Мин Бурбулиска карадым да: "Геннадий Эдуардович, мне отвечать на этот вопрос?" - дип сорадым. Ул, ачулы йөз белән Тишковка карап: "Давайте, больше Татарстану таких глупых вопросов задавать не будем!" - диде. Сөйләшүләребезне Г. Бурбулис мондый сүзләр белән йомгаклады: "За год переговоров с Татарстаном мы сильно изменились и теперь считаем, что Россия должна быть асимметричной федерацией с элементами конфедерации".
Без Кремльдән чыккач, В. Лихачёв миңа: "Бу көнне без истә калдырырга тиешбез. Бу - тарихи көн, әйдә, кулларыбызны кысышыйк!" - диде. Ближняядагы кичке чәй вакытында Тишков Кремльдәге сөйләшүләрне делегация вәкилләренә җиткерде, ә минем турында "Индус Ризакович кремень" диде. Россия делегациясе вәкилләре, үз позициябездә нык торганым өчен, мине берничә тапкыр сөйләшүләрдән читләштерергә тырышып карадылар. Тишковның бер мәкаләсендә Татарстан делегациясендә, никтер, иҗтимагый оешма вәкилләре бар диелгән иде. Мин моны Тишковның исенә төшердем. Ә ул: "Вы правильно вычеслили, Индус Ризакович. Однако это, возможно, был намёк вашему Президенту с тем, чтобы он вам придал государственный статус", - диде. Мин бәхәсләшеп тормадым, чөнки кемнәрнеңдер мине сөйләшү процессыннан читләштерергә тырышуларын һәрвакыт сизеп тордым. Ниһаять, алар максатларына ирештеләр. Моның ничек булуын белми дә калдым. Миңа бер кеше дә бу турыда бер сүз әйтмәде. Югыйсә вакытында ниндидер сәбәп аркасында Лихачёвка Мәскәүгә бара алмаячагымны әйткәч, Президент, минем янга килеп, аркамнан кочаклап: "Мин синең баруыңны сорыйм!" - дип тә әйткәне булды. Ә бу юлы - ләм-мим. Үпкәләү юк. Әгәр дә эшләгән эшемнән Татарстанга файда булган икән, миңа шул җиткән. Безнең уңышларыбызга чын күңелдән шатланучылар да һәм шулай ук көнләшүчеләр дә булды. Чөнки безнең Декларациябез дә, Россия белән төзегән Шартнамәбез дә күпләргә үрнәк була алдылар. Республикабыз, шул документларга таянып, яңача яшәү моделен тудырды, һәркемне сокландырырлык икътисади вә сәяси уңышларга иреште. Шартнамәнең яңа вариантын булдыру турында сүз чыккач, моңа карата да каршы чыгучылар аз булмады. Имештер, Россиягә бернинди шартнамәләр дә кирәкми, алар аны таркатуга алып баралар. Һәм инде Татарстанның да башка төбәкләрдән аермалы үзенчәлекләре юк. Аның белән дә шартнамә кирәк түгел. Бу сөйләшүләргә минем катнашым булмады, ләкин һәрвакыт аларның барышы белән кызысынып торырга тырыштым. Минем Шәймиев исеменә язылган бер хатым бар. Ул рус телендә һәм мин аны оригиналдагыча бирәм. "Глубокоуважаемый Минтимер Шарипович! Обращаюсь к Вам, как к человеку глубоко заинтересованному не только судьбой Татарстана, но и всей России. Не мне Вам говорить, что татары всегда выражали заинтересованность в расцвете России и выступали её защитниками. Сегодня Россия переживает нелёгкие времена. И наша обязанность помочь ей в преодолении трудностей и уберечь её от полного развала. Наш Татарстан в перестроечные времена стал пионером демократического преобразования России. Наша, как её иногда называли, гордая республика смогла поставить её на рельсы федеративного развития. Татарстан, выражаясь словами Г. Э. Бурбулиса, задавал некий нравственный вектор, которому следовали другие. На нашу республику и сегодня смотрят с большой надеждой. И мы должны эту надежду оправдать.
В настоящее время рабочие группы ведут переговоры по внесению изменений в Договор между Россией и Татарстаном, заключённый в 1994 году. При этом иногда раздаются голоса, что мы должны воспользоваться условиями, готовящегося к подписанию договора между Москвой и Грозным, по которому Чеченской Республике предоставляются весьма большие права и полномочия. Говорят, что и мы у Москвы должны добиваться того же. Это не что иное, как ребячество". Бу хат аның кулына килеп кергәнме, юкмы - анысын белмим. Ләкин шунысы мәгълүм: Чечня белән бернинди шартнамә дә төзелмәде. Алай гына да түгел, субъектларны Үзәк белән моңа кадәрге шартнамәләреннән баш тарттырдылар. Мин һәрвакыт шартнамәләр Россияне тарката дигән авазларга ясалма уйдырмалар гына дип карыйм. Чөнки алар Россияне бетерми, киресенчә, ныгытып, чәчәк аттыруга юл ача. Россияне шартнамәләр түгел, ә аларның булмавы, төбәкләрнең хокуксызлыгы бетерә, харап итә. Бу илдә гасырлар буе хөкем сөргән хокуксызлык иң бай илдә иң хәерче халык яшәүгә сәбәп түгел микәнни? Татарстан исә, төбәкләрне хокуксызлыкта тоткан киртәләрне җимереп, Федераль Үзәк белән яңа Шартнамә төзеде. Бу 
- Россиядә бердәнбер Шартнамә. Монысы элеккеге шартнамәдән шактый аерылып тора. Аның юридик нигезе ныграк. Әгәр дә элеккегесе бернинди ратификация үтмәгән, тик президентлар тарафыннан гына имзаланган документ булса, монысы, - безнең Дәүләт Советы, Россиянең Федераль җыелышының ике палатасы аша да үтеп, ун елга көйләнгән тулы хокуклы документ. Аңа хәзер берәүнең дә теше үтмәс. Дөрес, Шартнамәнең соңгысы эчтәлегенә караганда элеккесеннән саерак. Тик менә шулай булуына да карамастан, ул Татарстанны махсус статуслы республика, ә Россияне федерация итеп саклап калды. Шулай ук аны эчтәлексез дип әйтеп тә булмый. Ул безгә шактый зур икътисади мөмкинлекләр бирә. Сәяси эшчәнлегебезне киңрәк җәелдерергә дә юл ача. Телебезгә игътибарны арттыру мөмкинлекләрен тудыра. Шартнамәнең тагын бер бик әһәмиятле ягы бар. Кереш өлешендә, аның нигезләренең берсе итеп, 1992 елның 21 мартында булып үткән референдум күрсәтелгән. Бу исә, - ниһаять, аның рәсми рәвештә танылуы дигән сүз. Моның ни дәрәҗәдә мөһим булуын аңлау өчен, Россия Конституцион суды рәисе Валерий Зорькинның, аны үткәрү алдыннан, "әгәр дә референдум соравына "әйе" дигән җавап алынса, бу, бәйсезлек игълан итү өчен, юридик нигез булачак" дигән сүзләрен искә төшерү дә җитә. Дөнья хәлен белеп булмый, моның киләчәктә кирәк булуы бик тә ихтимал. Вазгыять катлаулана Менә Россиядә хакимияткә Путин килә. Бу кеше илдә каты хакимият вертикале урнаштыруны максат итеп билгели. Шулвакыт Татарстанда Президент сайлау мәсьәләсе килеп басты. Мәскәүдә дә, Казанның үзендә дә Шәймиевне хакимияттән читләштерергә теләүчеләр булуы аңлашылды.
Татарстан Дәүләт Советы 2000 елның 29 сентябрендә киләсе елның мартында булырга тиешле сайлауларны шушы елның 24 декабренә күчергән иде. Әлбәттә, бу хата булды. Бу күчерүнең законсызлыгын исбат итәргә тырышып, судлар белән янаулар артты. Шуннан соң Шәймиев сайлау срогын иске вакытына күчерү тәкъдимен кертте. Дәүләт Советы Президиумы, авыр булса да, моның белән килешергә мәҗбүр булды. 30 сентябрь 15 сәгатьтә миңа очрашу, киңәшү нияте белән Марат Һадиевич Галиев шалтыратты. Аның белән очрашкач, без Президент белән сөйләшү кирәк икән дигән фикергә килдек. Ләкин баштан Фәрит Хәйруллович Мөхәммәтшинга керергә ният кылдык. Анда сәгать ярым утырдык. Ул да нык борчуда иде. Минем аңарга биргән беренче соравым: "Бернәрсәгә дә карамастан, Шәймиев ахырга кадәр барачакмы, сайлау кампаниясенең кайсыдыр этабында кандидатурасын алмасмы?" Фәрит Хәйруллович тулы ышанычы булмавын, сайлауларны декабрьгә күчерү инициативасы да аның үзеннән икәнлеген әйтте. Путин Шәймиевкә "добро" биргән, диде. Һәм инде менә 2 октябрь көнне Мөхәммәтшин белән Югары Советның Хокукый идарә башлыгы Ш. Ш. Ягудин шушы күчерүнең Татарстан Конституциясенә туры килүен исбатлаганнар. Сүз уңаеннан чыгып, Фәрит Хәйрулловичның Ягудинга югары бәя биргәнлеген, аның чын өлгергән зур юрист булуын ассызыклаганын билгеләп үтәсем килә. Мин үзем дә моның шулай икәнлеген һәрвакыт күрә-белә килдем. Мөхәммәтшин әйтүенчә, Президент, Мәскәү Госсоветыннан кайткач, сайлау срогын кире иске срогына кайтаруны сораган икән. Шунлыктан Фәрит Хәйруллович безгә Президент белән очрашырга кирәклеген әйтте. Без телефон аша шушы теләгебезне Шәймиевнең референтына белдердек. 4 октябрь көнне дә, аннан соң да Кремльдән бернинди җавап булмады. Шулай булгач, җомга көнне эштән соң без хатыным Люция белән авылга киттек. Кичкә таба безне эзли башлаганнар. Президент аппаратыннан да, Дәүләт Советыннан да безгә шалтыраттылар: Президент безне 7 октябрь, яки шимбә көнне 10 сәгатьтә көтә. Без иртәрәк килгән идек. Президент турында фильм төшерүче Лия Заһидуллина төркеме, Президент кабинетына кереп, безнең аның белән күрешү, өстәл артына утырып сөйләшә башлавыбызны төшереп алды. Мин Минтимер Шәриповичка үземнең яңа китабымны тапшырдым. Ул сөйләшү вакытында аның битләрен актаргалап утырды. "Ничек өлгерәсең?" дигән сүзләрне дә ычкындырды. "Много ездишь?" - дип тә сорады. Бу минем эшнең тыгыз икәнлеген тануга ишарә иде. Ләкин фән, тарих турында сөйләшү ике-өч минуттан артмагандыр. Төп сөйләшү Президент сайлауларына бәйле иде. Марат Һадиевич Дәүләт Советының үткән сессиясендә шушы сайлауларны 24 декабрьгә күчерү инициативасы белән чыккан иде. Тиешле карар нәкъ аның инициативасы белән кабул ителде. Шунлыктан очрашу вакытында да ул шушы көннән чигенмәскә кирәк дигән фикерен яклады. Тик Президент, моңа катгый каршы икәнлеген белдереп: "Әгәр сайлауларны шул срокта үткәреп, башың судлашып йөрүдән чыгарлык булмаса, сайлаган Президентны Мәскәү Конституцион суды легитим түгел дип таныса, моннан кемгә файда? Мондый Президент кемгә кирәк? Юк, мин мондый шартларда кандидатурамны чыгармаячакмын. Сайлаулар чиста булырга тиеш", - диде. Ә без: "Шәймиев кирәк булмаса, без бирегә килмәгән булыр идек", - дидек. Шунлыктан мин сүзне күбрәк сайлау сроклары хакында түгел, ә аларның ахыр нәтиҗәсе турында алып бардым. Мине Шәймиевнең яңа срокка калуы ныграк кызыксындыра иде.
Бу кешене чигенергә мәҗбүр итмәсләрме? Ә бит аңа һөҗүм башланды. Оппозицион газеталар төрле рәвештә аны фаш итүгә юнәлтелгән материаллар бастыра башладылар. Бу эш дәвам итсә, Мәскәүнең тиешле органнары компроматларны һаман бирә торсалар? Бу сораулар, әлбәттә, безне нык борчый иде: "Сез, Минтимер Шәрипович, бернигә дә карамастан, ахырга кадәр көрәшне дәвам итәргә әзерме?" - дип сорадык без. Ул һичбер шик-шөбһәсез үзенең моңа әзер икәнлеген әйтте. Мәскәүдә үзенең кандидатурасы хуплануын, аңа өченче срокка барырга мөмкин булуын ачык әйтүләрен сөйләде. Аннан: "Алдамыйлармы икән, Путин бик мәкерле, диләр бит?" - дип сораганнан соң, Марат Һадиевич бу хакта Япониядән килгән профессор Хакамаданың да ассызыклап әйтүенә басым ясады. "Моны мин бик яхшы беләм. Я ведь тоже не так прост!" 
- Президентның җавабы шушы булды. Минем: "Для нас самое главное, чтобы в конце выборов Президент был жив-здоров и на коне", - дигән сүзләрем Президентка бик ошады, һәм ул, баш бармагын сузып: "Во, это самое главное, "на коне"! - диде. Саубуллашканда, ул: "Апрельдә очрашкач, сез минем хаклы икәнемне күрерсез", - диде. Гомумән, без, Шәймиевнең күңеле күтәренке булуын күреп, аның ахыргача көрәшергә әзер торуына ышанып чыгып киттек. Ләкин безнең йөрәкләрдә шик һәм ниндидер шом һаман да бетмәде. Ә инде дүшәмбе (9 октябрь) көнне Дәүләт Советы Президент сайлау срогын мартка күчерергә карар бирде. Әлбәттә, кайбер бәхәсләр дә булмады түгел. Депутат А. В. Штанин һаман да үз сүзен сөйләде. Имештер, үткән сессиядә аның сайлауларны декабрьгә күчермәскә кирәк дигән сүзләре хак булган. Туфан Миңнуллин сайлау срогын декабрьдә килеш калдырырга дигән фикер белдерде. Депутат С. К. Осколок шул ук сүзләрне әйтте: "В Москве, Минтимер Шарипович, не хотят вашего избрания на третий срок. Поэтому возня вокруг сроков, по сути дела преследует именно эту цель", - диде ул. Тик шунысы кызык: без - мин, Разил Вәлиев, Роза Туфитуллова - сайлау срогы бертавыштан кабул ителмәгән, парламентта фикер каршылыклары да булуы күренсен өчен генә булса да, каршы тавыш бирдек. Димәк, өч тавыш. Ә барысы дүрт тавыш каршы булды. Шулай булгач, срокны элеккечә калдырыйк дигән депутатлар ничек тавыш биргән булып чыга икән соң? Минем истәлекләремнең бу өлеше көндәлеккә охшаш рәвештә бара. Мин аларны теркәп барган идем. "Нәкъ без уйлаганча, бүгенге хакимияткә, Президентка атакалар көчәйде. Моңарчы мәгълүм булмаган "Созидание" исемендәге бер оешма җанланды. Еш кына митинглар үткәрә. Әлбәттә, инде 20-30 кеше җыелуын митинг дип санасак. Ул кемнәр тарафыннандыр финанслана. Шушы митинглар беткәч, зур фейерверклар ясала. Кемнәрнеңдер әйтүенә караганда, аларның берсе-берсе 2 мең долларга төшә икән. Бу оешманың башындагы Шәрипов Айрат дигән кеше газеталарда Президентны, аның тирәягындагы кешеләрне "фаш" итә торган материаллар чыгара. Менә кичә, ягъни 17 ноябрь көнне, республика җитәкчелеген моңарчы да чеметкәләп килгән "Вечерняя Казань" газетасында ниндидер Михаил Ахмеров шушы фаш итүне дәвам иткән мәкаләләр циклын башлап җибәрде. Болар әле Президент һәм аның ярдәмчеләренә каршы башланган кампаниянең башы гына дип уйларга кирәк. Әле барысы да алда. Бүгенге сүземне, инде кайчандыр куйган соравымны кабатлау белән бетерәм: "Төрле рәвештәге кискенлекләр туса, бөтен җаваплылык Президент өстенә төшсә, бу черкиләр ни эшләрләр иде икән? Әйе, черкиләр ни эшләр икән? Боларның гамәлләрен шулай ук теркәп барырга кирәк булыр. Бу безгә түгел, тарихка кирәк".
Ничек кенә булса да, алга баруыбызга нинди генә киртәләр куелса да, болар барысы да Татарстанның абруен арттырганнан-арттыра тордылар. Россия төбәкләрендә дә Татарстанны яклаучы, аның артыннан барырга әзер лидерлар барлыгы билгеле булды. Шуларның берсе Свердловск өлкәсе губернаторы Эдуард Эргардович Россель. Милләте белән немец. Холкында да, фикер йөртүендә дә - милләтенә хас булган төгәллек. Ул Татарстанның теләктәше иде һәм, бернинди авырлыкларга да карамастан, читкә тайпылмады. Татарстанга ияреп, ул Свердловск өлкәсен Урал Республикасы итеп игълан иткән иде. Мин аның исеменә котлау телеграммасы җибәрдем. Ул көннәрдә аның үзен күрү насыйп булмады. Ельцин аны эшеннән алды һәм республиканы юкка чыгарды. Аның урынына губернатор итеп Алексей Страхов билгеләнде. Россель турындагы сүземне беразга туктатып, Страхов белән булып үткән очрашуыбызны телгә алып китмәкче булам. Бөтендөнья татар конгрессы Башкарма комитетының читтәге беренче күчмә утырышы 1994 елның 20-24 октябрендә Екатеринбург шәһәрендә үтте. Безнең делегациябез составында Башкарма комитет әгъзалары Р. С. Вәлиев, Р. Р. Туфитуллова, мәгариф министры В. Г. Гайфуллин, мәдәният министры урынбасары М. Т. Низамиев һәм икътисад министры урынбасары М. М. Галиев, Татинформның Генераль директоры У. Х. Богдалов, Татарстан телерадиокомпаниясе рәисе урынбасары М. З. Зәйнетдинов бар, Екатеринбург ягы да үз нәүбәтендә тиешле ведомстволар җитәкчеләрен чакырган. Екатеринбург делегациясен Страхов үзе җитәкләде. Сөйләшүләрдә Свердловск өлкәсенең милли хәрәкәт активистлары да катнашты. Сүз өлкәдәге татар мәдәнияте һәм мәгарифенең торышы турында барды. Шул ук вакытта өлкә белән республика арасында шартнамә төзү эшенең барышы да тикшерелде. Гомумән, бу бик файдалы очрашу булды. Нигездә, бу ике хөкүмәт делегациясе арасындагы сөйләшүләрне хәтерләтте. Хушлашканда, Страхов, минем кулымны кысып, "Молодец!" диде. Шушы очрашу БТК документларында мондый сүзләр белән ныгытылган: "Делегация Свердловск өлкәсе администрация башлыгы һәм хөкүмәт әгъзалары белән очрашты. Милли оешмалар җитәкчеләре дә катнашкан. 1,5 сәгать барган очрашуда өлкә татарлары ихтыяҗлары тикшерелде. Һәр ике як та Татарстан һәм Свердловск өлкәләре арасында Генераль килешүгә омтылулары хакында белдерделәр. Анда Екатеринбург һәм өлкә татарларының проблемалары да урын алырга тиеш". Бу очрашу халык дипломатиясенең ни дәрәҗәдә файдалы икәнлеген дә күрсәтте. Без моннан соң БТК Башкарма комитетының 28 күчмә утырышын үткәрдек. Аларның барысы да татарларның рәсми структуралар белән диалог режимы урнаштыруына өлеш булды. Тик алар турындагы сүземне алгарак күчереп, Россель турындагы сөйләвемне дәвам итәсем килә. Әйе, ул - искиткеч кызык шәхес. 1997 елның май аенда Свердловск өлкәсенә, ике яклы шартнамә мәсьәләсен тикшерү өчен, Ф. Х. Мөхәммәтшин җитәкчелегендәге делегация барды. Аэропортта каршы алган вакытта ук, Россель, минем яныма килеп: "Поздравляю вас с присвоением вам звания заслуженного деятеля науки Российской Федерации", - диде. Мин бу хакта әле белми идем, ул иртәнге газеталардан укыган булып чыкты. Мин аңа рәхмәтемне белдердем һәм аңардан: "Вы получили мою телеграмму с поздравлением по поводу провозглашения Уральской Республики? Может забыли?" - дип сорадым.
"Как можно забыть, телеграмм всего было две", - диде ул. "Чьи?" - дигән соравыма: "Ваша и от Игоря Смирнова из Приднестровья", - дигән җавап ишеттем. Ә аерылган вакытта, ул Урал Республикасы турындагы идеянең һаман яшәвен әйтте. Бу кеше белән тагын берничә мәртәбә очрашырга туры килде. Аларның соңгысы 2002 елның май аенда М. Ш. Шәймиев җитәкчелегендәге делегация белән баргач булды. Без милли оешма активистлары белән очрашу оештырдык. Анда Шәймиев һәм Россель катнаштылар. Очрашуны мин алып бардым. Россельгә сүз биргәндә, мин шушы очрашуларны искә төшердем. Ул исә чыгышында, шактый хисләнеп китеп: "Да, Уральская Республика живёт. Мы и Конституцию не отменили. Изменили только её название на Устав. А суть осталась. Так что живёт Уральская Республика!" - диде. Татар конгрессы туа Мин инде БТК һәм аның эшчәнлеге турында күпмедер әйтә килдем. Хәзер исә аның барлыкка килүе һәм кайбер гамәлләрен искә алып китәр вакыт җитте. Җир шарына чәчелеп яшәгән милләттәшләребезнең Идел-Урал төбәгендәге кебек күпләп һәм шул ук вакытта Ерак Көнчыгыш яки Үзәк Россия губерналарындагы кебек азчылык тәшкил итеп гомер кичергән урыннары да бар. Америка, Австралия, Норвегия, Финляндия, Румыния кебек илләрдә аларның саннары меңнән дә артмый. Ләкин, азчылык булуларына да карамастан, алар шушы илләргә махсус төсмер биреп торалар. Читтәге илләрнең берсендә яшәүче милләттәшебез сүзләре белән әйткәндә, алар, ашка салган тоз кебек, үз тәмнәрен чыгарып торалар, шунсыз аш тозсыз булыр иде. Ләкин алар гомер кичергән илләренә генә түгел, үз кавемнәренә дә турылыклы, милли бердәмлеккә омтылып яшиләр. Кан тартмаса - җан тарта, җан тартмаса - кан тарта, диләр. Бу чыннан да шулай. Билгеле булганча, 80 нче елларның ахырында ук үзгәртеп кору дулкынында СССРның төрле төбәкләрендә милли оешмалар барлыкка килә. Аларның төп максатлары - телебезне, гореф-гадәтләребезне, гомумән, милли тормышыбызны тернәкләндерү. Шушы нигездә, Марат Мөлеков җитәкчелегендә Татар иҗтимагый үзәге (ТИҮ-ТОЦ) оеша. Ул, үзенең төп максатларының берсе итеп, Татарстанны союздаш республика итеп үзгәртүне билгели. Ни кызганыч, шушы саф зат арабыздан вакытсыз китеп барды. Аның болай да яралы йөрәге үзенә төрле яктан ябырылуларга чыдый алмады. Конгресс шушы уңай җирлектә барлыкка килде. Аның идеясен күтәреп чыгучыларның берсе күренекле шагыйрь, дәүләт һәм җәмәгать эшлеклесе Ренат Харис булды. Без аның белән һәрвакыт дус һәм фикердәшләр идек. Һәм шулай булып калабыз да. Аның шушы Конгрессны төзергә кирәклеге турындагы хаты Президент өстәленә килде. Минтимер Шәриповичка бу идея бик ошады, һәм эш башланып та китте. Бөтендөнья татар конгрессының тууы чын мәгънәсендә тарихи вакыйга булды. Ул татар милләтенең халәтен, яшәешенең төп проблемаларын күрә алды. Ун ел буе - 1992 елның июненнән 2002 елның августына кадәр - шушы Конгресс Башкарма комитетының рәисе булып тордым. Әлеге вазифаны башкарганда, бик күп кешеләр белән аралашып яшәргә туры килде. Аларның үзем өчен иң якыннары һәрвакыт минем янымда булдылар. Болар - рәис урынбасарлары: "Сөембикә" журналының редакторы, хатын-кызларның "Ак калфак" җәмгыятен оештыручы Роза ханым Туфитуллова, "Азатлык" радиосының Казандагы җитәкчесе Римзил Вәлиев, Татарстан Дәүләт Советы Рәисенең милли эшләр буенча комиссия җитәкчесе Разил Вәлиев.
Конгресс бюросының составында Татарстан Фәннәр академиясе президенты Мансур Хәсәнов, республиканың мәгариф министры Фарис Харисов, мәдәният министры Марсель Таишев, матбугат чаралары министры Ислам Әхмәтҗанов, Тел, әдәбият һәм тарих институты директоры, профессор Мирфатыйх Зәкиев, ГТРК директоры Илшат Әминевләр бар иде. Башкарма комитет үзенең эшен татар халкының санын, гореф-гадәтләрен, милли холкын һәм сыйфатларын, региональ үзенчәлекләрен эченә туплаган концептуаль нигездә алып барды. Ул, татарларның кайда яшәүләренә карамастан, аларның сулышын сизеп, бер җан, бер тән булып яши башлауларына нигез салды, Татарстан мөстәкыйльлеген ныгытуга үз өлешен кертте. Аппаратыбыз бик кечкенә. Аның җитәкчеләре - моңа кадәр мәдәният министры урынбасары булып эшләгән Лилия ханым Нарбекова, җиң сызганып, җаны-тәне белән милли эшләребезгә бирелгән Тәэминә ханым Биктимирова. Барлык көндәлек эшләребезне, бигрәк тә төбәкләрдәге татар оешмалары белән мөнәсәбәтләрне алар җайга салды. Монда Роза ханымның эшчәнлегенә махсус бәя бирү кирәктер. Ул, "Ак калфак"ның җирле оешмаларын төзеп, Конгресс эшчәнлегенә бик күп хатын-кызларны җәлеп итә алды. Ун ел дәверендә бу җәмгыятъ татар гаиләсенә, татар анасына, бала тәрбияләү һәм үстерүгә багышланган дистәләгән күркәм бәйгеләр үткәрде. Гомумән, Конгресс эшен җайлап җибәрүдә гүзәл затларыбызның роле бик зур булды. Без рәсми рәвештә дә, гадәти көннәрдә дә очрашып, сөйләшеп торабыз, барлык проблемаларны бергә хәл итәбез. Республикабызның халыкара мәйданга чыгуында, аның эчке һәм тышкы эшләрендәге казанышларында Татарстанның беренче Президенты Минтимер Шәймиевнең өлеше бик зур. Бу шәхесне дөнья белә һәм таный. Аның исеме дөньядагы иң мәшһүр татарлар исемлегендә. Бөтендөнья татар конгрессы Башкарма комитеты һәрдаим аның ярдәмен тоеп торды. Дәүләт Советы, Министрлар кабинеты, аның каршындагы Баш архив идарәсе, министрлыклар, Фәннәр академиясе безгә игътибарлы булдылар. Эшчәнлегебезнең иң нәтиҗәле ысулы 
- Башкарма комитет тарафыннан уйлап табылган һәм дөреслеген тормыш үзе раслаган күчмә утырышлар турында сөйләү урынлы булыр. Без аны Татарстан җирлегендә 
- Түбән Камада башлап җибәрдек. Ул мәдәният, мәгариф, гомумән, татарның яшәеше турындагы утырыштан зур җәмәгатьчелек җыелышына, хәтта фәнни киңәшмәгә әверелде. Аның үтемле чара булуы расланды. Шуннан соң Татар конгрессы - җирле хакимиятне татар җәмәгатьчелеге белән килештерә алучы көч дигән фикергә килдек. Икенче күчмә утырыш Екатеринбург шәһәрендә үтте. Ул турыда инде мин тәфсилләп язган идем. Саратов, Самара, Оренбург шәһәрләрендә һәм күп кенә район-авыллардагы татар мәктәпләре Конгрессның, аның вәкилләренең ярдәмен тоеп яшәделәр. Самара өлкәсендә бу эшләрне Башкарма комитет әгъзасы, инде мәрхүм Равил абый Ягудин башкара иде. Ул, авылларны әйләнеп, татар мәктәпләренең хәлләрен аныклап, өлкә җитәкчеләре алдында мәсьәләне кабыргасы белән куя белә иде.
Шушы елларны Татарстан Мәгариф министрлыгының 18 өлкә белән килешүе төзелде. Бу зур эшләрне башкаруга ул вакыттагы мәгариф министры Фарис Фәхраз улы Харисов зур өлеш кертте. Әгәр дә без Россия төбәкләрендә бары тик 232 446 укучысы булган 1638 татар мәктәбе генә эшләп килгәнлеген һәм Россиядә милләтебезнең күпчелеге яшәгәнлеген искә алсак, моның ни дәрәҗәдә әһәмиятле булуын аңларбыз. Саратов өлкәсе губернаторы Дмитрий Фёдорович Аяцков белән яхшы һәм аңлашып эшләдек. Аның кайсыдыр бабалары мәчетләрдә Коръән аятьләрен укучы татар булган дип сөйлиләр. Анысы дөрестерме, юкмы, ләкин ул безнең татарларга бик җылы мөнәсәбәттә торды. Алар аны, шулай ук яратып һәм ярдәменә өметләнеп, Дамир Фатыхович, дип кенә йөрделәр. Аңа бу бик тә ошый, шулай дип дәшкәндә, йөзләре балкып китә. Татар бәйрәмнәрендә аның башында түбәтәй булыр иде. Гомумән, ул татар мәнфәгатьләренә игътибарлы булды. Татар гимназиясен аякка бастыруга да үз өлешен кертте. 1998 елны татар җәмәгатьчелеге белән очрашуы вакытында, быелгы уңыштан гимназиягезгә өлеш чыгачак дип ышандырган һәм, нигездә, вәгъдәсен үтәгән. Нәтиҗәдә гимназиягә үзе урнашкан бинаның тагын бер каты бирелде. Аның белән миңа бик еш очрашып, озаклап сөйләшеп утыргаларга туры килде. Шул очрашуларның берсе кайчандыр Саратов урынында торган Үкәк дигән татар шәһәренең 600 еллыгына багышланган конференция вакытында булды. Анда миннән башка профессор Әзһәр Мөхәммәдиев тә чыгыш ясады. Шуннан соң шушы шәһәр урынына һәйкәл өчен таш кую тантанасы булып үтте. Идел буе халык белән тулы. Митинг башлана. Чыгыш ясаучылар арасында конференция җитәкчесе профессор Фрид әфәнде Рәшитов, берничә галим, күренекле эшмәкәрләр бар. Музыка яңгырый. Кырыемда басып торган Айдар Фәйзрахманов микрофон янына килеп баса да "Идегәй" дастанындагы "Идел-йорт"ны җырлап җибәрә. Аяцковка карыйм. Йөзе җитди, күзләрендә яшь тә җемелди сыман. Бу кеше Татарстанны ярата, Казанга сокланып карый. Шәймиевкә мөнәсәбәте бик җылы. Бервакыт Казанга килгәч, хөкүмәт залындагы очрашу вакытында, күзе белән тирә-якны карап алды да: "А где же мой друг?" - дип сорады. Ә мине күргәч: "А вот он!" - диеп килеп кочаклап та алды. Ул губернаторлык постыннан киткәч тә, аның белән берничә мәртәбә очрашырга туры килде. Ул һаман да шул Аяцков. 90 нчы еллардагы Санкт-Петербург губернаторы В. А. Яковлевны мин һаман җылы хисләр белән искә алам. Бу кеше һәрвакыт Татарстан һәм татарлар белән җылы мөнәсәбәттә торды. Россиянең икенче башкаласын җитәкләү аңа җиңел булмагандыр. Бигрәк тә Собчактан соң. Ә Собчак, - мәгълүм ки, В. В. Путинның укытучысы. Путин аны һәрвакыт зур хөрмәт белән искә ала. Яковлевның көндәшләре, шуннан файдаланып, Путин исеменә аның өстеннән шикаятьләр яудырып тордылар. Һәм Яковлевның башына да җиттеләр. Аны башта Мәскәүгә регионнар үсеше министры итеп алдылар һәм, ниһаять, эшендә төрле гаепләр табып, ул урыннан да азат иттеләр. Ләкин мин аның татарларга мәрхәмәтле булуын махсус рәвештә ассызыклыйм. Ул милләттәшләребезгә карата игътибарлы булды, аларга һәрвакыт ярдәм итте. 1998 елның 9-10 мартында без Петербургта БТК Башкарма комитетының күчмә утырышын үткәрдек.
Татарстанның андагы вәкиле Шамил Камил улы аны ныклап әзерләгән. Гомумән, бу кеше, татарларны оештыру, аларны җирле хакимият җитәкчеләре белән якынлаштыру өчен, күп көчен сарыф итә. Аның тырышлыгы аркасында Таврический сарайда да БДБ илләренең парламенты утырышында Татар конгрессын күзәтүче рәвешендә кабул иттеләр. Монда Яковлевның да роле зур булды. Безнең утырыш Эрмитажда үтте. Яковлев һәм аның хөкүмәтенең җаваплы кешеләре монда актив катнаштылар. Яковлев үз чыгышында татарларның шәһәр тормышында бик зур роль уйнауларына махсус басым ясады. Конкрет фактларга таянып, дистәләрчә милләттәшләребезнең исемнәрен атады, аларга зур бәя бирде. Утырыштан соң татарлар хөрмәтенә кабул итү мәҗлесе оештырды. Икенче көнне ул безнең белән мәчеткә барды һәм аның сугыш вакытындагы зарар күргән манарасын торгызуга ярдәм итәчәген әйтте. Яковлев ярдәме белән Казанның иске йортлардан торган Свердлов урамы төзекләндерелде һәм аның исеме Петербург урамы дип үзгәртелде. Конгресста эшләгән дәвердә миңа еш кына Пермь, Ульяновск, Самара, Оренбург, Төмән, Новосибирск, Омск, Иваново, Әстерхан губернаторлары, Удмуртия һәм Якутия президентлары белән очрашырга туры килә иде. Шушы очрашу, аңлашулар нәтиҗәсендә милли эшләребез күпкә җиңеләйде. Гомумән, күп вакыт урындагы җитәкчеләр татар тормышына кагылган вәгъдәләрен үти торганнар иде. Һәм бу эш һәрвакыт безнең күз уңында торды. Бервакыт, Шәймиев белән Ельцин сөйләшкәннән соң, Россия Президенты урыннардагы хакимиятләр алдына татар тормышына кагылышлы 17 йөкләмә-бурыч куйган иде. Кулдан килгәнчә, без аларның үтәлешләрен дә барлый килдек. Күп урыннарда булырга туры килде. Шушы максат белән Владивостокка кадәр бардык, андагы җитәкче органнар белән әнә шул йөкләмәләрнең үтәлешен бермә-бер барлап чыктык. Үтәлми калган вәгъдәләр булгандыр. Булмый калмас. Аларның берсе Әстерхан губернаторының татар театрына элеккеге бинасын кайтарып бирү турында иде. Ул, аны үтәргә өлгермичә, мәңгелеккә китте. Әгәр дә без җирле хакимиятләрне татар ягына бормасак, татар мәдәниятенә, татар мәгарифенә, татар телен үстерүгә өлеш кертүгә күндермәсәк, анда милли мәктәп тә, милли телебез дә, мәдәният тә булмаячак иде. Без һәрвакыт шуны аңлап эш иттек. СССР таркалу белән, Россиядән читтә яшәүче татарлар бездән аерылып калдылар. Алар тарихи ватаннарыннан ераклаштылар. Аларга Казанда чыккан газета-журналлар килми. Шуның өчен шушы яңа илләр белән, андагы милләттәшләребез белән аралашу чараларын арттыру, багланышларыбызны ныгыту мәсьәләсе килеп басты. Монда безгә үзебездәге мәгълүмат чараларының җитәкчеләре белән дә һәм җирле хакимиятләрдәге шушы эшләр өчен җаваплы кешеләр белән дә эш итү кирәк булды. Белоруссия Президенты А. Г. Лукашенко, Кыргызстан Президенты Әскәр Акаев белән очрашкан вакытта да, без шушы проблемаларны күтәрдек. Украинада, Белоруссиядә, Казахстанда, Үзбәкстанда эшлекле очрашулар, файдалы сөйләшүләр булды. Казахстанның Семипалатинск, Чимкент шәһәрләрендә нәтиҗәле чаралар үткәрдек. Чимкент шәһәрендәге Башкарма комитетыбызның күчмә утырышында Казахстанның бөтен өлкәләренең, хәтта Кыргызстан, Үзбәкстан вәкилләре дә катнашты. Өлкә хакиме Заудбәк Кылышбәк улы Тулусбәков килүебезнең беренче минутыннан алып соңгы минутына кадәр безнең белән булды, утырышыбызда катнашты. Утырыш зур конференция төсен алды. Без анда уртак проблемаларны бергәләп чишү юлларын эзләдек.
Эшне татар проблемаларын беренче урынга куеп хәл итүдән башлап җибәрдек һәм аңлашуга ирештек. Шушы эшләрдән соң әлеге республикалардан килгән милләттәшләребез: "Безгә эшләве дә, яшәве дә шактый җиңеләйде һәм телебез, мәдәниятебез үсешенә дә яңа сулыш бирелде", - дип әйтә башладылар. Бу елларны Татарстан Россиядәге, бигрәк тә Төньяк Кавказдагы вакыйгаларны йомшарту өчен дә шактый эшләр башкарды. Чечня Президенты Аслан Масхадов Ингушетия Президенты Руслан Аушев белән аралашып тордылар. Аларның Казанда булган чаклары да бар иде. Минем үземә һәм үзем өчен якын кеше булган Ренат Хариска Масхадов Чечня Президенты итеп сайлангач, аның инаугурациясендә булырга туры килде. Грозныйдан кайткач, шушы хакта "Ватаным Татарстан" газетасында минем бер язмам басылып чыкты. Бу вакыйганы бүген тасвирлаган булсам, бәлки, мин аны башкачарак язган булыр идем. Ләкин укучылар өчен минем бүгенге фикерләвем түгел, ә шул вакыттагы уй-хисләрем әһәмиятлерәктер дип уйлыйм. Шунлыктан әнә шул мәкаләмнән бер өзек тәкъдим итәм. Ул "Каһарманнар анты" дип атала. "...12 февраль көнне инаугурациягә (тәкъдирләү) килгән кунаклар өчен оештырылган мәҗлестә Аслан Масхадов, чечен халкының 400 ел дәвам иткән бәйсезлеге өчен көрәше җиңү белән тәмамланды, диде. Һәм бу чыннан да шулай. Чөнки бу батыр һәм горур халык беркайчан да азатлык өчен көрәшүдән туктамады. Тарихка кереп калган шәех Мансуров, имам Шамил җитәкчелегендәге озак еллар дәвам иткән сугышлар гына да ни тора. Нәкъ шул елларны чечен һәм ингушларда ислам ныгыды, алар шушы изге динне кабул итеп кенә калмадылар, аны гаделлек өчен көрәш байрагына әверелдерделәр. Бүген дә Чеченстанда ислам - көрәш байрагы, ул тантана итә. Әмма моңа дини фанатизм дип карарга ярамый. Чөнки Чечня беркемгә дә янамый, берәү өчен дә куркыныч тудырмый. Бу - шушы батыр халыкның Аллага чын күңелдән инануы, аны гаделлек чыганагы итеп тануы гына. Үзенең ант сүзендә Масхадов, Аллаһы Тәгаләгә үзебезне мөселманнар итеп яратканы өчен рәхмәтлебез, диде. Бу сүзләрдә горурлык та һәм шул ук вакытта исламның җиңүгә керткән хәлиткеч өлешен тану да бар. Ә бит Россия телевидениесе, радиосы, бик күп газеталар, хакимияткә ияреп, чеченнарның азатлык өчен алып барган сугышын бандформированиеләр хәрәкәте дип күрсәтергә тырышты. Моның чеп-чи ялган икәнен Россия халкының күпчелеге, бәлки, бүген генә аңлагандыр. Инаугурация алдыннан Химиклар сараеның сәхнәсеннән 13-14 яшьләрдәге бер малай Коръән укыды. Битендә зур җәрәхәт эзе. Ингушетия Президенты Руслан Аушев, федераль гаскәрләрне әнә шундый малайлар җиңде, диде. Һәм бер факт китерде. Чеченнар, федераль гаскәрләр танкын кулларына төшереп, Грозный урамыннан барганда, аны мәскәүлеләр танкы дип белеп, 12 яшьлек малай танкка граната ыргыта. Танк яна башлый, һәм аннан чеченнар йөгереп чыга. Моны күреп, малай тәгәри-тәгәри елый. Нинди хата киткән бит! Халыкның бердәм рәвештә сугыш мәйданына чыгуына федераль гаскәр командирлары үзләре гаепле. Алар бер гаепсез халыкны аталар, талыйлар, яндыралар. Самашка авылы халкына 500 мылтык һәм боевикларны хакимият кулына тапшыру ультиматумы белдерелә. Авылда исә боевиклар да, бер генә мылтык та юк. Шунлыктан мондый ультиматумны һич үтәп булмый, нәтиҗәдә гаскәрләр төнге сәгать 12 дән иртәнге 6 га кадәр авылны тупка тотып, аны җир белән тигезли. 200-300 кеше һәлак булган, диләр.
Самашка гына түгел, башка авыллар да шундый фаҗига кичерә. Әгәр халыкның өйләрен җимереп, үзләрен вәхшиләрчә үтерәләр икән, бу халык ни эшләргә тиеш? Аның өчен бердәнбер юл - явызлыкка каршылык күрсәтү. Бүген мәгълүм булган сан: 100 меңгә якын кеше үтерелгән. Ә боевикларның 10 меңе шәһит киткән. Әмма бу да әле тулы мәгълүмат түгел. Чечен халкының саны 1991 елны гына 1 миллионнан узып киткән иде. Хәзер исә бу сан 100 меңгә кимеде. Сугыш бер генә гаиләне дә әйләнеп үтмәгән, халык үз бәйсезлеге өчен бихисап корбан китергән. Чеченнарны вәхшиләр, ерткычлар итеп күрсәтергә тырышулар аз булмады. Ләкин бу - намус һәм горурлык белән яралган халык. Аның өчен гаделлек һәм кешелеклелек беренче урында. Тагын бер фактка тукталу кирәктер дип саныйм. Грозныйны нибары 5 мең боевик ала. Боевиклар федераль гаскәр дивизиясен камап алалар. Аннан чыгу мөмкин булмый. Әгәр Масхадов дивизияне бөтенләе белән юк итәргә дип әмер бирсә, бу шулай була да иде. Ләкин ул мондый әмерне бирми. Солдатларның барысы да исән кала. Бүген Чеченстанда бер генә Россия солдаты да юк. Ил бүген азат. Берәүләр, анда бит яңадан гаскәр кертеп була, дияр. Юк, булмый. Әгәр мөмкин булса, аның кергән кадәресен дә чыгармаслар иде. Чеченнар - элек-электән курку белмәс, җиңелмәс халык. Аслан Масхадовның 12 февраль көнне кечкенә генә Химиклар сараенда Президентлыкка Ант итү тантанасы - инаугурациягә кайтыйк әле. Сәхнәгә барлык кыр командирлары, фронт командирлары чакырылды. Барлык командирларның да, сәхнәгә чыгып, менә шулай Президент белән бер сафка басуы аларның бердәм аңлашып яшәргә теләгәнлекләрен раслый. Ә инде гаскәрнең Президентка тугры булуына бирелгән анты шушы бердәмлекне ныгыта. Сәхнәдә иң күренекле урында Коръән булуы, Ант итү - инаугурация процедурасын мөфти ачып җибәрүе дә шушы бердәмлек файдасына. Чөнки Коръән тотып бирелгән Ант ул Президент анты гына түгел. Әнә шул сәхнәдә басып торган батыр каһарманнарның да анты. Күпләр Зилемхан Яндарбиевның үз-үзен тотышына игътибар итте. Мәрхүм Дудаев урынында Президент булып торган кеше буларак, үз чыгышында ул: "Мин сезнең кулга Җәүһәр нигез салган бәйсез дәүләтне тапшырам", - диде. Сүзен сөйләп бетергәч: "Бу залда монда утырырга тиеш булмаган кешеләр булу сәбәпле, мин инаугурациядә катнашмыйм", - дип, берсеннән-берсе таза гвардеецлары белән залны ташлап чыгып китте. Моны да кирегә юраучылар булмады түгел. Имештер, Яндарбиев яңа Президентка карата дошманлык позициясенә күчә. Ләкин болай фикер йөртү дөреслеккә туры килмәс шикелле. Дөрес, Яндарбиевның, үзе Президентлыкка үтмәве өчен, ниндидер үпкә-рәнҗүе булгандыр. Ләкин аның чыгып китүе залда Төньяк Кавказ республикалары вәкилләре булуына, үзен "персона нон грата" диеп игълан иткән Европарламент вәкиле Тим Гульдиманга яки Мәскәүдән килгән кайберәүләргә протест йөзеннән булгандыр. Әмма моның инаугурациягә бернинди зарары да юк. Ә Масхадовка килгәндә, ул шушы кешеләрне, бигрәк тә ут күршеләрен, чечен халкы алдында Ельциннан Ичкериядә "конституцион тәртип" урнаштыруны таләп итүләре белән гөнаһлы булуларына да карамастан чакырган икән, димәк, ул дуслык һәм татулык юлларын эзли булып чыга. Ләкин бу - искиткеч зур әһәмияткә ия факт. Ант кабул ителү белән, каршыдагы мәйданда Президентның үзенә гаскәр анты яңгырады. Шуның белән милли армия рәсмиләштерелде. Армия исә - коралланган халык ул. Нәкъ менә шушы халык үзенең бәйсезлеген гарантияли. Бу халыкны җиңеп булмый, һәм ул бәйсезлеген бернәрсәгә дә алыштырмаячак. Ул горур. Хәер теләнүчеләр юк..." Бүген Масхадов та, Яндарбиев та юк инде. Әмма Төньяк Кавказдагы вакыйгалар катлауланганнан-катлаулана бара. Бәлки, әнә шул елларны Дудаев яки Масхадов белән тиешле мөнәсәбәтләр урнаштырылса, хәлләр бөтенләй башкача булыр иде. Ләкин, үткән эшкә салават, диләр. Бүген исә әнә шул үткән вакыйгалар киләчәккә сабак булсын иде.
Шушы елларны Татарстанның дипломатик, шул исәптән халыкара мәйдандагы активлыгы да бермә-бер артты. Татарстан халыкара мәйданда Чит илләр белән эшләү күп вакыт телефон, факс аша алып барыла иде. Юк, юк дигәндә дә, андагы милләттәшләребез үзләре килә иде. Безнең ниндидер зур сәяхәтләр өчен мөмкинлекләребез булмады. Шулай да Президент җитәкчелегендәге делегация составында Финляндиягә бардык. Финляндиядәге саннары беркайчан да 1 меңнән артмаган татарларның үз милли мәгариф системасын булдыра алулары, милли җыр-моң белән сугарылып яшәүләре, татар пьесаларын сәхнәләштереп, аны Нью-Йоркта һәм Казанда күрсәтә алулары, аларның җәмгыятьтә лаеклы урын биләүләре, - һичшиксез, милләтебезнең горурлыгы ул. Анда парламент Рәисе, башка рәсми кешеләрдән гайре милләттәшләребез белән очрашу беренче урында булды. Хельсинкидагы татар җәмгыятенең җитәкчесе Окан Дахерны (Таһир) күптән белә идем. Аның әтисе заманында Финляндия президентлары Паасикиви һәм Кекконенның киңәшчесе булган. Окан үзе дә ниндидер рәвештә дипломатик хезмәткә җәлеп ителә. Ул Косово турындагы халыкара сөйләшүләрдә киңәшче вазифаларын башкарган. Айнур Низаметдин дә безгә ят кеше түгел. Ул Казан университетында белем алды. Ләкин минем әлегәчә Финляндиядә булганым юк иде. Күрдем, Аллага шөкер, аларның татарлыкларына инанып кайттым. Хельсинки шәһәренең уртасында биш катлы йорт. Ул - татар җәмгыяте милке. Бинада зур ярымай сурәте бар. Чыннан да, мәчет тә шунда ук икән. Шунда ук якшәмбе мәктәбе дә урнашкан. Җәмгыятьнең көндәлек эшен алып бара торган зур этажы бу. Зур зал да шунда ук. Безнең очрашу да шунда үтте. Барыбыз да чыгыш ясадык. Безне иң кызыксындырганы - милләттәшләребезнең яшәү рәвеше. Монда һәммә кеше һәрвакыт хәрәкәттә. Эшсез кеше юк. Татарлар хуҗа булган кибетләрдә булдык. Анда искиткеч оешканлык. Кием кибетеннән Окан белән хуҗасы ярдәмендә миңа костюм сайлап алдык. Тире-күн кибете хуҗасы Фәрит миңа бик затлы бүрек бүләк итте. Таң калдырганы татар зираты булды. Ул да шәһәр уртасында диярлек урнашкан. Милләттәшләребез зиратны, җир кытлыгы булмасын өчен, тагын берничә гектарга киңәйткәннәр. Әлбәттә, зур акчалар түләп. Зират искиткеч матур ихата эчендә. Безгә баштан совет-фин сугышы вакытында һәлак булган милләттәшләребезгә куелган һәйкәлне күрсәттеләр. Ел саен аларны искә төшерү тантанасы үткәрелә икән. Каберләрнең һәрберсендә чәчәкләр үсеп утыра һәм суүткәргеч көйләнгән. Чыннан да, монда "үлгәннәрнең каберен, исәннәрнең кадерен белеп" яшиләр. Әлбәттә, мондагы татарларның бернинди проблемасы юк дип уйлау хата булыр иде. Милләттәшләребез алар турында борчылып сөйләделәр. Аның иң беренчесе - ассимиляция. Милләттәшләребезнең саны биредә беркайчан да зур булмаган: 1 мең тирәсе. Бүген исә 950, хәтта 650 дигән саннарны да ишетергә була. Яшьләр өчен сайлау мөмкинлекләре, өйләнешеп гаилә кору җиңел эш түгел. Аллага шөкер, соңгы елларда Татарстаннан кәләш алу җайлана сыман. Ләкин күбәйтәсе иде шушы гамәлне. Татарлар тамырларын җуймасыннар иде. Тик бу бик үк җиңел эш түгел.
Икенче көнне Финляндия парламенты спикеры белән очрашу булды. Соңрак ул хатын-кыз президент итеп сайланды. Сөйләшүләр барышында мин аның кайбер мизгелләре турында алдымдагы кәгазьгә теркәп бардым. Аларны бернинди үзгәрешсез бирәм: "15 октября 1999 года. 9.50. Парламент. У спикера Финляндского парламента. Прекрасная встреча. Сижу рядом с Президентом / Президент кырыенда утырам (так написано. - И. Т.). Президент об экономическом сотрудничестве. До 17 августа более благоприятная ситуация. Президент ставит вопрос об экономических льготах для Татарстана. "Мы могли бы очень быстро нарастить объёмы сотрудничества". "Мы в ожидании больших перемен. Кончается эпоха Ельцина. Кто бы что бы ни говорил, я его всегда поддерживал. Он положил жизнь за эти перемены". Спикер интересуется будущим России и Татарстана. Президент о будущем парламента (российского.- И. Т.). Блок "Отечество - вся Россия". "Я не скрываю, что я один из лидеров. Но по Конституции Татарстана я не могу быть в списке". Есть определённые противоречия в Кремле. Я считаю, что эти действия не допустимы. Как и Финляндия в 1917 году, люди заговорили о своих правах. О взаимоотношениях с РФ подробно. Полно, достаточно точно. Спикер: Вы работаете с большой мудростью государственного деятеля. Я переживаю с нашими министрами. Дела в Татарстане, судя по вашему рассказу, находятся в надёжных руках". Тарихыбызның иң авыр чорларында да без татарлар өчен Төркия иң зур терәк булган. Меңләгән милләттәшләребезнең сыену урыны иде ул заманында. Революциягә кадәр үк Рәшит казый Ибраһимов, Йосыф Акчура, Гаяз Исхакый һәм бик күпләр гомерләренең шактый өлешен шунда үткәргәннәр. Гаяз Исхакый күп әсәрләрен Төркиядә язган. Тик "Зөләйха"сына гына соңгы ноктаны 1913 елда Петербургта куйган. Монда ул сөргеннән Төркиягә качып, аннан ялган паспорт белән килеп төшкән була. Мәшһүр пьесасын тәмамлап, урамга чыга. Азрак уяулыгын югалтып җибәргән була, күрәсең. Күптән инде аның эзеннән йөрүче шымчы "Гаяз" дип эндәшкәч борылып карый. Тегеңә шул җитә. Гаяз тагын зинданга ябыла. Шулай насыйп булган, күрәсең, Гаяз Исхакыйның гомере дә Төркиядә чикләнә. Ул, Россиядә үлсәм
- Тукай белән, Төркиядә үлсәм, Акчура белән янәшә җирләгез дип, васыять әйткән икән. Аның кабере Төркиядә, Йосыф Акчура янәшәсендә. Төркиядә татар эзләре күп. Искешәһәрдән ерак түгел Османия авылы бар. Бу - татарлар авылы. Күпчелек яшьләр шәһәрдә. Авылда карт-коры гына калган. Шәһәрдәгеләр авылны ташламыйлар. Җирләрен эшкәртәләр. Күбрәк чөгендер чәчәләр. Күрәсең, моның сәбәбе 
- Искешәһәрдәге чөгендер заводын татар кешесе салган булудадыр. "Мерседес-бенц"ның Төркиядәге филиалын Әхмәтвәли Мәңгәр төзегән. Күпме татар баласына аякка басарга мөмкинлек биргән бу изге бәндә. Күпме татар аның канаты астына сыенган. "Казан" журналын шушы кеше финанслаган. Мәшһүр тарихчы профессор Надир Дәүләткә дә зур дәрәҗәләргә ирешү мөмкинлеге тудырган. Мәхмүт абый Ураллыга аякка басарга да ул ярдәм иткән. Хәер, Мәхмүт абый ул - үзе бер тарих.
Башкортстанда туып үсә. Бөек Ватан сугышы башлангач, үзе теләп сугышка китә. Аңа нибары 17 яшь була. Пленга эләгә. Немец крестьяннарында, башка урыннарда эшләргә туры килә. Ә менә сугыш беткәч, аны СССРга җибәрү проблемасы туа. Америка зонасында булуына да карамастан, сугыштагы союздаш илләрнең үзара килешүе нәтиҗәсендә, ул Совет органнарына тапшырылырга тиеш була. Аннан соң аны да, башка хәрби әсирләр кебек үк, Себер көтә. Ләкин яшь кешене кызганучылар күп була. Поляклар да, американнар да. Бергәләшеп план коралар. Бу егет Польша татарларының Кырык татар авылында туган. Димәк, ул СССР гражданы түгел. Шулай дип язалар һәм егетне коткарып калалар. Мәхмүт абый шактый вакыт Германиядә яши. Төрле эшләрдә була. Тик менә Әхмәтвәли Мәңгәр, "Мерседес-бенц" заводының филиалын оештырган вакытта, шушы үткен татар егетенә юлыга. Һәм үз янына ала. Алар бергәләп шушы филиалны булдыралар һәм эшләтеп җибәрәләр. Менә шушы татарлар янына бару, аларның хәлләрен тамырдан тикшерү нияте БТК Башкарма комитеты әгъзаларын Төркиягә китерде. Бу безнең рәсми документларыбызда түбәндәгечә теркәлгән: "БТК Башкарма комитетының күчмә утырышы. Истанбул. 8.12.2001. Утырышта Төркиядә яшәүче татарларның милли-мәдәни тормышының хәзерге хәле, Татарстан белән элемтәләре, милли үсешнең перспективалары тикшерелде. Бөтендөнья татар конгрессы Башкарма комитеты рәисе И. Р. Таһиров ясаган чыгышта Төркиядә татар халкы яшәешенең тарихына һәм бүгенге хәленә күзәтү ясалды, Истанбул, Искешәһәр, Әнкара калаларындагы милли җәмгыятьләр белән очрашу нәтиҗәләре турында мәгълүмат бирелде, Төркия татарларының һәм, гомумән, мөһаҗирлектә яшәүче милләттәшләребезнең тәҗрибәсе, проблемалары һәм аларны чишү юллары турында тәкъдимнәр кертелде. Утырышта Надир Дәүләт (Истанбул), Римзил Вәлиев, Фарис Харисов, Роза Туфитуллова (Казан), Атилла Кондыз (Истанбул), Гөлнар Пултар (Әнкара), Яшер Байтал, Фәрид Бичури, Мәхмүт Ураллы, Рушания Алтай, Гөлтән Ураллы (Истанбул), Мәүлид Унлыҗаеклы (Кыбрыс) һ. б. чыгыш ясады. Утырышта Татарстаннан Төркиягә белем алырга килгән укучылар вәкилләре дә, катнашып, үз тәкъдимнәрен, теләкләрен керттеләр. Куелган мәсьәләләрне җентекләп тикшергәннән соң, Бөтендөнья татар конгрессы Башкарма комитеты карар итте:
1. Истанбул, Әнкара, Искешәһәр татар җәмәгатьчелегенең милли тарихыбызга, туган телебезгә, мәдәниятебезгә ихтирам саклап, татар милләтен үстерүгә керткән өлешен билгеләп үтәргә.
2. Татарлар тупланып яшәгән шәһәрләрдә һәм мәхәлләләрдә, авылларда татар иҗтимагый оешмаларын төзүне, аларның эшен җанландыруны кирәк дип табарга.
3. Төркия Республикасы хакимият органнарының, фәнни, мәдәни оешмаларының татар зыялыларына, татар халкына рухи үсештә ярдәм итүен билгеләп үтәргә.
4. Төркиядә яшәүче татарларны, аларның җәмгыятьләрен, дәрнәкләрен, мәдәният үзәкләрен берләштерүче гомуми оешма, ассоциацияне булдыруны кирәк дип табарга.
5. Татарлар тупланып яшәгән мәхәлләләрдә, авылларда, шәһәрләрдә якшәмбе мәктәпләре, сәүдә һәм мәдәният үзәкләре ачу, Сабантуйлары, мәдәни кичәләр үткәрү өчен, Татарстан һәм Бөтендөнья татар конгрессы Башкарма комитеты белән уртак чаралар күрергә.
6. Төркиядә яшәүче татарларның Татарстан белән хезмәттәшлеген Татарстан белән Төркия арасында, Россия һәм Төркия арасында алып барылган күпьяклы хезмәттәшлек кысаларында бәяләргә.
7. Төркия татарлары үзләренең тарихи Ватаннарын Татарстанда һәм Идел-Уралда дип тану сәбәпле, Россия хакимиятләренең мөһаҗирләргә бирелә торган ташламаларын татар мөһаҗирләренә дә бирүне сорап, Россия Президенты В. В. Путинга һәм Татарстан Президенты М. Ш. Шәймиевкә мөрәҗәгать итәргә.
8. Татарстандагы милли-мәдәни оешмалар, фәнни үзәкләр белән бергә татар мөһаҗирләренең тарихын булдыру, Төркия татарларының тарихын матбугатта бастыру өчен чаралар күрергә.
9. Татарстаннан читтә тупланып яшәүче татарларның милли-мәдәни мохтариятләр, милли җәмгыятьләр төзеп, якшәмбе мәктәпләре, театрлар оештырып, яшь буынга туган телебезне, милли гореф-гадәтләребезне аңлатуны, милләтне саклау өчен кирәк булган барлык чаралар күрүне әһәмиятле һәм зарур дип табарга". Төркия белән араларыбыз ныгыганнан-ныгый барды. Безне Истанбул губернаторы да, шәһәрнең мэры да кабул иттеләр. Алар белән дә эшлекле сөйләшүләр булды. Шунысы игътибарга лаек: губернатор безне капка төбендә үк үзе каршылады. Һәм шул ук рәвештә озатып та җибәрде. Россия консуллыгы безнең хөрмәткә кабул итү мәҗлесе оештырды. Ул да эшлекле төстә, әмма бик күңелле узды. АКШ татарлары белән һәрвакыт хәбәрләшеп торсак та, аларны еш кына үзебездә кабул итсәк тә, әле үзебезнең анда барып чыга алганыбыз юк иде. Шунлыктан без анда күчмә утырыш үткәрүне планыбызга салып куйган идек. Тик менә теге яки бу сәбәпләр аркасында ул күчерелә килде. Соңгы күчерүбезнең сәбәбе - 2001 елның 11 сентябрендәге коточкыч теракт. Бераз тынычлана төшсен, мөселманнарга карата мөнәсәбәт яхшы якка үзгәрсен, дидек. Һәм АКШка баруыбызны май аена күчердек. Вашингтон аэропортында безне АКШтагы вәкилебез Линар Латыйпов һәм Сәгыйть Салах каршы алдылар. Туп-туры Салахлар йортына алып килделәр. Безне Сәгыйть абыйның хәләл җефете Равилә ханым каршы алды. Без бу йортта 7 көн һәм төн үткәрдек. Хуҗалар безне бер генә минутка да диярлек ялгыз калдырмадылар. Безгә карата күрсәтелгән сый-хөрмәтне сөйләп тә бетерерлек түгел. Бу гаилә аерым ике катлы йортта яши. Йорт җиде бүлмәдән тора. Кечкенә генә бакчалары бар, ишек тирәсендә чәчәкләр үсә. Инде хуҗаларның үзләре турында кыска гына мәгълүмат бирәсем килә. Сәгыйть Салах Кореяның Сеул шәһәрендә туып үскән. Монда 30-50 нче елларда 23 татар гаиләсе яшәгән. Боларның лаеклы милли тормышын Абдулхак Ногмани дигән изге бәндә җайга салган. Ул, бизнесмен буларак, барлык милләттәшләрен дә эш белән, яшәү шартлары белән тәэмин иткән. Шушы кечкенә генә җәмгыять өчен мәчет һәм мәктәп салдырган. Мәктәп өчен Япониядә басылган татар дәреслекләре китертеп торган.
Мәрхүмнең гомере озын булмаган. Ул 1895 елны туган һәм инде 1941 елның 13 маенда дөнья куйган. Шушы кешедән мирас булып калган мәктәптә төпле дөньяви белем бирә торган булганнар. Сәгыйть абый шунда белем ала. СССР һәм АКШ каршылыкларын чагылдырган Төньяк һәм Көньяк Корея арасындагы сугыш нәтиҗәсендә Сәгыйть абый концлагерьда да була. Аннан соң АКШка җибәрелә. Анда, калган ике ел укыйсын ярты ел эчендә укып, урта белем ала. Һәм шушы белемгә таянып, 5 ел эчендә ике югары белемгә ия була. Докторлык диссертациясе яклый һәм күренекле атомчы галимгә әверелә. Аны дәүләт структурасына алып, озак еллар буе АКШның шушы өлкәдәге сәясәтен билгеләү эшенә җигәләр. Бу сәләтле милләттәшебезнең исеме АКШ энциклопедияләрендә лаеклы урын алган. Сәгыйть абый 5 телне камил белә. Шушы уңайдан бер кызык эпизодны сөйләп китмәкче булам. Нью-Йорк шәһәрендә милләттәшләребез безне япон ресторанына алып керделәр. Без инде телне белмәгәч, андагы хезмәткәрләрнең сөйләме япон телендә дип беләбез. Сәгыйть абый боларның берсенә саф япон телендә сорау бирде. Теге бәндә аптырап китте. Чөнки ул япон телен белми икән. Болар барысы да кытайча сөйләшәләр булып чыкты. Сәгыйть абый камил рәвештә үз туган телен, инглиз, япон, корея һәм кытай телен белә. Ә өендә, әлбәттә, татар телендә сөйләшә. Америка татарлары үзара да татар телендә сөйләшәләр. Сәгыйть абыйның өенә Американың төрле почмакларыннан милләттәшләребез шалтыратып тора. Барысы да татарча сөйләшә. Тагын бер милләттәшебез турында мәгълүмат. Ул 
- Әдиб Акчурин. Бу кеше - шулай ук үзе бер тарих. Ул 1947 елны Кытайда туган. Шунда 3 класс русча укыган. 1957 елдан башлап Төркиядә, Әнкара шәһәрендә яши. Шунда ул Илдар Агиш белән бер мәктәптә урта белем ала. Аннан соңгы гомере АКШка бәйле. Ул, Техаста университет бетереп, электроника буенча инженер дипломы ала. Аннан соң диссертация яклап, техник фәннәр докторына әверелә. 1982 елдан бирле Нью-Джерси университетында доцент, аннан соң профессор була. Аның 30 дан артык укучысы бар. Хәзерге көндә ул хатыны Оркыя белән Сан-Франциско шәһәрендә яши. Уллары Чыңгыз да фән юлыннан киткән. Ул молекуляр биология өлкәсендә фәнни тикшеренүләр алып бара. Без АКШта үзебезне татар дөнясында хис иттек. Рәхмәт милләттәшләребезгә, алар татарлыкны, татар идеясен беренче урынга куя алганнар. Вашингтоннан Нью-Йоркка булган сәяхәтне Сәгыйть абыйларның микроавтобусында кылдык. Юллар яхшы, Сәгыйть абый - менә дигән шофёр. Ничек килеп җиткәнебезне сизми дә калдык. Туп-туры Равилә ханымның әниләре Нәфисә апаларга килдек. Анда безне Нью-Йорк татар җәмгыятенең рәисе Рөстәм Бурлуча һәм аның хатыны, Равиләнең бертуганы Нурия ханым каршы алдылар. Рөстәм әфәнде 
- Кырым татары. Аңа татарлык ныклап сеңгән. Фатирга керүгә, безне Равилә һәм Нуриянең аналары Нәфисә апа Алмакай искиткеч тәмле ашлардан торган өстәл әзерләп көтә иде. Нәфисә апа - чын татар анасы. Аның мөлаемлыгы, кунакчыллыгы, тапкырлыгы безнең барыбызны да җәлеп итте. Ул заманында, сигез баласын ияртеп, Кытайдан Төркия аша Америкага килгән. Балаларын чын татар итеп үстереп, белем биргән. Аларның барысын да зур юлга чыгара алган. Бу гүзәл апабызның нәселе бүген 46 кешедән тора. Төпле һәм уңдырышлы тамыр бу.
Оркыя апа Сафалы да - шундый ук юлны үткән гүзәл ханым. Ул Маньчжуриядә туган. Татар мәктәбендә белем алган. Русча да укыган. Коммунистлар властька килгәч, күп татар Төркиягә китәргә мәҗбүр була. Оркыя ханым да 1953 елдан бирле Төркиядә яши. Шоколад фабрикасында эшли башлый. Һәм тиз арада менеджер итеп билгеләнә. Башка урыннарда да, хәтта савыт-саба юучы булып эшләргә дә туры килә аңа. Тик бернигә дә бирешми, беркайчан да татарлыгын онытмый. Ул - үз балаларына гына түгел, башка яшь татарларга да милли оеткы салган зат. 1954 елны, Нью-Йорк татар яшьләрен оештырып, Галиәсгар Камалның "Беренче театр"ын, аннары Шәриф Камалның "Хаҗи әфәнде өйләнә" пьесасын сәхнәгә куя. Тагын бер рәсми документ: "БТК Башкарма комитеты бюросының күчмә утырышы - тарихта беренче мәртәбә буларак, Америка Кушма Штатларында, Нью-Йорк шәһәрендә уздырылды. Утырыш алдыннан дүрт көн дәвамында бюро әгъзалары Вашингтон һәм Нью-Йорк татарлары, Россиянең АКШтагы илчесе, Джорджтаун университеты профессорлары, аспирантлары һәм студентлары, АКШ стратегия тикшеренүләр үзәге белгечләре белән очрашып, бу илдәге гомуми вазгыять һәм милләттәшләребез тормышы белән таныштылар. Күчмә утырышны Америка татарлары ассоциациясе президенты Рөстәм Бурлуча ачты. Аннары җәмгыятьнең вице-президенты Илдар Агиш Америка татарлары, аларның рухи тормышы белән таныштырды, Казан һәм Татарстан белән мәдәни багланышлар хакында тәфсилле мәгълүмат бирде. Башкарма комитет рәисе Индус Таһиров үзенең чыгышында игътибарын гомумтатар тарихына, милләтебезнең бүгенге тормышына һәм алда торган бурычларга юнәлтте, Америка татарлары белән очрашудан соң туган тәэсирләре белән уртаклаштылар, милләтнең бердәмлеген, бөтенлеген ныгыту юлында эшләнәсе эшләргә тукталды. Күчмә утырыш эшендә Индус Таһиров, Разил Вәлиев, Ринат Закиров, Рөстәм Закиров (Казан), Рөстәм Бурлуча, Илдар Агиш, Сәгыйть Салах, Рөстәм Нуретдинов, Садыйк хан (АКШ), Талип Кудәки (Канада) һәм тагын Нью-Йорк шәһәреннән һәм башка штатлардан килгән йөзгә якын милләттәшебез катнашты. Милләтебез бердәмлеге, тел, дин, милли мәдәният һәм мәгариф проблемалары хакында тәфсилле чыгышлардан һәм фикер алышулардан соң, Бөтендөнья татар конгрессы Башкарма комитеты бюросы карар итте: 1. Америка Кушма Штатларында һәм Канадада яшәүче татар җәмәгатьчелегенең милләтебезне саклап калу, аның дөньядагы абруен арттыру, мәдәниятебезне үстерү һәм милли бердәмлегебезне ныгыту өлкәсендә керткән өлешен билгеләп үтәргә. 2. АКШ һәм Канада татар җәмәгать оешмалары эшен җанландыру, аларга ярдәм итү нисбәтеннән, Татарстан галимнәре, язучылары, музыкантлары, артистлары, җәмәгать һәм дәүләт эшлеклеләре белән элемтәләрне ныгыту чараларын күрергә. 3. АКШ һәм Канада татар җәмәгать оешмаларын Татарстанда чыккан китаплар, аудиовидеоязмалар, газета-журналлар һәм башка басмалар белән тәэмин итү эшен җайга салырга. 4. Заманча мәгълүмат тапшыру чараларын, Интернет челтәрен тулырак файдаланып, татар дөньясындагы яңалыкларны һәр милләттәшебезгә оператив төстә җиткерү мөмкинлекләрен тулырак файдаланырга.
5. Татар язуын латин язуына кайтару, Татар милли университеты ачу мәсьәләләрен тизрәк хәл итүне сорап, тиешле органнарга мөрәҗәгать итәргә. 6. Америка татарлары тарихына, аларның бүгенге тормышына һәм эшчәнлегенә багышланган китап язу һәм бастырып чыгару эшен хупларга. 7. III Бөтендөнья татар конгрессына 7 делегат сайларга. Конгресста кунак рәвешендә катнашырга теләүче милли хәрәкәт активистлары исемлеген ачыклап, 1 ай эчендә Башкарма комитетка хәбәр итәргә. БТК Башкарма комитеты рәисе Индус Таһиров". Америкага ясаган визитыбыз турында Татарстанның АКШтагы рәсми вәкиллеге төзегән документтан өзек бирәм: "Продолжается выездная сессия Исполкома Всемирного конгресса татар в США. 5. 05. 2002 (Нью-Йорк). По завершению первых дней работы делегации Исполкома Всемирного конгресса татар в г. Вашингтоне, состоявших из встреч с первым поколением татарской диаспоры Большого Вашингтона, встречи с послом РФ в США, встречи с профессорами и аспирантами Джорджтаунского университета, 2 мая в Центре Международных и стратегических исследований в Вашингтоне состоялась встреча с группой американских политологов и аналитиков, специализирующихся по вопросам межэтнических отношений в РФ, проблемам российского федерализма, и Республики Татарстан. С американской принимающей стороны вела встречу госпожа Ширин Хантер, директор Исламских программ Центра. В своём вступительном слове председатель Всемирного конгресса татар академик Индус Тагиров рассказал об истории и причинах возникновения Всемирного конгресса татар, об истории процесса переговоров с Москвой по статусу Татарстана, о подписании политического Договора с РФ и сопровождающих экономических документах, о современном положении дел в данном вопросе. Далее академик Индус Тагиров и члены делегации ответили на многочисленные вопросы аналитиков Центра: о новой редакции Конституции РТ, о планируемой переписи населения и как она скажется на статистике татарского этноса РФ, о роли ислама в РТ, о перспективах роли джадидизма в религиозной и светской жизни республики, о взаимоотношениях РТ с Башкортостаном, об уровне контактов с крымскими татарами и их положении в Крыму, о процессах происходящих внутри Татарского общественного центра, о предстоящем Конгрессе татар и много других вопросов, показавших высокий профессиональный уровень и глубину знания собравшихся по тематике состоявшегося круглого стола. Госпожа Ширин Хантер, уже дважды посетившая Татарстан, сообщила о своём намерении в ближайшее время совершить ещё одну поездку. Также прозвучало намерение американских аналитиков прибыть во время переписи населения в Татарстан. Встреча и круглый стол прошли в дружеской и добросердечной обстановке. С Татарстанской стороны во встрече и круглом столе участвовали Индус Тагиров - председатель Исполкома ВКТ; Разиль Валеев - заместитель председателя Исполкома ВКТ, председатель постоянной комиссии Государственного совета РТ; Ринат Закиров - директор Национального культурного центра "Казань"; Линар Латыпов - постпред РТ в США.
3 мая делегация прибыла в г. Нью-Йорк, для встречи с татарской диаспорой этого города и других американских штатов: Нью-Джерси, Массачусетс, Калифорнии, Техаса, Вирджинии, Мэриленда, Флориды, а также Канады. В этот же вечер с большим успехом состоялся концерт певца Рустема Закирова, 4 мая состоялись выборы делегатов американских татар на 3-й конгресс ВКТ. Был организован круглый стол с участием актива общины, на котором обсуждались злободневные вопросы сохранения национальной целостности и самобытности татарского этноса, развития культуры и продолжения исторических традиций нации. В организации встреч и в мероприятиях во время визита делегации Исполкома Всемирного конгресса татар приняли участие председатель Ассоциации американских татар Рустем Бурлуча, руководитель общины Большого Вашингтона Сагит Салах и постпред РТ в США Линар Латыпов. По материалам Постоянного представительства РТ в США, 4-6 мая 2002 г.". Конгресстан китеп барам "Инде Америка истәлекләре дә акрынлап онытылып бара. Бүген инде 2002 елның 14 сентябре. Мин исә 29 августтан бирле БТК Башкарма комитеты рәисе түгел. Сәбәпләре күп". Бу чыннан да шулай. Шул сәбәпләрне теркәп куйган язмаларым да бар. Аның кайбер урыннарын төшереп калдырып, андагы юлларны китерәм: "Конгресс барышы һәм аның алдындагы очрашулар абруемның югары икәнлеген күрсәттеләр. Делегацияләр килеп, мине китмәскә өндәделәр... Минем өчен Конгресс барышы, бигрәк тә үз чыгышым әһәмиятлерәк иде. Минем чыгышым барысыныкыннан да, шул исәптән Президентныкыннан да яхшырак һәм тәэсирлерәк булырга тиеш иде. Мин трибунага бернинди кәгазьсез чыгарга һәм 40 минут буена халык игътибарын җәлеп итеп торырга тиеш идем. Аллаһы Тәгалә миңа көч һәм куәт бирде. Фәрит Мөхәммәтшин, регламент билгеләгән вакытта, миңа доклад өчен бары 30 минут куярга тәкъдим итте. Мин 40 минут сорадым. Шул вакыт бирелде дә. Һәм минуты минутка шушы вакытка сыйганмын. Минем әзер язма текстым да бар иде. Ләкин мин укучыларыма телдән сөйләнгән вариантын тәкъдим итәм. ТАҺИРОВ И. Р.: Хөрмәтле делегатлар! Кадерле кунаклар! Мөхтәрәм Минтимер Шәрип улы! Мөхтәрәм Мортаза Гобәйдулла улы! Мөхтәрәм Фәрит Хәйрулла улы! Мөхтәрәм Рөстәм Нургали улы һәм, әлбәттә, безнең дустыбыз Владимир Юрьевич Зорин. Ул татарча бик яхшы белә, шунлыктан аңа тәрҗемә кирәк түгел. Мөхтәрәм җәмәгать! Сезнең һәммәгезнең дә кулына Конгрессның язма хисабы тапшырылды. Аны күбегез укып чыгып, инде кайбер фикерләр дә белдерде. Һәм шуны өстәп әйтергә кирәк: кичә, секцияләр эшләгән вакытта, бик күп проблемалар тикшерелде. Һәм инде без менә шушы бүгенге пленар җыелышыбызга әзерлекле рәвештә килдек дисәм, һич кенә дә ялгышмам.
Президентыбызның чыгышы һәм менә шушы документлар, кичәге эшчәнлегебез минем вазифамны шактый җиңеләйтә. Чөнки күп проблемалар инде яктыртылды, мәсьәләләр, бурычлар билгеләнде һәм куелды. Шунлыктан минем тик берничә проблемага гына тукталып үтәсем килә. Аларның беренчесе, - әлбәттә, безнең менә шушы катлаулы заманыбыз. Әйе, катлаулы һәм авыр заманыбыз. Бу - айларына еллар, елларына дистәләгән еллар сыя торган заман. Күз алдыбызда искиткеч вакыйгалар тезмәсе булып үтте, һәм инде йөзәр елга сузылырга тиешле вакыйгалар кыска гына вакытта безнең күз алдында булдылар. Болар, әлбәттә, безнең татар халкы тормышында үз эзләрен калдырмый кала алмадылар. Ул эзләр бар. Без күрәбез: татар бүгенге көнне яңарыш кичерә. Бу, - әлбәттә, катлаулы яңарыш. Ләкин чын мәгънәсендәге яңарыш. БТКның шушы үткән унъеллыктагы эшчәнлеген башыннан ахырына кадәр барлап, без түбәндәге нәтиҗәгә килдек. Әгәр дә без бүгенге көнне гаиләне, җәмгыятьне һәм дәүләтне бер җепкә тезеп эш итә алабыз икән, ул вакытта безнең милли яңарышыбыз чын мәгънәсендә уңышлы булачак. Һәм без аның шулай икәнлеген күрәбез дә. Ни өчен? Чөнки гаилә ул җәмгыятькә әзер, өлгергән гражданнар чыгара. Гаилә сан һәм сыйфат мәсьәләсен хәл итүгә юл ача. Гаилә адәм баласын әдәпле һәм тәртипле рәвештә җәмгыятькә чыгарырга тиеш. Һәм шушы кеше җәмгыятькә үз теле белән чыга. Бишек җыры, милли аһәң - һәммәсе дә баланың күңеленә урнаша тора. Һәм инде, һичшиксез, менә шушы вакытта гаиләдә адәм баласына милли оеткы салына. Хәзер инде берничә сүз менә шушы милли оеткы һәм милли идеология турында. Бу ни өчен кирәк? Чөнки бу өлкәдә шактый күп бәхәсләр чыгып тора. Нәрсә ул идеология? Ул бүген бармы, әллә юкмы? Моңа милләтебезнең үз карашы бармы, юкмы? Минемчә, безнең милли идеябез ул, әлбәттә, мәдәниятебез, мәгърифәтебез, горефгадәтләребез, дин һәм шуңа охшаш башка проблемаларыбызга кагылган җыелмадан тора. Ул байрактай балкып тора. Һәм Мәҗит Гафури сүзләре белән әйткәндә, "һәммә байрактан тора югары". Ул нинди байрак һәм нинди идея? Милли идея ул - һәммә халыкның тарихтагы, бүгенге һәм киләчәктәге урынын күрсәтә торган төшенчә. Аның асылы, - һичшиксез, дәүләт. Дәүләтле чорларында татарлар һәм аларның бабалары дөньяга шул дәүләтләр аркылы мәгълүм булдылар. Дәүләт аларның иминлегенә һәм исәнлегенә гарантия тудырды, һәм ул шулай булырга тиеш тә. Ә инде менә дәүләтләре югалгач, татарларга үзләренең шушы югалган дәүләтләренә бәрабәр, шуны алмаштырырдай милли яшәеш тудыру кирәк иде. Бөеклектән упкынга төшкән халык өчен бу - ифрат авыр бурыч. Һәм, дөресен әйтергә кирәк, татар халкы шушы бурычны үти алды. Беренчедән, ул үзенең санын, сыйфатын, гореф-гадәтләрен саклардай мохит тудыра алды. Икенчедән, күпләрне сокландырырдай мөстәкыйльлеккә, үз мөмкинлекләренә көйләнгән мәгариф системасын булдырды һәм шуның белән Россиянең иң укымышлы халыкларыннан берсенә әверелде. Өченчедән, татар кешесе кайда гына яшәмәсен, Россиядәме, башка илләрдәме, ул үзенең лаеклы урынын таба алды. Моның шулай икәнлеген сез аны бүгенге Россиядә һәм, гомумән, бүгенге дөньяда да күрәсез, беләсез. Ул Америкада да, Финляндиядә дә шулай. Мин менә шушы залда утырган күпләрнең исемнәрен һәм аларның ни рәвештә яшәгәннәрен, кем икәнлекләрен бик яхшы беләм. Безнең милләт арасында хәерчелек юк.
Безнең милләт арасында мескенлек юк. Һәм милләтебезнең вәкилләре һәрвакыт, һәммә илдә лаеклы урын биләп, алып торалар (кул чабулар). Ләкин менә шушы инде барлыкка килгән милли яшәешкә һәрвакыт инкыйраз куркынычы туа торды. Моны безнең бөекләребез һәрвакыт әйтә килделәр. Гаяз Исхакый шушы инкыйразның хәтта 200 елдан соң килү мөмкинлеген дә күрсәтте. Алай гына да түгел, безнең шундый бөек әһелләребез менә шушы милли сыйфатларыбызны, саныбызны һәм милләтебезне саклауның юлларын эзләделәр. Һәм инде шактый уңышка да ирешелде. Мин монда алар тапкан ике юлны күрсәтер идем. Иң беренчесе - менә шушы инде барлыкка килгән, һәммә халыкны, һәммә кешене сокландырырдай милли яшәешебез. Милли яшәешебезне тикшергән башкорт тарихчысы Юлдашбаев, шул вакытларны тасвирлап, татарлар үрнәк ислам милләтенә әверелделәр дип язды. Мин бу юлы Билал Хәмитовичны истә тотам, Әмирне түгел. Әмирне дә бик яхшы беләм. Мөхтәрәм җәмәгать! Менә шушыны саклау - аның беренче юлы. Шушы милли яшәешебезне канунлаштыру һәм инде 1917 елның июлендә мөселман съездларында игълан ителгән Эчке Россия мөселманнарының милли-мәдәни мохтарияте бүгенге мохтариятнең башлангыч баскычы булды. Сез аны шулай ук яхшы беләсез. Икенче юлы, ул - дәүләтчелегебезне торгызу һәм инде һич кенә дә Россияне таркату рәвешендә түгел, аны федератив дәүләт итеп үзгәртеп һәм инде шушы федерациядә татарларга лаеклы урын табу идеясе. Безнең бөек шәхесләребез аны Россияне Кушма Штатлар рәвешендә үзгәртеп, аның бер-икесен эчке Россия мөселманнары өчен, татар һәм башкортлар өчен булуын алга сөрделәр. Менә шушы идеяләр 1917-1918 елларда барлыкка килә (кул чабулар). Ләкин Октябрь инкыйлабы ситуацияне тамырдан үзгәртте. Совет чорын төрлечә бәялиләр. Ләкин мин, аларга тукталып тормастан, шуны гына әйтәсем килә. Ул бер яктан инкыйразга юл ачкан булса, икенче яктан безгә 1920 елда Татарстан Автономияле Республикасын игълан итү мөмкинлеген бирде. Әйе, Президентыбыз әйтмешли, чыннан да, ул - хокуксыз автономия. Исеме генә автономия иде. Ләкин шулай булуга да карамастан, шушы курчак дәүләт, берничек тә башка административ берәмлекләрдән аерылып тормаган республика, безгә 1990 елның 30 августында Татарстанның суверенлык Декларациясен игълан итәргә мөмкинлек бирде. Әгәр дә ул республика төзелмәгән булса, без менә шушы залда бәйрәм итеп утырмаган булыр идек (кул чабулар). Безнең бүгенге идеологиябезнең ике приоритеты бар. Аның берсе - суверен Татарстан, бу турыда яхшы беләбез, һәм кичә дә, бүген дә ул фикер нык яңгырады. Кичә урамда торучы милләттәшләребезнең лозунгларын сез күрдегез. Аларның кайберләре хәтта бүгеннән үк, кичектермәстән, Татарстан бәйсезлеген игълан итүне таләп итә. Димәк, дәүләтчелек идеясе милләтебезне тулысы белән биләп алган. Шунлыктан, мин әйтер идем, безнең суверенлыгыбызны саклау, Татарстанны саклау, Башкортстанны саклау, милли республикаларның суверенлыгын саклау ул - безнең изге бурычыбыз һәм бу милләтебезнең исән-сау калуына гарантия (кул чабулар). Әгәр шушы республикалар юкка чыга икән, ул вакытта безгә бик тә авыр булачак. Без анысын да кичерә алырбыз, татар халкы - мәңгелек халык, ләкин республикаларыбызны сакларбыз, якларбыз (кул чабулар). Суверенитетыбызга, чыннан да, куркыныч яный. Ул турыда Минтимер Шәрипович шулай ук яхшы әйтте. Сез аны үзегез дә беләсез. Республикабыз, башка республикалар кебек үк, бетмәс-төкәнмәс суд процессларына, прокурор протестларына чумды, һәм безне, кысрыклап, тар хокукларда, тар мөмкинлекләрдә эшли торган Козак комиссиясенә куып керттеләр. Һәм әгәр дә эш шушы рәвештә дәвам итсә, без инде кулыбызда дигән клиндернең тик уртасын гына тотып калуыбыз мөмкин. Моны һич кенә дә булдырырга ярамый. Моны булдырмау өчен, безгә, әлбәттә, шушы тар кысалардан сәяси киңлеккә чыгарга кирәк. Россиягә яңа тәкъдимнәр белән чыгарга кирәк. Без һич кенә дә Россиянең кояшы сүнүен, аның эңгер-меңгергә чумуын теләмибез. Без, Тукаебыз әйткәнчә, "хөр мәмләкәт, хөр Русия" дигән өмет һәм уй белән яшибез (кул чабулар).
Мин һич кенә дә шикләнмим: безнең халкыбыз бүген дә менә шушы фикерләр белән яши. Чөнки халкыбызның күпчелеге Россиядә гомер кичерә. Шушы Россия дәүләтен заманында руслар белән бергә татарлар барлыкка китергән, һәм без, әлбәттә, Россиягә бүгенге көнне, үзебезнең күзаллавыбызны тәкъдим итәргә тиешбез. Беренче тәкъдим: Россия кебек бүгенге иң бай илдә иң ярлы халык яшәү практикасын бетерү, экстенсив яшәү методларыннан, алымнардан баш тартып, интенсивлыкка күчү. Әгәр дә без, интенсивлыкка күчеп һәм инде дәүләт төзелешен кайчандыр без тәкъдим иткән ассиметрия принцибына корып, чын федерация төзи алсак, ул вакытта Россия яшәячәк. Без, әлбәттә, губернаторлар һәм депутатлар сайлаган вакытта, аларның Мәскәүдән, башкаларны чишендереп җыйган акчаны алып кайту сәләтенә түгел, оештыру сәләтләренә бәя биреп сайларга тиеш булабыз (кул чабулар). Һәр республика, һәр өлкә үз мөмкинлекләренә таянып яши башлаган чагында гына, Россиянең бөтен булган искиткеч байлыклары, шул исәптән интеллектуаль потенциалы да, хәрәкәткә киләчәк, һәм ул чын мәгънәсендә чәчәк аткан, башка халыкларны да кызыксындыра торган илгә әвереләчәк. Без шуны телибез (кул чабулар). Шушы процесслар барган вакытта, татар факторының ни рәвештә икәнлеген билгеләү ул - шулай ук безнең бурычыбыз. Без күрәбез: Россиядә татар факторы артканнан-арта бара. Әлбәттә, бу кайберәүләрне борчый. Халкыбызны төрле кисәкләргә бүлгәләү омтылышлары, татар белән башкортны бер-берсенә каршы куярга тырышулар - шушы сәясәтнең чагылышы. Ләкин безнең моңа да үз җавабыбыз булырга тиеш. Без халкыбыздагы гүзәл сыйфатларның бүгенге Россияне чәчәк аттыру факторы булуын телибез. Монда безнең милли горурлыгыбыз беренче урынга чыгарга тиеш. Шушы сыйфатларыбыз минем язма докладымда күп шагыйрьләрнең шигъри юллары белән ныгытылган. Алар минем хәтеремдә дә саклана. Ләкин вакытым кыска булганлыктан, мин аларны һич кенә дә китерә алмыйм. Гомумән, безнең халкыбыз - шигъри халык. Татар кешесе, кайда гына яшәсә дә, шигъри юллар белән халкына дан җырлый. Бу - шулай ук милли горурлык тойгыларының уянуын күрсәтә торган фактор. Менә монда Минтимер Шәрипович бик яхшы әйтте: бүгенге көнне тарихның ни рәвештә җәмгыятебезгә кайтуы һәм халкыбызның яшәешенә йогынты ясавы турында сүз бара. Бу өлкәдә уңышларыбыз искиткеч дисәм, һич ялгышмамдыр. Кайберәүләр татар халкының тарихы язылмаган, укырдай китап юк дип әйтәләр. Моны китап укымый торган кешеләр генә әйтә. Тарихи китаплар бүгенге көнне күп һәм Казанда гына түгел, башка төбәкләрдә дә. Менә монда Казахстанда гомер кичерүче Гриф Хәйруллин утыра. Ул - татар тарихына багышланган искиткеч матур китап язган кеше. Алып карагыз сез Санкт-Петербургны, никадәр зур эшләр алып барыла. Нижний Новгородта татар тарихына багышланган берсеннән-берсе зур һәм күләмле мәгълүматлы хезмәтләр чыгып тора (кул чабулар).
Бу - безнең милли горурлыгыбыз артуын күрсәтүче фактор. Ләкин шулай да әйтеп үтүне кирәк саныйм. Тарих белән кызыксыну ул кайвакыт төрле каршылыкларга да китерә. Бездә бит кайчандыр берничә китап укыган яки газета-журнал актарган кеше үзен тарихчы итеп саный, үзенең фәнгә нигезләнмәгән фикерләрен тарата башлый. Мавыгулар бар, булсын. Ләкин профессиональ тарихчылар үз сүзләрен һәрвакыт әйтә килергә тиеш. Шушы принциптан чыгып, без менә шушы хакыйкатьне беренче урынга чыгарырга тиешбез. Кайчандыр Пётр Яковлевич Чаадаев язганча: "Прекрасная вещь любовь к Отчизне, но есть ещё более прекрасная вещь - это любовь к истине". Безнең мөхтәрәм галимебез Ризаэддин Фәхреддин нәкъ шушы рәвештә яза: "Чын тарих ул һәммә халыкка бер күзлектән карый. Аның өчен акны - кара, караны ак итеп язу булмый һәм була алмый". Мин моны кабатлап әйтәсем килә, чөнки тарихи процесслар бик катлаулы, аның бер ягын гына күтәреп чыгу, менә шушы бердәнбер дөреслек дип күтәреп йөрү ул һич кенә дә дөреслеккә туры килми. Менә без Казаныбызның меңьеллыгына әзерләнәбез. Әлбәттә, бу - искиткеч зур вакыйга. Шушы юбилейны үткәрү комиссиясе рәисе Россия Президенты В. В. Путин булуы безне бигрәк тә зур уңышларга һәм эшләргә этәрә. Чыннан да шулай, чөнки бу - халкыбыз башкаласының бәйрәме, бөтен татар бәйрәме. Залда утыручыларның, Татарстанда туып үсмәгәннәре дә, Казаныма кайттым, Ватаныма кайттым, диләр. Менә нинди хисләр били бүген безнең халкыбызны (кул чабулар). Чыннан да, Татарстан, Казан безнең изге мәркәзебез, һәммә татар өчен газиз Ватан һәм газиз башкала булып тора. Бу һәрвакыт шулай булачак (кул чабулар). ШӘЙМИЕВ М. Ш.: Индус Ризакович, иртәгә, көннең беренче яртысында Владимир Владимирович Путин Казанның меңьеллыгына багышланган комиссиянең дүртенче утырышын уздырачак. Тагын бер кат бу мәсьәләне карыйбыз (кул чабулар). ТАҺИРОВ И. Р.: Ләкин шушы вакыйга белән бергә икенче вакыйганы да билгеләп үтәргә мәҗбүрбез быел. Казанның егылуына 450 ел. Инде бу хакта кайбер язмалар барлыкка килә башлады. Алар әле тагын да була торыр. Булсыннар, чынбарлыкны яшерергә тиеш түгелбез, ләкин тарихны беркайчан да халыкларны бер-берсенә каршы кую коралы итәргә ярамый. Ул халыкларны дуслаштыру коралы гына булырга тиеш. Чын, тулы дөреслек нәкъ шуңа этәрә. Һәм бу шулай булырга тиеш тә. Мин моңа һич кенә дә шикләнмим. Инде менә шушы тарихка кагылган мин әйтеп үткән татар-башкорт мөнәсәбәтләре. Безнең ике халкыбыз игезәктәй яшиләр һәм аларның тарихлары да шушы рәвештә берләшкән. Инде күп еллар татар-башкорт мөнәсәбәтләрен тикшереп йөргән Америка галиме Хафиз Малек сүзләре белән әйтсәк, бу ике халык бер телдә сөйләшә. Ул телдә татар сөйләшсә, бу татар теле була, башкорт сөйләшсә, ул башкорт теле була. Дөресе шулай (кул чабулар). Профессор Наил Гомәрович Кузеев язганча, татар-башкорт уртаклыгы барлыкка килде һәм, чыннан да, кайберәүләрнең бер колагыннан син кем дип сорасаң - башкорт, икенче колагына иелеп шул ук сорауны бирсәң, татар дип җавап бирә (кул чабулар). Катнаш гаиләләр, әлбәттә, булган, була, булачак һәм халыкта аларны катнаш дип санамыйлар да. Рафаэль Жданов исемле шагыйрьнең мондый сүзләре бар: Табигатьнең бар гүзәле сине мактады, синнән, башкорт кызыннан да матур мәңгелек яр тапмадым.
Рәхмәт сина, аппагым! Менә шулай (кул чабулар). Әгәр дә яшьләр бер-берсенә мәхәббәт тота, бер-берсен ярата икән, гөрләтеп гаилә корып җибәрәләр һәм яши башлыйлар икән, яшәсеннәр, ул шулай булсын да (кул чабулар). Без ике халкыбызның бердәмлеген, үзара аңлашып яшәвен булдырырга тиешбез. Мин моны ни өчен басым ясап әйтәм. Чөнки менә шушы халык санын алу вакытында, шушы проблеманы катлауландырырга тырышучылар юк түгел. Бирешмик без моңарга, бирешмик! Сынау бу, чыннан да, ике халыкка да сынау. Ләкин халык санын алу ул - бер көнлек гамәл генә. Һәр көннең дә таңы ата. Иртәгесен без бер-беребезнең күзенә туры карардай рәвештә калырга тиешбез. Һәм башкача мөмкин дә түгел, хакыбыз да юк! (Көчле кул чабулар.) Керәшен мәсьәләсен куертучылар да шактый бүгенге көндә. Имеш, бу - элек-электән булган аерым милләт. Әйе, элек-электән безнең бәҗәнәк бабаларыбыз, кыпчак бабаларыбыз шактый рәвештә русларга күчә килгән. Гаиләләре генә түгел, хәтта нәселырулары белән күчкәннәрен дә беләбез, тарихта мондый чыганаклар шактый күп. Без Александр Невскийда, хәтта Иван Грозныйда да татар каны катнашуын шулай ук беләбез. Ләкин бит бу - югары катлауларга гына кагыла торган нәрсә. Халык ул һәрвакыт халык булган. Һәм, күренекле профессор, этнограф Никольскийның 1919 елда чыгарылган китабында язылганча, керәшеннәр, шул исәптән нагайбәкләр, XVI гасырга кадәр татар белән бер булып яшәгәннәр. Аларның тарихлары уртак. Чыннан да, нагайбәкләрне чукындыру сәясәте башлангач, аларның менә шушы Бакалы районына һәм Нагайбәккә күчеп утырулары турында документ бар. Документлар, әлбәттә, күп, ләкин без һәрвакыт чынбарлыкның үзеннән чыгып эш итәргә тиешбез. Заманында Евфим Малов дигән миссионер була. Мин аны кара буяулар белән генә буйыйсым килми, ул - өстәвенә әле зур галим. Һәм, дөресен әйтергә кирәк, 1880-1890 елларда һәм XX гасыр башларында ул бик күп татар, шул исәптән керәшен авылларын әйләнеп чыккан. Аның язмалары исән, алар минем өстәлемдә ята. Анда ул керәшен белән татарның бер-берсенә тартым булулары, аларны бер-берсенә берничек тә капма-каршы куеп булмаганлыгы турында яза. Һәм инде әгәр бүген сез татар-керәшен мөнәсәбәтләрен яхшылап шигъри рәвештә ишетәсегез килсә, үзегезнең папкаларыгыздагы "Мирас" журналын ачыгыз. Анда Григорий Родионовның "Татар кешесе" дигән бик матур шигъри дисбесе бирелгән. Күрерсез: менә безнең халкыбыз - аның керәшеннәре дә, мишәрләре дә, Себер татарлары да, һәммәсе дә шушы дисбедә язылганча фикер йөртә, үзләрен бербөтен бөек милләт итеп сизә (көчле кул чабулар). Мөхтәрәм җәмәгать, әлбәттә, безнең Конгресс Башкарма комитетының эшчәнлеге шактый катлаулы. Кайберәүләр, бишьеллык дәверендә Конгресс бер генә карар да кабул итмәде, бернинди яңа фикер дә белдермәде, дигән сүзләр дә ишеттергәләделәр. Менә сезгә шушы Конгрессның 50 зур чарасы карарлары бирелгән, сез инде алар белән танышып та өлгергәнсездер, никадәр зур эшләр эшләнгәнлеген күргәнсездер. Ә фикерләргә килсәк, аларның яңасы да була, искесе дә була. Ләкин эш анда түгел. Шуны ассызыклыйм: фикер беркайчан да яңага һәм искегә бүленми. Аның безнең өчен ни рәвештә хакыйкатькә туры килүе беренче урында торырга тиеш.
Искиткеч зур фикер байлыгы туплаган марксизм-ленинизм күз алдыбызда юкка чыкты. Сәяси фәннең актык сүзе дип саналган Горбачёвның "новое мышление"се күз алдыбызда кояшка чыгарган боздай эреде, юкка чыкты. Фикерләр китә торыр, шул исәптән бик яңа дип саналганнары да. Бүген исә хакыйкатьнең Коръәндә һәм Библиядә язылганча икәнлеген күрәбез. Җәдитчелек һәм кадимчелек арасындагы тартышулар да артта калды. Инде алар да юк. Аларны бүгенге дөньяга тартып чыгару мөмкин түгел. Башка төр ислам динен барлыкка китерергә тырышулар - зарарлы гамәл. Аны бүлгәләп, континентларга өләшеп чыгу омтылышлары да күренә. Ләкин ислам бүленми, ул бер. Африка өчен дә, Европа өчен дә, Азия өчен дә бер ислам. Шулай булып калырга тиеш, шулай булган чагында гына, ул безнең җәмгыятебезнең дуслыгын ныгытачак (көчле кул чабулар). Безнең эшчәнлегебездәге яңалыкларның берсе ул шушы 5 ел эчендә федераль татар автономиясен тудыру булды. Владимир Юрьевич Зоринның татар федераль автономиясе бүгенге көнне иң алдынгы автономия дип әйткәне бар. Бу чыннан да шулай. Безнең бүгенге көнгә 22 региональ автономиябез һәм аның 200 дән артык җирле оешмалары бар. Алар җирле хакимиятләр белән эшлекле диалог режимы тудыра алдылар. Һәм шуның нәтиҗәсендә шактый уңышларга ирештеләр. Ә бит әгәр дә хакимият үз халкы белән диалог режимында булса, бу дәүләт гражданлык җәмгыяте туу юлында дигән сүз. Менә безнең автономияләребез, гомумән, татар оешмалары, Россияне шушы рәвештә демократик гражданлык җәмгыятенә илтү юлында дисәм, һич кенә дә ялгышмамдыр. Әлбәттә, автономияләрнең эше бик күп әле. Алай гына да түгел, алар камил түгелләр. Россия Законы буенча, автономияләр үзидарә органы түгелләр, аларны финанслау берничек тә каралмаган. Гомумән, автономияләрнең авырлыклары бик күп. Ләкин шулай булса да, алар аякка баса. Мин кайбер автономияләргә үземнең язма докладымда бәя биреп чыктым. Анда, бәлки, кайбер төгәлсезлекләр дә киткәндер. Менә, мәсәлән, Санкт-Петербург автономиясе. Аның кайбер җитәкчеләре, миңа килеп: "Сез безнең автономия турында кырысрак язгансыз", - дип әйтәләр. Дөрес, чыннан да, Санкт-Петербургта зур эшләр алып барыла. Ләкин бу гына аз. Санкт-Петербургның Мәскәүнеке кебек үк потенциалы искиткеч зур. Без әле шул потенциалны тулысы белән эшкә җигә алмадык. Ә бит ул потенциалны җигә алсак, татар факторы бермә-бер артачак. Менә шул фикер генә белдерелгән иде ул язма докладта. Мөхтәрәм җәмәгать, ул турыда күп сөйләп, сезне ялыктырасым килми. Хаталар да булды, булгандыр. Ләкин Конгресска, аның Башкармасына рәнҗегән кешеләр алай күп түгелдер дип уйлыйм. Чөнки хаталарыбыз булса да, беркайчан да ниндидер рәнҗетүләр булмады. Өстәп шуны гына әйтәм: хаталар һәрвакыт булачак. Тик аларны вакытында аңлап тикшерә белү, аларны бер-береңә каршы көрәш коралы итеп кулланмау гына кирәк безнең өчен (көчле кул чабулар). Яңа сайланган Башкарма комитет без башлаган эшләрне дәвам итәр дип ышанасы килә. Сүземне тәмамлап, шуны әйтәсем килә: без сезнең белән бергә 10 ел эшләдек. Мин һәрвакыт сезнең ярдәмегезне тоеп, ихтирамыгызны сизеп тордым. Сезгә шушы миңа карата ихтирамыгыз өчен, Башкарма комитетка күрсәткән ихтирамыгыз өчен бик зур рәхмәт! (Көчле кул чабулар.)" Докладтан соң тәнәфестә мине бик күпләр килеп тәбрикләделәр, рәхмәтләр әйттеләр, соклануларын белдерделәр.
Минем өчен иң әһәмиятлесе - халык мөнәсәбәте, моннан да зур җиңү булуы мөмкин түгел. "Вечерняя Казань" газетасы үзенең 30 август санында: "Наша национальная идея развевается, как знамя - выше всех других знамён! - провозгласил под гул общего одобрения Индус Тагиров. Его речь была самой красочной, самой продолжительной, самой пафосной, самой... ни один из эпитетов не будет лишним, и ни один из них не даст полного представления о речи Тагирова, прерывавшейся самыми бурными аплодисментами", - дип язды. "Звезда Поволжья" газетасында Рәшит Әхмәтов болай дип язды: "Из несомненных удач Конгресса - великолепная речь Индуса Тагирова. Она произвела на зал сильное впечатление. В конце речи в зале разразились бурные овации. Из истории Индуса Тагирова не исключишь, он сам - история. Он, конечно, классик татарской политики. В перерыве познакомился с Уралом Бакировым, помощником Президента Башкортостана, который произвёл впечатление талантливого аппаратчика. Мнение Бакирова было однозначно: "Зря вы сняли Тагирова, другого такого председателя Исполкома вы не найдёте, разбрасываетесь кадрами". 30 август көнне фатирыбызга Америка татарлары килде. 11 кеше арасында Рөстәм һәм Нурия Бурлуча, Сәгыйть һәм Равилә Салах, Әдиб һәм Оркыя Агишлар бар иде. Люция баштарак каушап калган булса да, кунакларыбызның бик тә гади һәм уңганлыкларын күреп, бик тиз эреде. Күңелле булды. Әйе, татарлар кайда да татарлар шул. Бу кешеләрнең һәрберсе - легенда. Икенче көнне самаралылар килде. Ашыгалар иде, йорт ишеге төбендә, урамда гына сөйләштек. Җылы сүзләр. Равил Ягудин, Илгиз Колычев, Фәхретдин Канюкаев - барысы да минем китүемне авыр кабул иткәннәр. Гадәттә, кырыс күренергә тырыша торган Шамил Баһаветдиновның күзләреннән яшь ага. Финляндия татарлары да урамда ишек төбендә генә саубуллаштылар. Алар Арчага туйга ашыгалар иде. Фин татары Арча кызына өйләнә. Бик җылы хисләр, рәхмәтләр. Шулай ук үкенечләрен белдерделәр. Менә тагын шул вакыттагы язмаларымнан өзек: "Бүген 29 сентябрь. Конгресс тәмамланганга бер ай вакыт үтте. Әйе, көн артыннан көн үтә. Халык санын алуга санаулы көннәр калып бара. Татарстан белән Башкортстан мөнәсәбәтләре катлауланганнан-катлаулана бара. Кичә иртән Башкортстан радиосында Башкортстан Язучылар союзы рәисе Раил Бикбаевның чыгышы булды. Ул тулысы белән шушы вакыйгага багышланган иде. Татарстанда ике халык мөнәсәбәтләренә караган язмаларга тәнкыйть фикере белдерде. "Татар иле" газетасында дөнья күргән Дамир Низаметдинов мәкаләсеннән башлап, бигрәк тә Рафаэль Хәкимовның "Син кем татар?" язмасын тетте. Аныңча, шундый зур рәсми статуста булган кешегә аз гына булса да тарихны белеп эш итү кирәк. Башкортлар большевиклар уйлап чыгарган гамәл түгел, аларны инде, бүгенге халыкларның кайберләренең исемнәре дә билгеле булмаган чакта, Ибне Фадлан белгән, алар белән очрашып, тормышлары, гореф-гадәтләре белән танышкан. Ул шулай ук башка төрки халыкларга карата белдерелгән кимсетү фикерләренең дә дөрес түгеллеген әйтте. Дамир Исхаковка да эләкте. Айдар Хәлимгә "Шымчы" кушаматы такты.
Шул көнне 21 сәгатькә кадәр (Уфада 23 сәгать) Башкортстан радиосын тыңладым. Тапшырулар 6 сәгатьтән ким түгел. Нигездә, гел башкорт телендә. Тапшырулар тулысы белән халык санын алуга багышланган. "Юлдаш" чыгарылышында, нигездә, Нуриман районы гына булды. Тапшыруны Зөлфия Насретдинова алып барды. Тапшыруда халык санын алуга багышланган интервьюлар өстенлек тотты. Мәктәп балалары, башкорт теле укытучысы белән әңгәмә. Башкортлык беренче урында. Балалар үзләренең башкортлыклары белән горурлана. Ә укытучы, ирем татар, ләкин ике баламны башкорт итеп яздырачакмын, диде. Радиодан хәбәр ителгәнчә, Башкортстанның һәрбер районында халык санын алуга багышланган чаралар билгеләнгән. Бүген ГТРКда Мортазин "Башкортстан татарлары" исемле тапшыру алып барды. Журналист оста, сәләтле, үткен фикерле. Ул Башкортстанда татарларга булган мөнәсәбәтнең Шакировлар заманыннан ук тискәре булып, Рәхимов заманында югары ноктага күтәрелгәнлеген әйтте. Рәхимовның, хәтта Мәскәүдән дә курыкмаганлыгына басым ясады. Татар иҗтимагый үзәгендәге утырыштан чыгышларны да яхшы итеп, үз комментарийлары белән бирә алды. Бәләбәй гимназиясенең директоры Нурмөхәммәт Хөсәенов язмышына, аның фидакярлегенә зур урын бирелде. Римзил Вәлинең бу эшкә карата аңлатмасын бирде. Ярамаслык түгел. Менә хәзер радиодан "Татарстан авазы" тапшыруы бара. Роберт Миңнулин белән татарбашкорт мәсьәләсенә тукталды. Римзил Вәли Россиянең Төркиядәге илчесе белән татарларның латин графикасына күчүенә багышланган интервью алды. Әлбәттә, тискәре мөнәсәбәт. Тик эш анда түгел. Бүген Римзил Вәлигә халык санын алуга игътибарны ныграк бирергә кирәк иде. Без башкортларга караганда күпкә сүлпән эшлибез. Ә бит максат - татарның санын киметмәү һәм шул ук вакытта башкортлар белән мөнәсәбәтне дә бозмау. Инде кабатлап әйтәм. Халык санын алу ул - тик бер көнлек гамәл генә. Һәр көннең иртәгәсе була. Шул иртәдә без бер-беребезнең күзенә туры карардай рәвештә калырга тиешбез. Минемчә, бүген безнең гамәлләребездә акыл түгел, хис өстенлек итә. Ә бу татар холкына охшамаган". Бу язмаларымда мин әле һаман эшемне дәвам итәм кебек, күңелем һаман халкыбыз язмышы белән сугарылган. Юк, Конгресстан китү белән, мин эшемне туктатмадым. Милләтебез тарихына, аның дәүләтчелегенә багышланган әсәрләр яздым, радио һәм телевидение аша уй-фикерләремне халкыбызга җиткерә тордым. Дәүләт Советы депутаты буларак та шушы юнәлештә булдым. Күпләгән хатлар алдым һәм ала торам. Халык эшчәнлегемне хуплый. Минем өчен моннан да зур мәртәбә булуы мөмкин түгел. Халык санын алу кампаниясе үткәч, бигрәк тә Башкортстандагы Президент сайлауларыннан соң, республикаларыбыз арасындагы мөнәсәбәтләр катлауланды. Арабызга салкын җилләр үтте. Ләкин моның болай булырга тиеш түгеллеген яхшы аңлаган президентларыбыз ике яктан да бишәр кешедән торган комиссияләр төзеп, аларга үзара очрашып, уртак проблемаларыбызны тикшерү, аларны хәл итү юлларын эзләү бурычын йөкләделәр. Без шактый аңлашуга ирештек, бергәләп эшләү планнарын төзедек. Ләкин, нилектәндер, бу эшләр туктатылды. Гаеп безнең якта түгелдер дип уйлыйм. Чөнки бервакыт Уфага конференциягә баргач, Башкортстан ягындагы комиссиянең рәисе инде мәдәният министры булып эшли башлаган Илдус Илишевка күрешеп сөйләшү кирәклеген әйттем.
Ләкин ул бернинди дә җавап бирмәде һәм шуннан соң күзебезгә дә чалынмады. Мин, шушы комиссияләребезнең эшчәнлегенә махсус тукталмастан, укучыларыма Президентыбыз Минтимер Шәймиевкә юнәлтелгән ике хатымны тәкъдим итәм. Бу мәктүпләрем Президентка ирешкәндерме, юкмы? Аларның тапшырылмаган хатлар циклыннан булуы да ихтимал. Ләкин аларның эчтәлекләре, ике республика арасында махсус мөнәсәбәтләр булырга тиешлегеннән чыгып, бүген дә актуальлеген югалтмагандыр дип уйлыйм. "Хөрмәтле Минтимер Шәрип улы! Сезнең Башкортстан Президенты Мортаза Рәхимов белән булган килешү нигезендә ике яктан да бишәр кешелек ителеп төзелгән комиссияләр уртак эшләрен башлап җибәрделәр. Президент аппараты җитәкчеләренең башкарган эшләре турында сез хәбәрдар булганлыктан, алар турында сөйләп тору кирәк түгелдер дип уйлыйм. Шуны гына әйтәсем килә: алар арасында тулы диярлек аңлашу бар. Һәм, әлбәттә, бу - безнең эшкә зур терәк. 18 июнь көнне безнең комиссия премьер-министр Рөстәм Нургалиевич Миңнеханов җитәкчелегендәге делегация составында Уфага Салават Юлаевның тууына 250 ел тулу тантаналарында катнашты. Аэропортта безне премьер-министр Байдәүләтов каршы алды. Журналистлар Рөстәм Нургали улыннан кыска гына интервью алганда, аңа "Сез соңгы вакытта Татарстан белән Башкортстан арасындагы мөнәсәбәтләрнең суынуына ничек карыйсыз?" дигән сорауга бик матур һәм төгәл җавап бирде: "Бу кеше белән, - диде ул, Байдәүләтовка күрсәтеп, - безнең мөнәсәбәтләребезнең начарланганы юк. Без һәрвакыт бергә эшлибез. Проблемалар була инде ул, ансыз булмый. Ләкин без аларны хәл итә торабыз", - диде. Шушы вакыйгага багышланган тантанада Рәхимов докладыннан соң беренче сүз Рөстәм Нургалиевичка бирелде. Ул сезнең котлавыгызны укыды, татар телендә Башкортстанга һәм башкорт халкына җылы хисләр белдерде. Банкеттан соң Рәхимов Рөстәм Нургалиевичны машинага кадәр озатты. Икенче көнне Салават туган Салават районында Сабан туе үтте. Салават Юлаевка һәйкәл өчен таш куелды. Салават Юлаевның Пугачёв гаскәренә килеп кушылуы һәм аның белән крестьян восстаниесендә катнашуын тасвирлаган инсценировка күрсәтелде. Анда шул вакыттагы киемнәргә киенгән 300 атлы катнашты. Салават ролендәге кешенең аты шуннан соң йөрәге ярылып үлгән диделәр. Кич белән Уфага кайткач, Татарстан вәкиле Бигнов белән очраштык. Ул шушы ук көнне татар оешмаларының уртак җыелышында Башкортстанда татар теленең статусына багышланган референдум үткәрү карары кабул ителеп, инде аның Интернетка киткәнлеген хәбәр итте. Мин аңа: "Сез тик безгә комачауламагыз", - дидем. Ул исә: "Сез безгә комачауламагыз" - диде. Без аның белән аңлаштык кебек. Ләкин минем бу кеше турында ныклы фикерем юк. 20 июнь көнне комиссияләрнең уртак утырышы булды. Ул безнең бер-беребез белән танышу, уртак проблемаларны билгеләү рәвешендә үтте. "Искеләрен онытып торыйк, бүгенге проблемаларны хәл итәргә тырышыйк" лейтмотивы белән үтте, дисәм ялгышмам кебек. Алар уртак эшчәнлеккә зур кызыксыну һәм проблемаларга позитив караш белдерделәр.
Безнең аңлавыбызча, аларны Россияне губерналаштыру процессы борчый. "Республикалар бетмәсме, дәүләтчелегебез юкка чыкмасмы?" дигән борчулы сораулар барлык чыгышларда да яңгырадылар. Башкорт комиссиясенең җитәкчесе Илишев Илдус Гобәйдулла улы "губерналар була калса, Көнбатыш Башкортстанны барыбер сезгә бирмиләр, ул Уфа губернасында була" дигән сүзләр дә ычкындырды. Моның белән ул, бер яктан, шул җирләрдә татарлар яшәгәнен аңлавын күрсәтсә, икенче яктан, безнең аларга карата дәгъва кылуыбыздан курка булып чыга. Димәк, бу 
- Башкортстан җитәкчелеген борчыган иң зур проблема. Шуны аңлап, мин бу сүзләргә бернинди дә мөнәсәбәт белдермәдем. Ашыгырга кирәк түгелдер дигән фикердә торам. Сез дә минем белән килешерсез дип уйлыйм. Минем тәкъдим буенча, ике як та уртак чаралар планы проектын эшләп, аны 5-6 июнь көнне Татарстанның берәр районында очрашып тәңгәлләштерергә һәм ике як җитәкчелегенә тәкъдим итәргә ниятләдек. Э. С. Гобәйдуллин белән сөйләшеп, 23 июнь көнне Мәдәният, Мәгариф министрлыклары, иҗат оешмалары белән очрашып, үзебезнең проектка тәкъдимнәр җыярга сөйләштек. Минтимер Шәрипович! Мин тел мәсьәләсен күтәрүне иртәрәк дип саныйм. Аның өчен җайлы момент Үзәк белән мөнәсәбәтләр кискенләшкәч булыр. Андый кискенләшүләр, кызганычка каршы, була торачаклар. Эш җиңел булмаячак. Ләкин аны дәвам итүгә альтернатива юк. Сезгә ихтирам белән. P. S. Бервакытны Уфага конференциягә барып доклад ясаган идем. Шуннан кайткач, уйфикерләремне кәгазьгә төшергән идем. Шул язманы да сезгә җибәрәм". "Хөрмәтле Минтимер Шәрип улы! Сезнең әмер буенча төзелгән комиссиянең беренче адымнары турында сезгә мәгълүмат биргән идем инде. Хәзер шул эшнең дәвамы ничек баруын хәбәр итәсем килә. Министрлыклардан, телерадиокомпанияләрдән, иҗат оешмаларыннан җыелган тәкъдимнәр нигезендә ике планның проектын төзедек. Аларның беренчесе быелгы ел өчен, икенчесе перспективага. Башкортстан ягында төзелгән комиссия шундый ук проектлар әзерләргә тиеш иде. 7-8 июль көнне Актанышта ике комиссия очрашты. Энгель Наваповичка зур рәхмәт. Оештыруы башкортларны шаккатырырдай дәрәҗәдә. Район үзәген, кырларын күреп тә башкортларның ис-акыллары китте. Чыннан да, андагы эшләргә кызыкмаслык түгел. Башкортлар безнең кебек үк ныклы әзерләнә алмаганнар, берничә тәкъдимнән башка бернәрсәләре дә юк иде. Безнең проектлар нигезендә эш алып бардык. Алар безнең бер тәкъдимебезне дә кире какмадылар. Үзләренең өстәмәләрен керттеләр. Без уртак эш планпроектларын эшләдек. Хәзер электрон элемтә аркылы өч-дүрт көн эчендә бу документлар әзер булырга тиеш. Һәм шул рәвештә сезләрнең кулына килеп керер дип өметләнәбез.
Минтимер Шәрип улы! Әгәр дә сез, ягъни ике Президент, шушы комиссияләргә рәсми статус бирсәгез, документларны ике башкаланың берсендә тантаналы рәвештә имзалау оештыра алсак һәм шушы процессны ике республиканың да телевидениесе аша күрсәтә алсак, бу файдалы гамәл булыр иде. Моны халык ялга таралып беткәнче, июльдә үк эшләсәк, бигрәк тә яхшы булыр иде. Шушы кыска гына уртак эш дәверендә ике делегация бер-беренә шактый якынайды. Һәм без аларның кем икәнлекләрен һәм алар безнең кем икәнлегебезне шактый белештек. Илишев И. Г. - филология фәннәре кандидаты, сәясәт фәннәре докторы, АКШта стажировка үткән, Испаниядә испан-каталон проблемаларын өйрәнгән тирән фикерле белгеч. Аның белән аңлашу бар дип саныйм. Язучылар союзы рәисе Равил Бикбаев - укуын БГУның татар бүлегендә башлап, башкорт бүлегендә тәмамлаган "ысын" башкортка әверелгән кеше. Милләтчелек чире аны бөтенләе белән исертмәгән, реаль фикер йөртә белә. Моның белән шулай ук эш алып барып булачак. Зөфәр Еникеев - договор процессында катнашкан кеше, юридик фәннәр докторы. Ул - бүгенге көнне парламентның үзидарә комиссиясе рәисе. (Гафу итегез, комиссиянең тулы исемен белмим.) Еникеев, президентлар төзегән ике комиссиянең дә эшчәнлегенә рәсми статус биреп, бергәләшеп уртак эшләр башкарырга кирәклеген аңлый. Башкорт ягы комиссиясендә Уфа педагогика институты проректоры һәм Башкортстанның "Кызыл таң" газетасы редакторы бар. Болар - икесе дә татарлар. Алар белән проблемалар булмас дип уйлыйбыз. Шулай да уяулык кирәк булыр. Иң хикмәтлесе 
- Әмир Юлдашбаев. Аны төп борчыган проблема - җир, территория. Бәлки, аның "Звезда Поволжья"ның соңгы санындагы Дамир Исхаковка җавап рәвешендә язган мәкаләсе күзегезгә чалынгандыр. Анда аның карашлары яхшы чагылган. Безнең белән аерылганда, ул уен-көлке рәвешендә: "Без Уфага ике сәгать кайтачакбыз, ә сез Казанга биш сәгать кайтачаксыз. Шушы вакыт аермасы сезгә, башкорт җирләрен алган өчен, "в качестве наказания", - диде. Димәк, болар өчен үз республикаларының көнбатышы гына түгел, безнең республиканың көнчыгыш районнары да кызыклы булып чыга. Әлбәттә, моның реаль түгеллеге аларга мәгълүм. Ләкин дөнья үзгәреп тора, кем белә ниләр буласын. Юлдашбаев юкка гына Зәки Вәлидинең, иҗатын тулысы белән өйрәнеп, әсәрләрен башкортчага тәрҗемә итмәгән. Ул - аның кумиры. Буена кадәр белә (154 см). Юлдашбаев - катлаулы кеше. Тик шулай да аның белән дә эш итеп була. Чөнки аны Мәскәү сәясәте нык борчый. Вәлиди тәҗрибәсе дә онытылмаган. Заманында Мәскәү Вәлидине төп башына утырта бит. 1919 елның 7 маенда Вәлиди Ленинга, Татар-Башкорт Республикасына каршы буларак, Башкорт-Казах Республикасы төзү тәкъдиме белән керә. Һәм Ленин моңа уңай караган да кебек була. Ләкин 13 декабрь көнне политбюро бу ике тәкъдимне дә кире кага. Халык әйтмешли, "Уңга карасаң да юк, сулга карасаң да юк. Уңга карап, сулга карап, утырып еласаң да юк". Соңрак Совет хөкүмәте, Башкортстан белән Казахстанны бүлеп кую өчен, Оренбург өлкәсен төзи башлагач, Вәлиди Татар-Башкорт Республикасына, ә Солтангалиев Башкорт-Казах Республикасына да ризалашалар. Аларның икесе арасында хәтта килешү дә барлыкка килә. Ләкин инде соң була. Утырып елыйсы гына кала. Мстислав Кулаев җитәкчелегендәге башкорт хөкүмәте чыгып качарга, ә З. Вәлиди үзе Урта Азия басмачыларына кушылырга мәҗбүр булалар. Боларны З. Вәлидинең бүгенге тарафдарлары яхшы беләләр булса кирәк. Минтимер Шәрип улы! Әлбәттә, монда язганнар бу шәхесләргә тулы характеристика түгел. Киләчәк әле моңа күп төзәтмәләр кертер. Ничек кенә булмасын, башкортлар белән бергә эшләргә кирәк һәм безнең комиссия аны дәвам итәргә әзер. Теге заманнардагы кебек соң була күрмәсен!
Сезгә кабат ихтирам белдереп, И. Р. Таһиров. 8.07.2004". Язмамны бүген 2012 елның 9 декабре БТКның V съезды тәмамланган көнне дәвам итәм. Ни гаҗәп: Конгрессыбызның 20 еллыгына багышланган съездга аның юл башында торган кешеләрнең күбесе чакырылмаган. Монда беренче ун елдагы аппарат җитәкчесе Нарбекова Лилия Сахаповна да юк. Ә бит ул 
- Конгрессның аякка басуына зур өлеш керткән кеше. Шул еллардагы рәис урынбасары Римзил Вәлиев тә чакырылмаган. Казахстан татарларының башлыгы Марат Кәримов та, Ижевск татарларының башлыгы Мәсгуть абый Гаратуев та, Уфадагы педагогика институты ректоры Эдуард Шәйхуллович Хәмитов та юк. Юклар күп. Съездда шушы елларда арабыздан киткән шәхесләрнең исемнәре аталды. Ләкин алар арасында, никтер, Ягудин Равил Хәйрулла улының исеме аталмады. Ә бит ул Самара өлкәсе татар мәктәпләре сагында торган, аларга һәрвакыт рухи һәм матди ярдәм итеп килгән кеше иде. Гомумән, рәиснең хисап докладында Конгрессның беренче унъеллык эшчәнлегенә күз йомып үтелде. Әйтерсең лә ул бөтенләй булмаган. Ник бер генә гамәл, ник бер генә исем аталсын! Ә бит шушы елларда Россия Юстиция министрлыгында БТК "Иҗтимагый берләшмәләрнең Халыкара Союзы" дигән статус алды. Шуның белән аның атамасы расланды, яки аңа рәсми рәвештә исем кушылды. Аннан соң ул БДБ илләренең Парламентара ассамблеясына махсус күзәтүче буларак кабул ителде. Болар Конгрессның нигез ташларын тәшкил иттеләр. Бу - безнең дипломатик эшчәнлегебез нәтиҗәсе. Әгәр дә "Чын Мирас"та Конгресс Башкармасының барлыгы 35 гамәле теркәлгән булса, беренче унъеллыкта аның 80 гамәле күрсәтелгән. Шуның 28 е төбәкләрдә үткәрелгән утырышлар. Ни эшләтәсең, күңел күзе күрмәсә, маңгай күзе ботак тишеге, диләр халыкта. Бу, - һичшиксез, сәяси сукырлык һәм күңел тарлыгы. Дин әһелләреннән бердәнбер чыгыш Равил Гайнетдиннеке булды. Ни кызганыч, хәзрәт "элегрәк Конгрессның дини эшләргә игътибары җитмәде" дигән сүзләрне дә ычкындырды. Мин моны безнең, яки Конгрессның беренче унъеллыгындагы җитәкчеләренә ыргытылган таш дип кабул иттем. Тик менә 1997 елны Конгрессның II съездындагы чыгышында ул башкачарак сөйләгән иде. Шуннан бер өзек китерәм: "Узган биш ел эчендә БТК Башкарма комитеты көченнән килгәнчә барыбызны да кайгыртып файдалы эшләр эшләде. Башкарма комитет рәисенә ихлас күңелдән рәхмәтебезне белдерәбез. Индус әфәнде Таһировка Аллаһы Раббыбыз озын хәерле гомерләр насыйп әйләсен". Чыннан да, әнә шул "элегрәк", һич кенә дә тыныч булмаган елларда, конфессияләр арасында аңлашып яшәү хөкем сөрде. "Элек" үзебезнең дин әһелләребез арасында үзара шактый каршылыклар булуга да карамастан, бүгенге кебек җәнҗаллар чыкмый иде. Аларны булдырмауда, вакытында сүндерә торуда Конгресс Башкармасының да өлеше аз булмады.
Мин һәрвакыт динебезнең халкыбызны 1552 елда башланган фаҗигадән тик ислам дине генә коткарып калды, аңа яшәү көче бирә килде дип әйтә һәм яза килдем. Динебез бүген дә милләтебез сагында булсын иде дигән фикерне һәрвакыт алга сөрдем. Болар басылып чыккан күп санлы мәкаләләремдә, миннән алган интервьюларда чагылыш тапты. Башкарма комитетның башка әгъзалары да шул рәвештә эшләделәр. Моның шулай икәнлеген аңлау өчен, "Чын Мирас" журналының ноябрь-декабрь санында басылып чыккан Конгресс көндәлегенә күз төшерү генә дә җитә. Анда "Ак калфак" җәмгыятенең генә уннан артык төрле зур чаралары чагылдырылган. Әле бит анда шушы юнәлештәге көндәлек эшләр күрсәтелмәгән. Ә алар бихисап. Болар турында күп язып булыр иде. Ләкин бу - махсус тема. Һәм алар Башкарма әгъзаларының беренче унъеллыктагы эшләре турындагы язмаларында чагылыш табар. Ни кызганыч, мөхтәрәм Равил хәзрәтнең озын нотыгында бу турыда бер сүз дә әйтелмәде. Мәчетләребездә, бигрәк тә мәскәүдәгеләрендә, телебезнең кысрыклануына, мәчетләрнең башка кавемнәргә күчә баруына каршы тору чараларының берсе генә дә күрсәтелмәде. Күрәсең, алар юк! Мәскәүдә юктыр, ә башка урыннарда алар җитәрлек. Татарстанда, Чувашстанда, Башкортстанда, Нижгар өлкәсендә, Саратов шәһәре һәм өлкәсендә андый чаралар - көндәлек яшәү рәвеше. Россиянең Мөфтиләр шурасы рәисе боларны белергә һәм аларны делегатларга җиткерергә тиеш иде. Хәер, әгәр дә съездда мөхтәрәм хәзрәтләребез Тәлгать Таҗетдинга, Әлбир Кргановка, яки Мөкатдәс Бибарсовка сүз бирелгән булса, аларның шушы хактагы мәгълүматлары дөньяның төрле почмакларыннан килгән милләттәшләребез өчен үтә файдалы булыр иде. Шушы һич кенә дә гади булмаган елларны Конгресс дин оешмалары белән дә иңгә-иң эшләде. Без һәрвакыт республикабызның ике төп конфессиясенә дә тигез игътибар бирергә тырыштык. Уфада Диния нәзарәтенең VI гадәттән тыш съездына мин һәм Римзил Вәлиев махсус рәвештә катнаштык. Дин әһелләрен, аларның эчке эшләренә тыгылмастан, аларны үзара аңлашу юлына күндердек. Анда кабул ителгән кайбер документларда безнең тәкъдимнәребез махсус урын алды. Хәтер көннәре алдыннан милләтара татулыкны саклау йөзеннән, православие чиркәве әһелләре, аларның җитәкчесе Анастасий белән дә очрашулар үткәргәли торган идек. Башкарма комитет әгъзалары дин әһелләребезнең эшчәнлегенә һәрвакыт игътибарлы булдылар, алар белән аңлашып яшәделәр. Беренче унъеллыкта мондый гамәлләр Конгрессның күз уңында булды. 12 декабрь көнне Мәскәүдән Әлбир хәзрәт Крганов шалтыратты һәм 17 декабрьдә Иҗтимагый палатада милли мәсьәлә буенча "Евразийские чтения" кысасында "Пути сохранения национально-религиозной идентичности татар России в современных условиях" дигән тыңлаулар булачагын әйтте һәм минем анда чыгыш ясавымны сорады. Без "Ватаным Татарстан" газетасы хезмәткәре Рәшит Минһаҗ белән шунда барырга сөйләштек. Дәүләт Советы һәм Конгресс бу эшкә тыгылмаска булганнар. Кызык: боларны татар проблемасы кызыксындырмый булып чыгамы?! Әллә куркулары чигенә җиттеме икән? Менә яңа сайланган Конгресс эшен шушы рәвештә башлап җибәрә. Хәерле булсын. 16 декабрь көнне Мәскәүгә юл тоттык. Минем белән "Ватаным Татарстан" газетасы журналисты Рәшит Минһаҗ. Вокзалда Ренат Харис белән очраштык. Ул Россия Президенты каршындагы мәдәният комиссиясе утырышына бара икән. Ул аның әгъзасы.
Төне буе диярлек рәхәтләнеп сөйләшеп чыктык. Бездән аз гына алдарак, Крганов чакыруы буенча, Җәүдәт Сөләйманов килгән. 17 декабрь көнне иртән без Мәскәүдә, Иҗтимагый палата бинасында. Кулыбызда тыңлаулар программасы. Бина тулы халык. Кемнәр генә юк монда. Азәрбайҗан, Казахстан, Кыргызстан, Белоруссия, Днестр буе һәм Россия регионнары вәкилләре. Мәскәүнең үзеннән дә кеше бик күп. Вәкиллегебездән аның җитәкчесенең котлау хатын уку һәм үз фикерләрен белдерү өчен, Алмаз Фәйзуллин килгән. Аның чыгышын зур ризалык белән тыңладым. Өлгергән һәм саф акыллы шәхескә әверелгән ул. Конференциянең беренче өлешендә Татар мохтарияте рәисе Илдар Гыйльметдинов та бар иде. Миннән соң чыгыш та ясады. Тик Татарстан гына юк. Конгресс та, Дәүләт Советы да аларга рәсми чакыру юлласа да, беркемне дә җибәрмәгәннәр. Әлбир хәзрәт моңа бик борчылган иде. Чыннан да, татар проблемасына багышланган конференциядә аларның булмавы - башка сыймаслык гаҗәп хәл. Конференцияне 10.00 сәгатьтә Әлбир хәзрәт ачып җибәрде, һәм ахыргача үзе алып барды. Акыллы, сүзгә оста, кешеләргә карата игътибарлы. Башта рәсми котлаулар булды. Аннан соң миңа сүз бирелде. Минем чыгышымнан соң күренекле язучы, күп әдәби премияләр иясе Ямил Мостафин, сүз алып, чыгышымны бик нык мактады. Анда "прекрасная речь", "речь -музыка", "это гигант" сыман шуңа охшашлы башка эпитетлар да бар иде. Тәнәфестә янында басып торучыларга "вот у кого надо учиться" кебек сүзләр дә әйтте. Әлбир хәзрәт Казаннан килгән шәхесләргә ихластан үз рәхмәтләрен белдерде. Кызыклы чыгышлар аз булмады. Җәүдәт Сөләймановның "Сәләт" оешмасы, гомумән, яшьләрне милли рухта тәрбияләүгә багышланган чыгышы күпләрне кызыксындырды. Башка чыгышларда һәм тәнәфестәге фикер алышулар таркаулыгыбызга, үзара ыгызыгыларга карата бик күп ризасызлык сүзләре әйтелде. Динебездәге хәлләрне тирәннән белгән рәсми рус кешеләре Равил хәзрәт эшчәнлегенә дә шактый тәнкыйди фикерләр белдерделәр. Мин аларга махсус тукталып тормыйм. Хатасыз һәм гөнаһсыз кешеләр булмый. Ничек кенә булмасын, мин аның эшчәнлегенә тискәре бәя бирәсем килми. Чөнки мин һәрвакыт дин әһелләренең үзара аңлашып эшләүләрен алга сөрә килдем. Һәм бүген дә шул юнәлештә калам. 18 декабрь көнне иртән без инде Казанда, көндәлек эш-мәшәкатьләр кочагында идек. Истәлекләрем, әлбәттә, моның белән генә чикләнми. Исән-сау булсам, аларны язуны, бәлки, дәвам итәрмен. Ә хәзергә нокта куеп торам. Бәлки, күп нокта кирәктер? Киләчәк моны тулысы белән аныклар. Чөнки тормыш дәвам итә!" Уйланулар кочагында (йомгак урынына) Уй - адәм баласына Аллаһы Тәгалә тарафыннан бирелгән искиткеч бер бүләк. Ул яктыдан да, тавыштан да тизрәк йөри. Гасырлар төпкеленә төшү һәм яшен тизлеге белән бүгенге көнгә кайту, киләчәккә үрелеп карау мөмкинлегенә дә ия ул. Ул кешенең күз алдына үткән заман шәхесләрен дә, кичәге һәм бүгенге замандашларын да китереп бастыра ала. Аның мөмкинлекләре чиксез кебек. Ләкин кебек кенә шул.
Чөнки ул боларны хыялында гына күзаллый. Аның бернинди гамәли мөмкинлекләре дә юк. Ул үткәннәрне кайтара алмый, тик соңга калган уйлар рәвешендә генә яши. Кайвакыт үкенү-уфтануларга юл ача. Ә бит үкенеп-уфтанып яшәргә ярамый, чөнки ул өметсезлек тойгыларын уята. Ләкин, ничек кенә булмасын, үткәннәр хакында уйланулар да кирәк һәм файдалы. Алар бүген һәм иртәгә элекке хаталарны, ялгышларны кабатламас өчен кирәк. Сүз, әлбәттә, шәхси язмышлар турында гына түгел, бигрәк тә ил, милләт язмышы турында булыр. Әгәр мине уйлар үткән гасырларга алып кереп китә икән, мин инде, һичшиксез, борынгы дәүләтләребезне күзаллыйм, аларның нилектән юкка чыгуын аңларга тырышам. Милләтебезнең тискәре һәм уңай сыйфатларын анализлыйм. Һәм үземә татар кебек заманында дөньяны дер селкетеп торган милләт нилектән дәүләтен югалтты икән дигән сорау куям. Тарихи шәхесләребезгә дә бәя бирергә тырышам, аларның да уңай һәм тискәре якларын, җибәргән хаталарын ачыкламак булам. Бер фикергә киләм, бөеклегебезнең дә, коллык чорыбызның да сәбәпчеләре - аерым шәхесләр генә түгел, ә милләт үзе. Уңай сыйфатлары өстенлек иткәндә, ул бөек һәм данлыклы кавем булган, ә тискәре сыйфатлары калкып чыккач, коллык упкынына тәгәрәгән. Бу һич кенә дә шәхеснең тарихта уйнаган ролен инкяр итү түгел. Аттила, Чыңгыз хан, Батый хан кебек бөек шәхесләр дәүләтләребез оешуга юл ачкан булсалар, Шаһгали кебек мөртәтләр - аларны җимерүгә эз салучылар. Болар барысы да тарихыбызда тирән эз салган. Әйе, татар нинди булган һәм бүген нинди? Ул нинди сыйфатларга ия? Милли холык гасырлар буе чарлана. Ул бер халыктан икенчесенә күчми, аның төп сыйфатлары тик буыннан-буынга күчә тора. Мәгълүм сәяхәтче Плано Карпини татарларны яхшы сугышчылар, бер-ике көн ач торсалар да, бернинди түземсезлек күрсәтмиләр, киресенчә, тук кебек уйныйлар, җырлыйлар, нинди чыдамнар дип тасвирлаган. Аңардан ничәмә-ничә гасыр соңрак яшәгән Абай Кунанбаев та татарларга шундый ук бәя биргән. Алар яхшы солдатлар, авырлыкларны батырларча кичерәләр, үлем сәгатен сабыр кабул итә беләләр, дигән ул. Болар - милли сыйфатларның буыннан-буынга күчә баруына дәлил. Тик, күрәсең, менә ул сыйфатларның уңайлары гына түгел, тискәреләре дә милләтебезнең үзенә өянәктәй ияреп йөргән. Шулар харап иткән татарны, шулар аны коллык чорына китереп җиткергән. Ә нинди тискәре сыйфатлар соң ул? Һәм фактлар анализы шунда ук аларның берничәсен билгеләү мөмкинлеген бирә. Татар - башкаларга ышанучан, аларга юл ачучан халык. Ул сәбәпсез берәүне дә кимсетмәгән, берәүне дә җәберләмәгән. "Татар золымы" дип тарихка кергән атама - тик бер уйдырма гына. Ул бит берәүне дә диненнән яздырып үз диненә күчермәгән. Киресенчә, башка диннәргә юл ачкан, хәтта аларга тел тидерүне дә тыйган. Ә бәлки, аңа үз канаты астындагы халыкларны ислам диненә күчерергә кирәк булгандыр? Аларга кирәгеннән артык ышаныч белдерүгә караганда тәвәккәлрәк адымнар ясыйсы булгандыр. Уйлар мине үткән бөеклек чорына алып кайта һәм мин үз-үземә татарлар шул вакытларда ук киләчәкләрен күзаллый алган булсалар, башкаларны исламга күчергән булырлар иде микән дигән сорау куям. Һәм шунда ук үземнең "юк" дигән җавабымны ишетәм. Дөрес җавап, чөнки мондый көчләү татар холкына хас күренеш түгел.
Татар холкында исә бүгенге көнгәчә башкаларга ышану, аларга юл ачу сыйфаты өстенлек итә. Әллә шулай булмаса, татар башкаларга, хәтта дин кардәшләре булмаганнарга да, игелекләр кылып яшәр идеме? Урта Азия халыкларына гасырлар буе мәгърифәт өләшеп, күрше чуваш, мари, удмуртларны үз канаты астына алган булыр идеме? Ләкин ни кылмак кирәк, Аллаһы Тәгалә берәүләргә бер төрле, икенчеләргә башка төрле холык сыйфатлары иңдергән. Шулай да татарның чын-чыннан тискәре сыйфатына тукталмый булдыра алмыйм. Монысы - аның бердәмлеге булмау. Бердәмлек аны бөеклеккә иңдергән булса, таркаулык коллык упкынына ташлый. Башкалар татарның шушы кимчелегеннән бик оста файдаланалар. Аны бер-берсенә каршы куярга өйрәнәләр. Казан ханнарын Кырым ханнарына каршы куялар. Нугай Урдасын аларның икесенә дә каршы юнәлтәләр. Һәм ахыр чиктә барысын да үз кулларына төшерәләр. Байлык бәрабәренә башкаларга сатылу - югары катлау, тәхет тирәсендәге түрәләргә хас сыйфат. Башкалар исә, шуннан файдаланып, аларны төрле рәвештәге бүләкләр, мөмкинлекләр биреп, үз якларына авыштыра килгәннәр. Нәтиҗәдә алар ягына йөзләгән морза күчеп, араларына кереп сеңә, югала. Алай гына да түгел, шактыйлары үзләрен тудырган милләтнең кан дошманына әверелә. Хәтта Шаһгали, Камай морза кебекләре, Казанны яулауга да өлешләрен кертеп, милләт тарихында кара эзләрен калдырдылар. Татарның янә бер тискәре сыйфаты, - ул да булса, бер-берсеннән көнләшү. Бу көнләшүләр күпләрне хәтта дошманга сатылуга, туганнарның кан дошманнарга әверелүенә кадәр китереп җиткергән һәм, ни кызганыч, әле һаман да шулай, алардан әлегәчә арына алмый гомер кичерә. Ул элеккечә башкаларга кирәгеннән артык ышана, аларга юл бирә, ә үз милләттәшеннән көнләшеп, аларның юлларын кисә. Татар һаман, Тукай сүзләре белән әйткәндә, бер-беренә ук атып яши бирә. Егылдык, инде биш гасырга якын коллык базында яшибез. Ләкин моңа без тик үзебез сәбәпче. Ә үзе егылган - еламас, дигән халкыбыз. Елашып, уфтанып, мескенләнеп утыру беркемне дә бизәми. Мескенне кызганмыйлар, кыйныйлар һәм тукмыйлар. Шунлыктан без исә, бүген үткән тарихыбызга мактану яки уфтану рәвешендә түгел, ә объектив бәя бирергә өйрәнергә тиешбез. Бигрәк тә кем дошман, кем дус икәнлеген ныклап аңлатырдай зур сабак укыткан коллык чорыбызга да. Бөек чорыбызда дуслар күп булса, коллыкка күчкәч, милләт япа-ялгыз калды. Бердәнбер таянычы, аңа яшәү көче биреп торучы бердәнбер зат Аллаһы Тәгалә генә икәнлеге ачыкланды. Әгәр дә милләтебез исламда ныгымаган булса, ул 1552 ел фаҗигасеннән соң юкка да чыккан булыр иде. Тарих үзеннән өйрәнүчеләрне зурлый, ә өйрәнергә теләмәгәннәрне хурлый икәнлеген һич кенә дә онытырга ярамый. Ә бит үткән тарихыбыз искиткеч гүзәл. Ул - милли горурлык чыганагы. Башкалар юк тарихларын бар итәләр. Ә татар күп вакыт хәтта үзенең кем икәнлеген дә белми яши. Алай гына да түгел, хәтта үз исеменнән, атамасыннан качарга тырыша. Имеш, без татар түгел, татарлар - алар монгол баскыннары. Ә без - болгарлар. Моның белән без үзебезгә васыять итеп атамабызны калдырган борынгы бабаларыбызның рухларын рәнҗетәбез түгелме соң? Аларның безгә атамабызны гына түгел, күңелләренә сеңгән моңнарын да калдыруларын онытмыйбыз микән?
Күптән түгел күренекле галимебез, Кытайда туып, анда белем алган, бүгенге көндә Алматыда яшәүче Мөнир ага Ерзинның кытай, япон чыганакларына, Көнбатыш һәм Россия галимнәре хезмәтләренә таянып язган "Из глубин Евразии" исемендәге мәкаләләр җыентыгы дөнья күрде. Монда татарларның борынгы дәүләтләре дә, көнкүрешләре, шөгыльләре дә, күршеләре белән булган мөнәсәбәтләре дә ышандырырлык итеп тасвирланган. Биредә "татар" атамасының кытай чыганакларында моннан 1900 ел элек үк кулланылуы турындагы мәгълүмат та бар. Татар эзләре "Татар бугазы", "Татар култыгы", тауга сеңеп мәңгеләштерелгән "Татар биеклеге" кебек атамаларда уелып калган. Алар шәһәр һәм авыл исемнәрендә дә чагылыш тапкан. Аларның берсе дә күктән төшмәгән, алар - борынгы бабаларыбызның безгә калдырган әманәтләре. Татар моңы да күктән төшмәгән. Аны Алтай киңлекләреннән күчеп, Казан тирәсенә килеп урнашкан татар кабиләләре алып килгән. Бу моңның гүзәллегенә сокланган кытайлар аны үз моңнары иткәннәр. Кытай императорлары татарлар янына композиторлар җибәреп, көйләребезне яздыра торган булганнар. Кытайлар шушы моңыбызны барлык Ерак Көнчыгыш илләренә, хәтта Япониягә кадәр җиткергәннәр. Көй-моңнарыбызның охшаш булуы юкка гына түгел. Аны бабаларыбыз тудырып, Ерак Көнчыгышта яшәгән халыкларга үзләренең истәлекләре итеп калдырганнар. Уйлар, уйланулар мине Идел, Кама буена болгарлыгыбызга китереп җиткерә. Күз алдына, Тукай язганча, Болгар һәм Агыйдел буйлары килеп баса. Бу фактларга нигезләнгән уйланулар мине тарихыбызның Болгар чорына китерә. Мин болгарлыкка һич кенә дә битараф түгел. Болгарлар да - безнең төрки бабаларыбыз. Алар өчен төрле сәбәпләр аркасында монда күчеп килгән төрки туганнары белән кушылу һич кенә дә авыр булмаган. Чөнки алар бер тамырдан һәм шулай ук бүгенге татарның формалашуында өлешләре зур. Менә дигән гүзәл шәһәрләр төзү осталыгы да, җир эшкәртеп, зур уңыш җыеп алу сәләте дә бүгенге татарга алардан күчкән. Ә инде аларның бүгенге татарга васыять рәвешендә тапшырган иң зур әманәте ул - ислам дине, ислам мәдәнияте. Шунлыктан без болгар бабаларыбызга зур рәхмәтле! Сөйләмебезне зур тел дәрәҗәсенә үстергән кыпчак бабаларыбызга да хөрмәтебез зур. Без бүген кыпчак телендә сөйләшәбез дисәм, әллә ни хата булмастыр. Иң зур дәүләтләребезнең берсе Алтын Урда, нигездә, кыпчак далаларында барлыкка килгән. Кыпчаклар - шулай ук төркиләр. Данлыклы Хәзәр каһанлыгын тәшкил иткән төркиләр дә әллә кая китмәгәннәр. Алар шушы җирлектә гомер сөргән башка төрки туганнары белән берлектә бүгенге татар милләтен формалаштыруда катнашканнар. Әлбәттә, бу процесс гасырлар буе барган. Катлаулы һәм каршылыклы гамәлләр дә булмаган түгел. Болгарлар һәм хәзәрләр, яһүд дине һәм ислам мөнәсәбәтләре, хәтта боларга кагылышлы канлы бәрелешләр дә булмаган түгел. Әмма ничек кенә булмасын, нигездә, исламга таянып гомер кичерүче бүгенге татар милләте барлыкка килгән. Гомумән, бүгенге татарлар төркиләрнең иң затлы орлыкларыннан яралган. Шуның өчен дә татарлар башка төрки туганнарыбыз өчен барлык яктан да үрнәк булганнар.
Шушыларны оныту кимчелек түгелмени? Бу - кимчелек кенә түгел, гафу ителмәстәй гөнаһ. Бүген безгә, заманында "Буби" мәдрәсәсе шәкертләре язганча, тарихыбызны барлап чыгу, аны бөтен тулылыгы белән яңа буыннарга тапшыру зарур. Уйлар мине рус булмаган милләтләргә дәүләтчелекләрен торгызу яки булдыру өчен мөмкинлекләр тудырган 1917 ел революциясенә китерә. Бу вакыт илне милли хәрәкәт дулкыны каплый. Татарларның төрле милли оешмалары барлыкка килә. Июль аенда Казанда үткән мөселман съездында татарларның милли-мәдәни мохтарияте игълан ителә. Боларны искә төшергәндә, күз алдына Садри Максуди, бертуган Ильяс һәм Җиһангир Алкиннар, бертуган Борһан һәм Галимҗан Шәрәфләр, Галимҗан Ибраһимов һәм башка дистәләгән милли каһарманнарыбыз килеп баса. Ләкин шул ук вакытта инде әйтеп үтелгән кайбер сыйфатларыбыз нәтиҗәсендә ычкындырылган мөмкинлекләребез турындагы үкенечләр туа. Менә аларның кайберләре. 1917 елның җәеннән башлап Россиянең кайбер төбәкләрендәге гарнизоннарда, шул исәптән Казанда, Симферопольдә татар роталары, батальоннары оеша. Шул ук вакытта хәрәкәттәге армиядә татарларның армия һәм фронт комитетлары төзелә. Румын фронтында генерал Сөләйман Сөлкеевич җитәкчелегендә мөселман корпусы тернәкләнә башлый. Казандагы 95 нче, Уфадагы 144 нче запас полклар татарлаштырылалар. Бу эшләрнең башында 23 яшьлек прапорщик Ильяс Алкин җитәкчелегендәге Бөтенроссия Мөселман Хәрби Шурасы тора. Шушы көчләргә таянган рәвештә Милләт Мәҗлесе сайлана, һәм ул, Уфада 1918 елның гыйнварында үзенең тарихи утырышларында Идел-Урал Штатын игълан итү өчен, Коллегия төзи. Эшнең башында Мәҗлес рәисе Садри Максуди һәм Ильяс Алкин торалар. Күренекле галим Галимҗан Шәрәф Штатның картасын төзи. Хәтта чувашлар да бу Штатка керү теләген белдерәләр. Башкортлар бераз каршылык күрсәтәләр. Тик бу аны тормышка ашыруга әллә ни куркыныч тудырмый. Башкортларның юлбашчысы Зәки Вәлидине Галимҗан Ибраһимов күндерә. Шулай итеп, дәүләтчелегебезне аякка бастыру өчен, тулы мөмкинлекләр барлыкка килә һәм киләчәккә зур өмет уята. Ләкин, ни кызганыч, бу изге өмет тормышка ашмый кала. Нилектән? Бу сорауга җавап табу өчен, коры уйланулар гына җитми. Конкрет фактларны күзәтү хаҗәте туа. Шуларга күз ташлыйк. Әнә шул Коллегия, Штатны игълан итү максаты белән, Уфадан Казанга килә. Бу Бөтенроссия мөселман хәрбиләренең II съездында гамәлләшергә тиеш була. Ләкин бу мөмкинлек тормышка ашмый кала. Сәбәп - татарларның әнә шул тискәре сыйфатларының хәрәкәткә килүендә, аларның, төрле рус партияләренә кушылып, бер-берсенә каршы гамәлләр кылуларында. Югыйсә милли бердәмлеккә өндәүчеләр булмый түгел, була. Әйтик, үзенең Казанда чыга торган "Корылтай" газетасында Фуат Туктаров милләттәшләрен шушындый җаваплы чорда сыйнфый принципларны онытып торырга, берләшүгә өнди. Ләкин милли бердәмлек барлыкка килми, татарлар бер-берсенә ук атуны туктатмыйлар. Менә шушы тискәре сыйфатлар 1918 елның гыйнварында көтеп алган мөмкинлекләрдән колак кагуга китерә.
Әйткәнемчә, татарлар - башкаларга ышанучан халык. Бу очракта аларның Мулланур Вахитов, Мирсәет Солтангалиев, Шамил Усманов кебекләре большевикларга ышаналар, алар артыннан баралар. Үз милләттәшләре булган бертуган Ильяс һәм Җиһангир Алкиннарга, Галимҗан Шәрәфкә каршы төшәләр. Аларның әмере белән хәрби съезд барган көннәрдә Хәсән Урманов җитәкчелегендәге кораллы кызылгвардиячеләр төнлә съезд җитәкчелеген өйләренә килеп кулга алалар. Съезд җитәкчелексез кала. 95 нче полк командиры Әкрәм Биглов та гафу итмәслек битарафлык күрсәтә. Югыйсә аның җитәкчелегендәге гаскәрнең моңа каршы торырлык мөмкинлекләре була. Шулай итеп, милләтпәрвәр егетләр гамәлләрен тормышка ашыра алмый калалар. Соңрак Солтангалиев тә, Усманов та хаталарын таныйлар. Тик соң була шул. Бу кешеләргә шушы көннәрдә үзләренекенә караганда большевик К. Грасис һәм Я. Шейнкманнар ышанычлырак тоелган, күрәсең. Алар үзләренекенә түгел, аларга ышаналар. Һәм алданалар. Татар акылы төштән соң, диләр. Күз алдына шул большевиклар тарафыннан һәлак ителгән Солтангалиев һәм Усманов килеп баса. Болар да - милләтпәрвәр шәхесләр. Тик алар, большевиклар мәкерен яхшы аңлаган, аларга ышанмаган бертуган Алкиннардан аермалы буларак, ихластан Советлар артыннан баралар. Большевиклар татарларга дәүләтчелекләрен торгызырга юл ачачак дип ышаналар. Сталин һәм Вахитов имзалаган Татар-Башкорт Республикасы проектының Штат идеясен юкка чыгару өчен барлыкка китерелгән буш кәгазь булуын аңламыйлар. Нәтиҗәдә татарлар инде үз карамакларында булган үзбилгеләнү хокукын җуялар. Бердәмлек булмау, үзара аңлаша алмау бу очракта да татарның башын ашый. Уй-фикерләр 1920 елның 27 маендагы Татарстан Автономияле Республикасы төзү турындагы Ленин имзалаган Декретка китерә. Бу документның асылы татарларның үзбилгеләнү хокукларын югарыдан билгеләү хокукына алмаштырудан гыйбарәт. Дәүләтчелеген татар үзе түгел, Мәскәү игълан итә. Һәм инде шушы булыр-булмас дәүләтчелекне юк итү хокукы да аңарда кала. Солтангалиев, бәрелә-сугыла, шушы республиканы туып килә торган СССРның тулы һәм тигез хокуклы республикалар рәтенә кертергә тырыша. Ләкин барысы да бушка. 1923 елны ул партиядән чыгарыла, дәүләти эшләреннән азат ителә. Ахыр язмышы билгеле. Сталин палачлары тарафыннан атылуыннан соң да инде 75 ел үтте. Әмма шушы шәхес турында уйланулар һаман да дәвам итә. Ул нилектән коммунистлар ягында тора һәм аларның алдакчы сәясәтләрен вакытында ни өчен аңламаган икән? Моңа тулы җавап юк. Бәлки, аңа, соңга калмастан, большевиклар поездыннан төшеп каласы булгандыр? Әнә бит поляк социалистларының күренекле җитәкчесе Юзеф Пилсудский, үзе язганча, социалистик поезддан бәйсезлек тукталышында төшеп кала. Ә бит Идел-Урал татар большевиклары өчен шулай ук бәйсезлек тукталышы була. Ләкин алар анда төшеп калмастан, шул поездга утырып, үз һәлакәтләренә юл тоталар. Бөек шагыйребез Дәрдемәнднең "Нинди юллар, кайсы упкын тарта безне җан сорап?" дигән сүзләренә җавап шуннан гыйбарәт. Болар - социализм юллары һәм большевистик упкын. Милләтпәрвәрләребезнең җаннарын нәкъ шулар сораганнар. Солтангалиев ахыр чиктә коммунизм идеясеннән ваз кичә, СССРның таркалачагын, дөньякүләм социалистик революция булмаячагын, аның урынына Көнчыгыш уяначагын күрәзәли. Бүген бу күрәзәлек тулысы белән расланды. Мирсәет Солтангалиев тарихка дөньякүләм шәхес буларак кереп калды. Тик менә аның искиткеч күрәзәлек мөмкинлекләре үз халкына гына тиешенчә хезмәт итә алмый калды.
Ни кызганыч, татарның әле дә булса шушы тискәре сыйфатларыннан арына алганы юк. Ул элеккегечә башкаларга кирәгеннән артык ышана, бер-берсеннән көнләшә, башкалар арасына сеңеп бара. Әгәр дә без милләтебезнең бөтенлеген һәм мәңгелеген тәэмин итүне беренче иң зур бурычыбыз итеп күрәбез икән, бу сыйфатларыбыздан арынырга тиеш. СССР таркалды. Тугандаш төрки республикаларга Аллаһы Тәгалә мөстәкыйльлек иңдерде, алар бәйсез дәүләтләргә әверелде. Тик менә бәйсезлек юлына беренчеләрдән булып чыккан Татарстан бу бәхеткә ия булмады. Аның шушы мөмкинлекләрен ГКЧП фетнәсе юкка чыгарды. Шунлыктан татарларга киләчәктә бәйсез дәүләткә ия булу мөмкинлеген тормышка ашыру өчен, һичшиксез, әнә шул тискәре сыйфатларыбыздан арынып, бер йодрыктай йомарланып алга баруыбыз зарур. Моны тормышка ашыру өчен, башкаларга сеңүебезне, катнаш никахларга баруыбызны бермә-бер киметү таләп ителә. Татарларны революциягә кадәр Россиянең иң ныклы, башкалар йогынтысына бирешми, киресенчә, аларга үзләре йогынты ясый дип бәяләгәннәр. Кая китте икән безнең бу сыйфатыбыз? Әллә милли горурлыгыбыз саегып, мескенлеккә бирелә башладыкмы? Югыйсә Гайнуллин Иваннар, Самигуллин Фёдорлар ишәя тормас иде. Безгә Уйгурстандагы татарлардан үрнәк аласы иде. Аларда тик үз милләттәшләребез белән генә туганлашу, өйләрендә үз телебездә генә сөйләшү кагыйдәгә әверелгән. Тискәре сыйфатларыбыздан арынуда динебез зур йогынты ясый ала. Аның көче һәм мөмкинлекләре чиксез. Аны Аллаһы Тәгалә безгә үзебезне саклау өчен дә иңдергән. Әгәр дә милләтебез исламда ныгымаган булса, ул 1552 елдан соң үзенең милләт булып яшәвен, бәлки инде туктаткан да булыр иде. Бүген динебез ни хәлдә, дин әһелләребез нинди? Аларда милли бердәмлек хисләре бармы? Моңа бертөрле уңай җавап бирү кыен. Кайбер муллаларыбыз безгә миллилекне түгел, дини бердәмлекне беренче урынга кую кирәк дип саныйлар. Тик алар динебезнең милли бердәмлегебезне тәшкил итүче төп көч икәнлеген аңлап бетермиләр. Барлык мөселманнарның бердәмлеген генә алга сөрәләр. Дини бердәмлек безгә кирәктән дә кирәк. Ләкин бит бүгенге мөселман дөньясында бердәмлек юк. Үзара сугыш, үтерешләр, мәчетләрне шартлату һәммәбезнең күз алдында. Татарлар моңа бердәм каршы торырга тиешләр. Дин әһелләребез алдында безне төрле экстремистик көчләрдән саклау бурычы тора. Моның өчен аларга революциягә кадәрге милли яшәешебезне ныклап өйрәнү кирәк. Нилектән татарлар бернинди чит йогынтыларга да бирешмәстәй һәм шул ук вакытта Россиянең иң укымышлы халкына әверелгәннәр? Моңа безнең шул вакыттагы динебезгә таянып барлыкка килгән милли яшәеш сәбәп булган. Ул вакытларда да үзара каршылыклар булганлыгын инкяр итеп булмый. Кадимчелек һәм җәдитчелек аркасында шактый катлаулы мөнәсәбәтләр туа торган. Ләкин бүген без аларның бер ягын яклап, икенче ягын хурлап торырга тиеш түгелбез. Кадимчелекнең милләтебезне иң авыр чорларда үз-үзенә бикләнеп ныгытуын, аның яшәү көчен арттыруын, җәдитчелекнең аны, башкалар йогынтысына бирешмәстәй көчкә ия булгач, кабыгыннан алып чыгып, дөньяви белемнәргә юл ачуын аңлап эш итәргә тиешбез.
Нәкъ менә шулар аркасында 1905 елдан соң дистәләгән газета-журналларыбыз чыга башлый, берсеннән-берсе сәләтле язучыларыбыз иҗаты көчәя. Татарлар китап бастыру буенча Россиядә руслардан соң беренче урынга чыгалар. Каюм Насыйри кебек галимнәребез телебезне фәнни нигезгә салалар. Тукайның бүгенге көнне милли гимнга әверелгән "Туган тел"е языла. Телебезне саклау бүгенге көнне төп бурычларыбызның берсенә әверелде. Чөнки аңа төрле һөҗүмнәр артканнан-арта тора. Аны мәктәпләребездән читләштерү эше көчәйгәннәнкөчәя бара. Алай гына да түгел, ул инде күп гаиләләрдән дә китеп бара. Кызганыч ки, телебезне белмәгән яшьләр саны артканнан-арта тора. Менә ни өчен мин яшь буын дин әһелләребезгә дәгъва белдерәм. Алар үзара да, халык белән аралашканда, хәтта мәчетләрдә дә русча сөйләшәләр. Күп вакыт алар, имештер, хәзер мәчетләребезгә татарча белми торган башка милләт вәкилләре килгәч, шулар аңласыннар өчен, русча сөйләргә туры килә, диләр. Менә ул - татарларның башкаларга ярашып яшәү сыйфатлары. Әлбәттә, татар булмаган дин кардәшләребез мәчетләребезгә йөрсеннәр, аларга анда юл ачык булсын. Ләкин сөйләгәннәрне аңлыйсылары килсә, татарча өйрәнсеннәр. Рус әйтмешли, в чужой монастырь со своим уставом не ходят. Уйлар шушы мәсьәләгә дә килеп туктый. Безнең бүген дин әһелләребез шушы җаваплылыкны тоямы икән? Бар, әлбәттә, безнең Рамил хәзрәт Юнысов, Әлбир хәзрәт Крганов, Харис хәзрәт Салихов, Җәлил хәзрәт Фазлыев кебек милләт сагында торучы дин әһелләребез бар. Күпләр бүгенге Татарстан мөфтие Камил хәзрәт Сәмигуллинга зур өметләр баглый. Яшьләрдән дә берничә исемне атап булыр иде. Ләкин алар бармак белән санап чыгарлык кына. Аларның күбесе үсеп килүче буын татарлары, мәктәп балалары белән бернинди эш тә алып бармыйлар. Аллага шөкер, мәчетләребез күбәйде, алар һаман да арта тора. Ләкин күбесе буш. Мөфтиләр менә шушы нәрсәгә игътибарларын арттырсалар, безнең эшләребез зур тизлек белән алга китәр иде. Мин инде тискәре сыйфатларыбызның берсе көнчелек дип әйткән идем. Бу сыйфатыбыз да үзебездән калмый артыбыздан ияреп бара. Безнең әле бер-беребезгә ук атудан туктаганыбыз юк. Матбугат битләренә генә күз салыйк. Анда күп вакыт, тырнак астыннан кер эзләгәндәй, татар татарны фаш итә, булмаган гөнаһларда гаепли. Көндәлек тормышта да шулай. Теге яки бу уңайлы эш урыны булса, безнекеләр анда милләттәшләрен түгел, ятларны ала. Без нигә яһүдләрдән үрнәк ала белмибез икән? Алар бит һәрвакыт бер-берсен мактап торалар, бер-берсенә юл ачалар. Бүгенге көнне дәүләтчелегебез тернәкләнеп килгән заманда боларның һәрберсе дә зур әһәмияткә ия. Милли эшләрдә вак-төяк дигән нәрсә булмаска тиеш. Һәр татар, үз мөмкинлекләреннән чыгып, моңа үз өлешен кертергә бурычлы. Бу бигрәк тә тәрбиячеләргә, укытучыларга кагыла. Безнең шактый күп мәктәпләребез руслашып бара. Шушы хакта "Звезда Поволжья" газетасында басылып чыккан Фаек Таҗиның дәлилле һәм кыю мәкаләсе игътибарга лаек. 