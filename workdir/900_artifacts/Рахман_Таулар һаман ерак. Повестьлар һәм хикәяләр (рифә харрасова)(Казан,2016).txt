китте дә барды. Башта яшәгән урыны, аның ел әйләнә җылысы, җиләк-җимешкә бай базарлары, калдырып киткән туганнары, бергә эшләгән дус-ишләре сагындырган иде, соңрак ияләште. Алдан китүнең бер уңай ягы да булды. Шушы якларда туып үсүләренә карамастан, кайберәүләр гражданлык ала алмый тилмергәндә, ул яңа паспортлы булган һәм Рәсәйнең үз кешесенә әверелеп үк киткән иде.
Күпмедер ияләшсә дә, кырыс көзле-кышлы Нократ буйларының әле бу яктан, әле каршысыннан искән җилләре-салкыннарына да, шәһәр-авылларының күңеленә ят гадәтләренә дә, тормыш ритмына да җиңел генә күнә алмады ул. Колхозлар аны көтеп тормаган, таралган, авылда эш юк иде. Колхоз беткәч, рәиснең дә кирәге калмаган булып чыкты. Яшьлекләрен читтә уздырганнан соң туган якларына сыенганнарга түгел, гомер бакый монда көн иткәннәргә дә авылда эш юк иде. Ипи пешерү комбинаты ябылган, шәл бәйләүчеләр фабрикасы таркалган, теш кабинетының креслоларын районга алып киткәннәр, бала таптыру йортының ишегендә бозау башы кадәр абзар йозагы... Әллә кайдан, күрше Тәрәй авылыннан ук күренеп торган, якынлашкан саен диварларындагы сурәтләре ныграк ачыла барган балалар бакчасы да, бүлмәләрендә шат тавышлар тынганлыктан, моңаеп, саргаеп утырадыр кебек. Авылга таба атлаган саен, күңелне моңсулык ныграк баса. Зиннурның бала чагында таңнан ук гөрләп торган трактор паркында ник бер адәм заты күренсен?! Колхоз идарәсенең агач йорты кыйшайган, авыл Советы бүлмәсенең тәрәзәләрендә генә гөлләр балкый, челтәр эленеп тора. Ашханәнең каралган тышлык такталары инде коела ук башлаган. Шул идарә, ашханә һәм башка каралтыларны үз эченә алган трактор паркы капкасының өстенә кадаклап куелган тактадан укып кына, бу территориянең кайчандыр "Үрләр" колхозына кергәнлеген белеп була. Җирле рәссамның жәлләми сылаган кызыл буяулары уңып беткән зәңгәр җирлектә аңлашылырлык булып күренә әле. Парк эче тулы - ватык техника. Шунда ук кемдер бозау арканлаган. Ишегалдын тутырып казлар йөри. Парк каршындагы күтәртмәдә дә электәге кебек техника рәтләүче күренми, кыйшайган бензин колонкалары янында да кычкырып сәлам биреп кала торган Рауза апасы юк инде. Аның каравы зират матур... Чистартылган, каралган һәм бик нык киңәйгән. Юл өстеннән генә барганда, анда кем ятуын белү кыен. Габәширдә биек һәйкәлләр куймыйлар, картлар мәрмәр ташларга рәсем беркетелгәнне дә яратмый. Җәсәде шул зират туфрагында яткан әби-бабаңа сәлам биреп узыйм дисәң дә, инде каберләре күренми - еракта, эчтә калган, зур үскән агачлар арасында. Бу зиратта Зиннурның яшьтәшләре, балачакта бергә уйнап йөргән иптәшләре дә җитәрлек: кайсы суга баткан, кайсы авариягә эләккән, кайсын яман чир алып киткән. Еллар дәвамында ашлама белән агуланган кырларны сугарган шифалы яңгырлар шул ашламаларны алар эчкән суларга, алар коенган елгаларга агызган... Авылда чирләмәгән кешесе дә юк аның дип аптыраша туганнары. Колхоз беткәнгә дә әллә кайчан, элекке кебек көне-төне авыр эштә дә йөрмибез, яшьләр инде күбрәк компьютер каршында утыра, ә барыбер чирли, моңа кадәр ишетмәгән-күрмәгән хасталыклар әле бер кешене, әле икенчесен алып китә... Инде монда нишләмәкче буласың, ичмасам, төзелеш бригадалары да, колхозы да, аңа хезмәт иткән техникасы да юк, "шәһәр кешесе бит син" диючеләргә Зиннур "кул-аягыбыз исән-сау булса, эшне үзебез дә табарбыз әле" ди иде, тик табуы бик җиңел түгел икән шул.
Башта җимерелгән колхоз абзарларын сатып алырга да, шуларны төзәтеп, маллар үрчетергә уйлады. Район җитәкчелеге ризалык бирмәде - без Габәшир территориясен "Замин"га бирергә торабыз, ул кайда теләсә, шунда төзер. Эшлисең бик килә икән, шуңа ялланырсың, диделәр. Җир алырга маташып карады, анысына да каршы төшүчеләр табылды. Якындагы һәм яхшы туфраклы җирләр элекке колхоз җитәкчеләре, аларның туганнары арасында үзара бүленешеп беткән булып чыкты. Алай дисәң, ерактагыларын да бирергә ашыкмадылар, син бит бу авылныкы түгел, паең юк, диделәр. Әзәлдән бирле дигәндәй, шушы авылда көн иткән әби-бабалары, ахыр чиктә ул кайтып, нигезен торгызган Маһисара апасының җирләрендә аның хакы бардыр дип уйлаучы да табылмады. Тора-бара кешеләр үзләре дә җирләрсез калды, барысын да әлеге дә баягы "Замин" тартып алып бетерде һәм тиз арада ашсызландырып, чүпләндереп тә ташлады. Кайчандыр Ашыт районын җитәкләгән, алга да чыгарган, ә хәзер "Замин"ның хуҗасы булып алган Зариф Синһаҗев турында әле баштарак, бәлки, җирләрне карар, юлларны төзекләндерер, мәктәпкә файдасы тияр, дип уйлаганнар иде. Аның авыр техникасы йөри торгач, булган юллар да ватылып бетте. "Сөтчеләр" фермаларны да торгызырга ашыкмады, булган-калган каралтыларны да сүтеп, ташын-кирпечен, тәрәзәсен башка якларга, ерактагы авылларга алып киттеләр һәм, шулай итеп, Габәширдә бер генә төрле эш тә калмады. Зур комбайннар кырларны бер көн эчендә чәчә. Тик аларга утырган механизаторлар инде Габәширнеке түгел, башка авыллардан килгән кешеләр иде. Шулай итеп, Зиннурга, су буена төшеп, бабасы кебек, балык каптырудан, Нократ аръягына чыгып, бабаларының бабасы Юмый кебек, күлгә юкә салудан, язларын, моторлы каегында югары күтәрелеп, суда сал агызудан башка бер эш тә табылмады. Тора-бара аларның да кирәге бетте. Нократ сулары, чакрымлап бүленеп, җитәкчеләргә, байларга сатылды - сулары саекты, шартлатып балык аулый торгач, кармакка тотарлыгы да калмады. Күбрәк Киров өлкәсе аша аккан Нократ буйларында татарларның нәрсә дә булса эшләвен, аның аръягыннан агач кисүен, җиләк-гөмбә җыюын инде шул тирәдә яшәгән урыслар да өнәми башлады. Киң елга аръягындагы Габәшир болыннары сазлыкка әйләнә башлаган, чөнки агачлары урлап киселеп беткән, күлләре тазартылмый, аларга юкә төшерелми, шул юкәләрдән мунчала алынмый иде. Җәен су аркылы йөргән паромнар да туктатылгач, изелгә чыгулар бөтенләй бетте. Печәннәр үскән җирендә череде, кара җиләкләр, мүк җиләкләре, бөрлегәннәр сабакларында калды. Шомырт агачлары ашалмаган кап-кара тәлгәшләреннән иелеп-иелеп утыра иде. Гөлҗимешләрне дару-фәләнгә дә җыймый башладылар. Кышларын алай-болай шул якларга барып чыксаң, миләшләрдәге, баланнардагы кыпкызыл җимешләргә карап, күплегеннән, өсләренә карлар явып узган агачларның шуның аркасындагы матурлыгыннан хәйраннар калып тора иде Зиннур. Күлләрдә төнбоеклар күбәеп, чәчәкләрнең төрлесе ишәйсә дә, аны күрүче, матурлыкларына Зиннур кебек хозурланучылар әллә ни табылмады. Казан кебек ерак калалардан анда-санда ял итәргә кайтып төшкән яшьләргә аның гүзәллеге күренми дә иде. Аларга шашлык булсын да шашлык янына сыра, шәраб-аракы табылсын. Гомер бакый су буенда яшәп тә, ярында ял итәсе урынга, коенып чыгуга ук өенә йөгергән, яңадан эшенә тотынган авыл халкы, урысы да, татары да алай да комлыклары киңәеп киткән Нократның үз як ярын онытмады. Монда хәзер көн дә казан асылды, самавыр куелды, учак ягылды, палаткалар корылды. Су буйлары пластик савытлар, башка төр нәҗес белән тулгач, ярга чүп-чар өелгәч, Зиннур ул ярларда ял итүдән дә үзенә бер ямь тапмады. Бакчасына умарта алып куеп, шулар белән маташа башлады.
Телләре ят, хатын-кызларга мөнәсәбәт үзгәрәк үзбәк арасында яшәүләрен өнәп бетермәгәнгәме, бар нәрсәләрен калдырып кайтып китәргә ризалыкны бик тиз биргәч, Каровинасын татар авылын яратыр, кешесе белән аралашып китәр дип уйлаган иде Зиннур. Татарлардан ул борын чөерде. Күңелең эзләсә, сәбәбе дә табылып тора. Әле беренче көнне, авылга кайтып, кибет турысына туктаган автобустан, әйберләрен күтәрә-өстери, туп-туры Маһисара апаларының иске йортына төшкәч, Зиннур булып Зиннур берара югалып калды. Чәйлим дисәң, өстәлен көйлисе, савыт-сабасын юасы, утырыйм дисәң, урындыгын кагасы дигәндәй... Эшнең кай башына тотынырга белми аптыраган Каровина, урамга чыгып, капка төбендәге утыргычларга утырды. Бераздан аның янына Зиннур да чыкты. Әле кайтып килгәндә күзенә күренмәгән болын буе манзарасына таң калып карап тора иде ул. Әтисенең әбисе гел шушында утырырга яраткан, имеш. Утыргыч аркасына терәлгән килеш кенә, урам башындагы ачыклыктан күренеп торган тауларга карап, һаман саен хыялланган. Их, шул тау башларына менсәм, бөтен дөнья шуннан уч төбендә кебек кенә күренер иде, ди икән. Зиннурның бу хакта хатынына да сөйләгәне бар. Ул әллә ни исе китеп тыңламады. Ничек күренсен инде шундый киң дөнья Бөртамак тауларының башыннан гына, диде. Менә аларның, бигрәк тә Каровинаның, биек Карпатларга менгәне, аннан чаңгыларда җилдәй сызгырып аска төшкәне бар! Ул җылы яктагы Алатауларга да өскә күтәрелер өчен, күтәрелгәч, текәлек белән аска карар өчен җәяүләп менмәде. Карлы тау башларына ярсып чапкан атлар кебек аска томырылыр өчен яисә тау елгаларында көймәдә, ташлар белән көрәшә-көрәшә аска агар өчен, тимерчыбыкларга асылган кабиналарда күтәрелде. Зиннур, үзе кебек, болын буйларын күзәткән Каровинасына карады. Ул бормаланып аккан Бөр, ярларындагы таллыклар турында бөтенләй башкача, үзенчә фикер йөртәдер. Диңгезләр күргән кешегә сумыни инде бу, Карпатларга менгәнгә таумыни инде бу, ә?! Бала-чагага ярый шунда! Әнә Гаррилары, Мишельләре рәхәтләнер кышын. Шул тауларның итәгендә җиләк тә күп була, ди. Кибет тулы ризык барында, нәрсәгә ул җиләк! Базардан алып ашый алганны, бил бөгеп җыяр заманнар узган. Каровина шулай дип уйлады. Алай да матур иде таулар. Зиннур өчен матур иде. Ул утыргыч кырына 
- Каровина янына чүмәште. 
- Иртәгә, шул якка чыгып, хозурланып кайтырбыз әле бер, яме! - дигән булды. Каровина дәшмәде. Үзләренә таба килгән күрше хатынына карап тора иде. Мәликә апалары, килеп җитәр-җитмәстән, чәйгә чакырды, якыннарын күргән кебек елмайды, аннан ике куллап күреште, үзе белән таныштырды, без сезнең белән ызан күршеләре - туган кебек яшисе, дигән булды. Каровина үзбәкләрнең яңакка яңак куеп, кочышып исәнләшүләрен дә яратмый иде, инде монысы ни дигән сүз тагын?! Җавапка ул да исемен әйткән булды, әмма Мәликә апасының кушучлап сузган кулын алмады, исе китмәгәндәй, гап-гади генә исәнләште:
- Драсьте! Күрше хатынның кулы һавада асылынып калган иде, аны тиз генә үзенең көрәк куллары белән Зиннур эләктерде: 
- Ни, исәнме, Мәликә апа! Менә кайттык әле. Бу юлы хатынны да иярттем. Бөтенләйгә. Габәширдә яшәргә исәбебез! 
- Әйбәт иткәнсез, нигезне буш тотканчы, - дип үсендерде Мәликә җиңгәчәләре. 
- Хатыныңның исемен ялгыш ишеттемме, әллә чынында да шулаймы? Кара син аны, Корова дип атаганнар. Безнең колакка гына ятышмыйдыр инде ул... Кайсы милләттән соң үзе? 
- Аның милләтен белмәссең. Полягы да, урысы да, хохолы да, молдованы да - барысы бергә буташкан, катышкан. 
- Алай икә-ә-ән, Корова икә-ә-ән, - дип сузды күрше хатыны. 
- Корова түгел, Мәликә апа, Каровина! Ну ни, патша кызы Королина кебегрәк инде, исемдә калдыра алмыйм дисәң. Әнә үзеңнең исемең дә патшабикә дигәнне аңлата бит. Бу да бераз шуның шикеллерәк яңгырый, мәгънәсен аңламыйм аңлавын. Мәликә апалары Зиннурның бу сүзләрен исенә дә алмады. Алай икән, гаҗәп икән, дип сөйләнгәләп, кире үз турыларына китеп барды. Ызан күршесе шул көнне үк Каровинаның төп дошманына әверелде, татарча аңламаса да, ире белән Мәликә апасының ни сөйләшкәнен ул якынча чамалаган иде. Мәликә, кайтуга, телефоннан бар күршеләренә шалтыратып чыкты: 
- Шәми төпчегенең малае Маһисара пуҗымына яшәргә дип кайткан, чат бабасының атасы инде менә. Сары Сәлине беләсез бит. Тач шул, тач шул! Сары Сәли Зиннуры дисәң дә үзенә ятышрак булыр, Шәми абзагыздан да, Сәрвәр түтиегездән дә берни юк анда! Авылга бер дә төс түгел бер чибәркәй белән кайткан. Исеме дисәң, исеме исем түгел. Корова диме? Әллә тагын, ялгыш ишетмәгән булсам! Шул көнне үк, әллә кайчан онытылган кебек, нәсел аты бик күпләрнең исенә төште. Шулай итеп, җылы якларда бөтенләй башка кушамат белән йөргән Зиннур монда Сары Сәли Зиннуры булды да куйды. Каровинага да исем табылды, аның чын исеме ачыклангач та, үзе ишетмәгәндә, Корова дип йөртә башладылар. Сыер кебек олы гәүдәле хатынга әлеге исем бик барса да, хатын-кызны ямьсез сүзләр белән кушаматлау гадәте юк иде Габәширдә, шул көннән башланды. Авыл бетеп барса да, мәктәптә эш бетмәгән иде. Каровина шунда физкультура укытучысы булып урнашты, җәй узып та, татарчага өйрәнә алмаган балаларын күрше урыс авылы мәктәбенә илтте. Ике авыл арасында язларын су таралып, юллар өзелә иде. Шуны сәбәп итеп, ул аларны Яңа Бөртамакта фатирга урнаштырды. Ичмасам, үзләре теләгәнчә урысча гына сөйләшерләр, татарны тыңлап башларын катырмаслар, дип уйлады. Теләсә дә укытты Каровина мәктәптә, теләмәсә дә. Ничек тә ашарга табарга кирәк иде.
Аяклары сызлый башлаган Зиннуры ныклап эшкә ябыша алмады. Аңа итек басу да, балта эшенә йөрү дә авырга килде. Тора-бара Зиннурга хәл керде, сызлаулары да бераз басылган кебек булды. Каровина шуны гына көтеп торган диярсең, бер тапкыр өстәл янында сүз арты сүз киткәч, әйдә, киттек бу авылдан, татарчаңны да өйрәнәсем килми, татарча да яшисем килми, дип елап ук җибәрде. Зиннур каршы да төшмәде, ризалык та бирмәде. Каровина аңа карап тормады, шул атнада ук мәктәбен ташлады да балалары янына, Яңа Бөртамакка күченде. Урыс мәктәбендә физкультура укыта башлады. Күңел бер утырмаса утырмый. Кафеларда гына ашаган, карлы тау башларында гына ял иткән, җәйләрен диңгез буйларына еш барган Каровинаның күңеле ярым җимерек урыс авылында да тынгы тапмады. Башта клубка чыккалап йөргән булды, аннан соң клубында да аралашырлык кеше тапмагач, кичләрен Зиннуры балалары янәшәсендә диванда телевизор гына карап уздыра башлады. Зиннурга авылда ошый иде. Колхоз рәисе итеп куймасалар да, сагыз исләре килеп торган нарат такталардан ясалган умарта кортлары янында ул үзен кечкенә генә булса да бер хуҗа итеп тоя. Балык тотудан да, туган-тумачага печән чабышудан да, өмәләргә барудан да ямь тапты Зиннур. Бер төнне урыс авылында кунса, икенче көнне Габәширенә кайта иде. Габәширне яратса да, бала чагында җәйләрен уздырган авылны ул кабат танымады. Уйнар өчен урыннар беткән, кышларын елга өсләреннән кар арчылып, кәшәкәлек ясалмый, инеш бозлары тишелеп, сулар чыгарылмый - уеннар өчен буа өсләре шомартылмый. Сабан туйларының да бер яме калмаган. Кич җитәрәк ике-өч көрәшченең мәйданда бил алышканын карыйлар да таралышалар. Атналар буе барган яулык җыюларның да кызыгы беткән. Көн эчендә берничә кеше, сөлге бәйләгән колга күтәреп, авылны әйләнәләр дә чыгалар. Аракы салып биргән җирдә биегән дә булалар, бирмәсәләр, озаклап тукталып та тормыйлар. Баштарак Зиннур, шуларны үзгәртермен дип, бишкуллап тотынган иде. Аның дәртләнүен башкалар аңламагач сүрелде, инде яулык җыюларга да йөрми башлады. Маһисара апасы, нәнәсен искә алганда, таулар һаман ерак, ди торган иде. Таулар гына түгел, башкасы да кеше күңеленнән, кеше күзеннән ерагая бара иде бугай... Күрше авылда яшәсә дә, әби-апасының йортын караган, төзекләндергән иде Зиннур. Ни Габәширдә, ни Бөртамакта яшәргә язмаган икән. Яңа төпләнгән урыннарында үз каралтыларын өлгертәсе булыр дип торганда гына, Каровинасы авыл җиреннән бөтенләйгә үк китте дә барды. Үзе генә китсә бер хәл, балаларын да иярткән, ире белән дә киңәшләшеп тормастан, Нократ Аланы шәһәрендәге бер мәктәпкә тагын да шул укытучы булып эшкә кергән. Зиннурның таулары тагын да ерагайды... Гаиләң кайда, син шундадыр инде ул. Иген чәчәр җир сорап та ала алмаган авылда яшәп калуның мәгънәсе болай да юк иде. Җирне урыс ягыннан үзенең үк аласы килмәде. Зиннур бүген ата-баба җирендә яшәмәсәк тә, акылга килгәч әйләнеп кайтырбыз әле дигән уй белән хатыны артыннан чыгып китте. Инде менә шул Зиннур, ахыр чиктә башка ир белән йөри башлаган хатыныннан аерылып, йортсыз-җирсез, күлмәк-ыштансыз калып, хәлен яхшыртырга дип, Мәскәүгә барып чыккан иде. Хәле яхшырса, яңадан татар кызына өйләнергә дә Габәширдә генә яшәп китәргә иде исәбе - язмаган икән.
Әле шифаханәгә ятар алдыннан, Интернет аша тумачие Әлфия апасының почтасына урысчалап кына хат язып салган иде Зиннур: "Ни хәлләрең бар, Әлфия апа? Эшләрең барамы? Мин менә хастаханәгә килеп эләктем. Ахыры ничек булып бетәр. Яхшыга язсын инде. Рәтләнсәм, кире Габәширгә китәм дә тормышны яңадан башлап карыйм. "Замин" да таркалырга тора, эше судта икән. Бәлки, ул булмагач, ничек тә, һич югы сатып, җир алып булмасмы?.. Шәһәр җирендә яшәргә барыбер җан тартмый. Инде дә мин кайта алмасам, әби-апа нигезен бетермә. Үзең булса да шунда урнаш. Өй шактый нык әле, синең гомереңә чыдарлык. Тагын бер кат карасаң, безнең балаларның балалары да тора ала әле анда..." Әлфия хатны укыды да әллә нишләп китте. Кыз вакытларында Габәширгә кайтканнарын, күрше балалары белән җиләкләргә, танцы-мансыларга йөргәнен уйлады, аяклары имгәнгән булса да, клуб җыештырып көн иткән Маһисара апасын исенә төшерде. Йөрәгенең бик әрнегән вакыты иде, аннан кулына каләм алып, күңелендә йөрткән истәлекләреннән чыгып, нәсел тарихын язарга утырды... Юкә башта ми сыек Болын буендагы дүртпочмаклы өйнең тәрәзәләрендә бу төндә гел яктылык уйнады - мич кырындагы кыстырмага чыра арты чыра куелды - лампаларга салырга кәрәчин беткән иде. Ашарга аннан да иртәрәк бетте. Хәлсезләнгән балаларның ике тәүлек мич башыннан төшкәннәре юк. Сәли балаларны кызганды: утынны да үзе алып керде, мичкә дә үзе кабызды, мәтрүшкәсен-бөтнеген-гөлҗимешен салып, плитәдә утырган чәйнектә урман чәен дә кайнаткан булды. Хуш исле кайнатма янына кабарга бернәрсә дә булмагач, балалар аның өчен генә сәндерәдән төшеп тормадылар булса кирәк, әтиләреннән әледәнәле су сорап кына эчтеләр. Малайларның ни төртешкәне, ни үртәшкәне ишетелми. Кайчан гына гөрләп торган умарта күче кебек йорт тынып, күңелсезләнеп калды. Ике атнадан язга таба китәсе. Шуңарчы ничек тә чыдарга кирәк иде. Әле ярый балаларның өсләре бөтен дә яткан урыннары җылы. Сәлигулланың утын ягы ярыйсы, бер дигән каен яркалары әллә ничә ел ягарлык. Кешеләрне күмер сорап та йөдәтәсе юк, запаска элек алып куелган шырпысы җитәрлек. Сәлигуллалар базында берничә капчык бәрәңге бар. Утыртырга дигән бәрәңгенең яртысын алар кышын ук ашап бетерделәр. Хатыны Хөршидә, балаларны ачтан үтереп булмый, бер бәрәңге урынына чирекне утыртсаң да үсә ул, дигәч ризалашты, әмма калганын ничек тә тотмаска үз-үзенә сүз бирде. Язгача исән калсалар, шул бәрәңге аларны киләсе кышны ризыклы итәчәк иде. Түр караватта - кабартылып җайланган түшәкләр өстендә 
- Хөршидә үлем белән көрәшә. Янында, сары кабыклы бишектә, әле дөньяга юньле-башлы авазын да салырга өлгермәгән төпчекләре ята. Ул инде елаудан туктаган. Тәпиләре, куллары белән чүпрәк-чапракларын тәмам чишеп бетергән. Шәфкать туташы, кызчыкның температурасы күтәрелсә, артык төрмәгез, дигән иде, Сәлигулла абзый шулай эшләде дә. Нарасыйны, бишеккә салып, аяк бавы белән генә тирбәтеп ятса да буласы иде. Әти кеше йоклап китүдән, яңадан уянмаудан курыкты. Болай сабый хакы дип йомылган керфекләреңне дә күтәрергә тырышасың. Таң атканда, инде соңгысы дип яндырылган чыра белән мичне кабызып җибәргәч, тагын урынына барып яткан иде, Хөршидәсе үз янына эндәште:
- Сәлием, калхузга гына барып кайт, булмаса. Балаларны күрә торып ачтан үтерәсеңмени, әниләре үлем түшәгендә ята дип, минем өчен бераз онмы, ашлыкмы сора. Эшче кешенең кадерле чагы җитеп килә, бирерләр, бирми калмаслар. Кантурга барырга аягы тартмаса да, Сәлигулла килеште. Кызын кияүләп кергән үзбәк калдырган сырманы өстеннән кушак белән буып, кәлүшле итеген киеп, алдан ук чанасын да алып, туп-туры кәнсәләргә китте. Рәиснең урынында чагы иде. Күзләре батып беткән, чанасын көчкә өстерәп, түбән очтан менеп килгән Сәлигулланы тәрәзәдән үк күреп алды ул. Лотфулла, эшнең нәрсәдә икәнлеген төшенсә дә, кочак җәеп каршыларга ашыкмады. Кулындагы тәмәкесен тәмләп суырып торганнан соң, башын кыңгырайтып, күзләрен кыса төшеп сорады: 
- Ни булды, Сәлигулла? 
- Ни булды дип... Менә үлеп яткан җирдән торып килдем әле. Хөршидәнең баладан рәтләнмәвен ишеткәнсеңдер... Ничек рәтләнсен... Авызына ничә көн бер тәгам капмагач... Балаларның мич башыннан төшәрлек тә хәлләре юк. Коткарсаң, син генә коткарасың, кордаш. 
- Хәзер барыбызда да шул хәл инде, - диде Лотфулла. 
- Берәвенә бирсәң, икенчесен ач үлем эләктерергә генә тора. Үзем дә ике баланы кабергә илтеп салган кеше... 
- Бар кешедә дә бертөсле дип... Сабый хакы бар. Шул сабыйны тапкан ана хакы... Аларны башкалар белән тиңләп булмый торгандыр. Үлгән нарасыйларыңның рухына дога булып барыр... 
- Әллә дога, әллә бәддога. Әйтәм ич, ярты халык ачлыктан шешенеп ята. Калхузны барыгыз да бай ындыры дип беләсез. Күпме арышың бар дип сораганга сәвитнеке белән йөз арба дип җавап бирсәң генә инде. Абзыйлар, байлар юк, бар да - сәвитнеке, әмма сәвитнеке минеке дигән сүз түгел, Сәлигулла! 
- Шулаен шулай да... 
- Сәлигулла, олылар әйткән тагын бер акыллы сүз бар. Кеше үрдәген ашаганда, үз казыңны ныклап тот. Кеше үрдәкләрен күбрәк ашамадың микән, Сәли туган?! Тапкан төрттерер вакыт, дип уйлады эченнән Сәли. Алай карасаң, калхуз байлыгы да шул ук кешедән талап җыйган хәрәм мал була түгелме?! Сәлигулла, бар ачуын төкерегенә җыеп, кантурның буялмаган идәненә лачкылдатып төкермәкче иде, ачлыктан корыша башлаган тамагына тамчы да төкерек килмәде. Икесе дә эндәшмичә генә тордылар. Лотфулла ни эшләргә белмәгәннән уйга батса, Сәлигулла аның йөрәгенә кадап әйткән сүзләреннән нәфрәтле иде. Бераздан ул суынды. Суынмый нишлисең, Лотфый сүзләрендә хаклык бар: кеше малына кызыгып, үзендә булганнан коры калган бер мәгънәсез булып чыкты ул. Сүзсез тору озакка китте. Кирегә атлавың яхшырак, эшем пешмәде, ахрысы, дип, Сәлигулла ишеккә таба борылган иде, Лотфулланың ягымлырак тавышын ишетеп тукталды: 
- Син алай да ашыкмале, кордаш. Сүзнең турысы туганыңа да ярамый аның. Җаныңа үтсен дип әйтүем түгел, җаныма үткәннән әйтүем. Без болай итик... уйлашыйк әле, булмаса... Кичәгенәк кәнсәләрнең беренче каты астында баз булганлык ачыкланды. Җир идәндә кеше күзенә чалынмаслык, беленмәслек яшерелгән. Сәвитнеке белән йөз арба арышыңнан берни дә ала алмассың, бай абзыеңның исәпкә алынмаган малын, кеше-кара сизгәнче, әллә юк кына итәргә инде?! 
- Лотфулла, әйткәнемне ничек кабул итәр дигән сыман, туп-туры ишек катында терәлеп каткан Сәлигуллага карады. Аның эндәшмәвен күргәч, тел төбен чишеп бетеримме-юкмы дигәндәй, тамагын кыргалап, әйтеләсе сүзне бераз көттереп торды. Аннан, беткән баш беткән, әйтсәм әйтим инде дигәндәй, тагын дәвам итте: 
- Кичә иртәнчәк бераз тирәнгә казып төшеп, идән җәйик мәллә дип, малайдан бер-ике көрәк балчыгын алдырткан идем, баз капкачына килеп юлыкмасынмы?!
Гарифҗан кешегә әйтмәгән, ишеген бикләгән дә шунда ук минем янга йөгергән. Кизүче дә, ул килгәч, кеше бар инде дип, өенә кайтып киткән икән, шунлыктан белештерми калган. Базны ачып, икәүләп төшеп карадык: түреннән ике кыршаулы мичкәгә шыплап тутырылган бодай килеп чыкмасынмы?! Малай әйтә, башта байның көмешкәсеме, башкасымы әллә дип торам, ди - шуның сыман киштәгә куелып бөкеләнгән. Селкетеп карауга ук аңлашылды - бал да, көмешкә дә түгел. Ачсак, чыннан да, учыңда тәгәрәп ятарлык сап-сары эре бөртекле ашлык. Сәлигулла ни дип әйтергә дә белмәде. Аның авызында сүз тора да торуын, әле Лотфулла ни тәкъдим итәр?.. Аның бит арбаңа җигел дә, шуны глубинкага илтеп кил дип әйтүе дә бар. Лотфулла, күрше бүлмәдәге хисапчы ишетмәсен дигәндәй, бармагын кысылган иреннәренә китерде, шуның аша гына сөйләвен дәвам итте: 
- Әле менә нишләтим, кемгә хәбәр итим дә кая куйыйм микән дип тора идем... Юктан бар булганны ишетсәләр... Нәрсәне генә яшерсәң дә, ничек тә бер тишелә... Үз сәвитеңнән яшерүе дә җиңел түгел... Сиңа биргәнне башкалар белеп алса, бу урында бер көн дә утыртмаслар... Чәчү ашлыгы да җитмәс кебек берчакта... 
- Халык бала тапкан анадан кызганмас, - диде Сәлигулла, йөрәксенеп. 
- Анысын син әйтәсең бит аның. Һәркемнең гомере бер генә... Үлем арты үлем килгән бер заманда... Булмаса, болай итик, төнгә кизүгә олы малаең белән сине куярмын. Аның үзен генә калдырып, бер ярты капчыгын өегезгә илтеп кайтырсың. Берүк, кеше сизәрлек булмасын! Ашлык табылганны халыкка шуннан соң гына җиткерербез. Гомер буе каты күңелле, каты куллы данын йөрткән Лотфулланың уйламаган бервакытта йомшаруы, хәтта җинаятькә баруы бер дә көтелмәгән хәл иде. Сәлигулла аптырады, ни дияргә дә белмәде, ныклап рәхмәт тә әйтә алмады, авыз эченнән генә мыгырданды. Чанасын мич артына яшереп калдырды да кире түбән очка төшеп китте. Ишек ябылганда, Лотфулла пышылдап диярлек өстәде: 
- Кара аны, кемгә дә әйтәсе булма, хатыныңны да киләсе хезмәт хакыннан амбарчыдан бурычка яздырдым дип алдарсың. Алай да аның да авызына йозак биклә. Лотфулланың юмартлануы бер дә юктан түгел иде. Ул бу авылга ерак Кизләүдән рәис итеп билгеләнде. Сәлигулланың хатыны Хөршидә дә, шул авылныкы булып, яшь чагында Лотфулла күз төшереп йөргән бер кыз иде. Рәис аның гыйбрәтле язмышында үзен дә гаепле санады, кыюлыгы җитеп, бай кулыннан тартып ала алмавына гомере буе эченнән битәрләнде. Башка берәүгә өйләнеп, гаиләсе ишәйгәч тә, яшьлек ярасы күңеленнән һич кенә дә китмәде, шарт-сәбәбе чыккан саен, йөрәген әчеттереп-әчеттереп ала иде.
Сәлигулла хатыны Хөршидә белән Лотфулла арасында ни дә булса булгандыр дип уйламады да, аларның бер-берсенә ихтирамлы мөнәсәбәтен элек-электән якташлыкларына кайтарып калдырды. Әле кардәш-ыру ук түгелләр микән дип тә фаразлый иде, тик бу хакта хатыныннан сорарга җае гына чыкмады. Сәлигулла кайтып кергәнне Хөршидә дүрт күз белән көтте. Аның бөтен өмете хәсрәт утларында яшәткән, күңел түреннән ничек тә чыгарып ата алмаган Лотфулласында иде. Башкалар каты күңелле дип санаса да, хатын белә: рәис - эчтән янучан, тышка чыгармаучан кеше. Авыр заманнарда илгә әнә шундый, бер карасаң йомшак та, икенче карасаң нык куллы да хуҗалар кирәк. Аның шундый булып күренүе яхшырак та, дип уйлады ул. Алай да... яшьлегендә йомшаклык күрсәтте Лотфулла. Артыграк йомшаклык күрсәтте... Хатын торырга дип ымсынып караган иде, хәлсезлектән урынына кире ишелеп төште. Бишектә яткан сабыйның бер дә еламавы аны тәмам гаҗизләтте. Сәлие бер-ике телем ипи тотып кайтса, аны имезлеккә салып каптырып, үзе үләргә дә ризалашкан иде Хөршидә. Бу хакта беренче хатынын да бала тапканда югалткан иренә әйтергә генә кыймады. Үлеп котылсаң, аякка басмаган, әлегә исән тугыз баланы ул тартасы лабаса... Сәлигулла, ике хатын алып, унбер бала атасы булса да, өчесен сугышта югалту хәсрәтен кичерсә дә, еш кына җиңел акыллылык күрсәтә иде. Хөршидәнең бу авылга килен булып төшүендә, яшәп калуында да аның холкы, яман гадәтләре сәбәпче булды. Бер караганда, ач үлемнең нәкъ менә алар ишегенә шакуына да Сәлигулла үзе гаепле. Кем кем, Сары Сәли гаебен таный торган кеше түгел! Алай да Хөршидә үлем түшәгенә егылгач, олыгаеп барган ир уйга калды. Инде бу хатынын да югалтса, тагын да яшьрәкне алса, анысы да бала арты бала тапса, аларны да үстерергә кирәк булачак иде аңа. Хатынкыз, бала үз бәхете белән туа ул, ди дә җил иссә дә авырга узарга гына тора, шул арада итәгенә салган бәбиен синең кулыңа китереп тә тоттыра. Сәлигулланы бала яратмый дип булмый. Ярату - бер нәрсә, кеше итү - икенче, ди Хөршидәсе, син әле үзең - олы сабый. Аның сүзләрендә хаклык бар. Кулына көч керсә дә, юкә миенә акыл утырмады Сәлинең: кайда нинди кызык бар дип ишетсә, шуны карарга йөгерде, кайда нинди яман гадәт чыкса, ул да эшләп карарга, тәмен татырга тиеш дип санады. Әле әтисе, догачы картка әйләнгән Сары Сәлимулла инде сиңа да бер утырырга, намазга басарга вакыт дигәч тә, кул гына селтәде. Дөрес, сәвит килгәч, намазның беркемгә кирәге калмады. Намаз укырга өлгермәвенә Сәли үкенмәсә дә, тәмәке пыскытуына, яшьтән карта сугуына үкенгән чаклары аз түгел. Хөршидәне алганда, Сәлигулла алга таба тормышы җиңеләер дип уйлый иде. Чыннан да, юкә башта сыек ми... Ул берне уйлый, тормыш, нәкъ уендагы кебек, алдыңа карталарның көтелмәгәнен чыгара да куя, чыгара да куя... Сәлигулла, үзен ни акыллы, ни башлы санаса да, мең уеннан җиңеп чыкса да, язмыш белән бил алышта һәрчак биреште. Әнә бит Хөршидәне дә баеннан аерылыр, үз баласы булгач, ике төрле янына өченчеләрен дә алып кайтмас дип фаразлаган иде, ялгышкан булып чыкты. Каенбабасы Гыйззәтулла Миңлекәй байдан туган малаен алып калганнан соң, инде болары чын-чынлап үзебезнеке генә була, яңадан аерыласым юк дигәндәй, көмәнгә узган һәр баласын таба торгач, Хөршидә дә алты үги янына яңадан биш җан иясен өстәде. Берләре үсә, китә торды, икенчеләре туа торды дигәндәй.
Әле дә мич башы тулы бала булса да, хатынның бу арада гаме аларда түгел, үзе кебек ач үлем белән тартышкан нарасыенда. Кул арбасыннан ник бер ым, кыштырдаган тавыш ишетелсен... Хөршидә инде ничәнче тәүлек йокылы-саташулы ята. Шул көннәр, төннәр эчендә бөтен узганын күздән кичергәндәй булды ул. Яшьлеген, абыстайда укып йөргәннәрен исенә төшерде, су буендагы уенлыкларда Ярулла белән очрашканнарын уйлады. Вәгъдә алышу көннәрен, шул вәгъдәнең чуар тавык астыннан җыеп бирелгән йомыркаларын, чигүле тәмәке янчыкларын, өрфия яулыкларны исенә төшерде. Аннан соңгы озакка аерылышуларны, көтүләрне, кабат очрашуларны, ераклардан алып кайткан хуш исле сабыннарны хәтерендә яңартып, күңелен ничә мәртәбә йомшартты, күз төпләрен ничәнче кат яшьләде. Хөршидә боларның берсен дә Сәлигуллага сиздерергә тырышмады, йокларга ятса да, саташып серне чишмәсәм иде дип, догасын укып битен сыпырды, уйга батканда, күзләремне күреп аптырамасын дип, аңа аркасын куярга күнекте. Хөршидә җиңел тормышлы йортта үсмәде, алай да үзенең дә, туганнарының да өсләре бөтен, тамаклары тук, торырга өйләре җитеш иде. Көзләрен ул башка кызлар белән уракка йөрде, язын сабанга чыкты, җәйләрен печәнгә төште. Ирләрдән ким эшләмәсәләр дә, әтиләре өйдә егетләр юклыктан һаман уфтана, җае чыкканда, гел шуны колакларына салырга тырыша иде. Хөршидәгә авылда күз төшерүче егетләр күп булса да, ул араларыннан хәлфә малае Лотфулланы үз итте. Киеме дә, сөйләшүе дә башкаларныкына охшамаган иде егетнең. Чибәрлеге, укымышлылыгы белән аерылып торган Лотфулла да эшкә уңган Хөршидәне бер күрүдә яратты. Ике арада хатлар да йөреп, уенлыкларда, эшләрдә очраштыргалый да торгач, алышу-барышу турында сүзләр дә сөйләнде, вәгъдәләр дә бирешелде. Лотфулла тагын бер көз-кышны мәдрәсәдә ятасы да кайтып башлы-күзле буласы иде... Яшьти кызлары белән көзге ындыр эшләренә бай ындырына чакыртылган Хөршидәнең язмышы бөтенләй уйламаган юлдан тәгәрәде дә китте. Иптәшләренең - келәттә мәш килгән, ә Хөршидәнең лапаста җир себереп йөргән чагы иде. Лапасның бакча ягындагы ишеге ачылып китте дә, аннан бай абзыйсы кайтып керде. Хөршидәнең байны икенче мәртәбә генә күрүе иде әле. Язын сабанга төшкәндә ашлык тутырырга дип килгән кызның уңганлыгына таң калып карап торган иде ул. Хөршидә ул чагында моны сизде, әмма колак очларына кадәр янып чыкса да сынатмаска салышты. Инде менә... әллә лапас эшен аңа юри калдырганнар иде?.. Бай, ишек янында тукталып карап торганнан соң, аны-моны эшләр дип уйламаган кызның себерке сабыннан килеп тотты. Тотты да, майлы күзләрен елтыратып, колак тирәсенә иелә төшеп: 
- Мин сиңа бүген үк яучылар җибәртәм, - дип пышылдады. Хөршидә ни әйтергә дә белмәде. Себеркесен ныклык белән тартып алды да, тагын да җилләбрәк, җир идәнне себерергә кереште. Миңлекәй бай Хөршидәгә матурлыгына ут йотып кына өйләнергә уйламаган иде, билгеле. Аның түрендә утырган олы хатынына да әле күз кызмаслык түгел, тик мулла кызының ни кулыннан эш килми, ни теленә чыдарлыгың юк. Кайчан кайтып керсә, чәй өстәле артында, гайбәт-мазар сөйләшеп, гел ахириләре белән вакыт уздыруда. Хөршидәгә өйләнсә, асрауларның берсен булса да җибәрер. Ахыр чиктә кызның яшьлеге, матурлыгы ир дәртен кузгатмаслыкмыни?!
Хөршидә җавап-мазар бирмәгәч, себеркесен тартып алып, эшен дәвам иткәч, Миңлекәй бераз югалыбрак та калды. Кыз исә, бай күз ялтыратуларына илтифат итмәвен күрер дә бу сөйләшүне үзе дә онытырга тырышыр, атасына сүз катып тормас дип уйлаган иде, алай булып чыкмады. Көзге эшләр бетүгә, Миңлекәй Гыйззәтулла картка Асылбикә карчыкны яучы итеп җибәрде. Мәһәргә бүләкләр ярыйсы гына вәгъдә ителде: Гыйззәтуллага яхшы кәләпүш-чапан да, хатыны Саниябануга мамык шәл, ефәк күлмәк тә, Хөршидәгә көмеш алка-беләзекләр дә бар иде бүләкләр исемлегендә. Гыйззәтулланы иң дә сөендергәне яучы карчыгыннан алда йортына атлап кергән башмак тана булды. Бай, монысы исәпкә керми дип, алдан ук җибәргән булса да, асылда, вәгъдәнең ныклыгын, үтәләчәген белдереп тора иде ул башмак. Шунысы яхшы: кызың калса да, кайтса да, кире кайтарасы мал түгел! Шулай итеп, әти-әни, Хөршидәнең ай-вайларына да карамыйча, Лотфулланы яратам дип такмазалавын да тыңламыйча, Миңлекәй байга бирергә дигән карарга килде дә сүзләрен кире алмады. Үзе кияүгә ябышып чыккан Саниябану хәленә керер дип уйлаган иде Хөршидә - ялгышты, инде затлы күлмәкләргә дә ия булгач, анысы чәриләп үк Миңлекәйне сөйли, Миңлекәйне мактый башлады. Ай буе Гыйззәтуллалар өендә байларча тормыш, байларча яшәү, байларга катышу, байлар рәтенә басу турында гына сөйләштеләр. Инде Миңлекәй дигән исем ятланып, гомер бакый алар белән керешкән бер кеше кебек тоела башлагач, Хөршидә дә тешен кысып ризалашты. Без күрәсен кем күрер дип, никахны да үз ягында укытырга ризалашкан байның җибәргән шөлдерле тарантасына - әти-әниләре янәшәсенә чыгып утырды. Гомеренә тарантаска түгел, яңа арбага да тиенмәгән Гыйззәтулла, үз уенча, чыннан да, кеше арасына керде 
- Кизләүнең иң зур баеның кодасы булып китте, тик бу тойгы озак бармады, туйлар үтеп, кыз балага узганчы ук, аның кода икәнлеге онытылды. Бай комсыз булса да, каладагы марҗаларга, кәртә уенына, борын йә тел асты тәмәкесе ише нәрсәләргә акчаны бер дә кызганмый иде. Ул бигрәк тә Мәкәрҗә ярминкәсен көтеп ала, шунда товарын да сатып, ярты акчасын да бетереп кайта иде. Хәер, кәрт уйныйм дисәң, Мәкәрҗә, Казан да кирәкми 
- Малмыж шәһәре турыдан егерме чакрым чамасы гына. Миңлекәй Китәк базарына чыгып китсә, шунда сугылмый калмады. Бу тирәдә байларның артык акчасы юк, Мәчкәрәсенең, Эсмәиленең дә җыен юньлерәк бае шунда китеп оялаган. Малмыжда Габәширләр дә юк түгел. Миңлекәй бигрәк тә шулар белән кәрт сугарга гадәтләнде. Габәшир - итекчеләр ягы. Ул як халкында акча күп. Анда кибет кенә дә ике-өч, анда мәхәллә дә берничә. Габәширнең байлары да килде-китте бай ише генә түгел - урыс алпавытларыннан көнләшеп, марилар белән ярышып, мал туплаган алар. Андыйларны кара бай диләр бу якта. Бу сүздә укымышсызлыкның бер катышы да юк, чын бай дигәнне аңлата ул. Урысчасын да яхшы беләләр, чирмешчәсен дә сукалый габәширлеләр. Сабантуйда да беренчелекне чит авылларга бирмиләр, авылга кылыч белән килгәнне түмәр белән куып җибәрәләр. Гаярь, батыр булганга, берүзләре урыс авыллары арасында яшәп кала алганнар да. Малмыжга Габәширдән килеп кәрт уйнаучыларның берсе нәкъ менә Сары Сәли иде. Шәп уйный егет. Аны Салавыч шомалары да, Бөрбаш шүлирләре дә утырта алмый: барысын күрә, тегеннән дә, моннан да этлекне көтеп кенә тора, иллә-мәгәр үзе чиста уйный.
Сәлинең хәтер ягы бер дигән - байда берничә ел читават булып торган ул. Әлеге дә баягы Сәли Миңлекәйнең соңгы баруында тәмам чишендерде. Инде өстендәге җиләннәре дә салынып, кәләпүшсез дә калгач, урыслар тәмам гололобый булдың, голозадый булганчы чыгып шыл моннан дисәләр дә китмәде - гарьләнде. Өен, кибетен үк вәгъдә итә алмый иде, әйдә, минем яшь хатынны уртага салабыз, дип ычкындырды. Миңлекәй кызлар белән йөреп яманаты да чыкмаган, марҗалар артыннан да чапмаган Сәлине ризалашыр дип һич кенә дә уйламаган иде - хатынсызлыгына ияләшеп килгән иргә бу кызык тоелды, байның әлеге сүзенә тәмам ябышты. Егет сүзе бер була дип төрткәли-үртәли торгач, әле яңарак кына сүзен шаяруга борып маташкан Миңлекәй килеште, эченнән ялгышлык җибәргәнен аңласа да, тышыннан сер бирмәде: 
- Ә нигә уйнамаска?! Минем бөтен байлыгыма тора Хөршидәм! Үзе чибәр, үзе уңган, кулында ут уйната! Ә син менә шуның каршысына миннән откан бар акчаны кире куй! - дип, инде Сәли алдында яткан түбәтәен алды да уен өстәленә китереп бәрде. Уеннан уймак чыкты. Хөршидә кадәр Хөршидәне Ходай Тәгалә кызганыр, кәртә уенында оттырмас, дип уйлаган иде Миңлекәй, алай булып чыкмады, шайтан уеннарына аның тыгыласы килмәвенә бер дә аптырыйсы юк. Сәлинең баладан хатыны үлгән чак иде. Кызлар белән йөрмәве шуны онытмаудан да, бала-чага мәшәкатеннән арынмаудан да иде. Әбисе, атаң юкәче булмаса да, бала чагында берәр әшәкелек өстендә тотылгач, юкә баш синдә, улым, дип орыша иде үзен. Хак булып чыкты: өендә күзенә карап торган өч бала хакын да уйламыйча, хатыны үлгәч тә, кәрт сугуын дәвам итте, башка яман гадәтләрен дә ташламады. Сәлинең ялгыз яшәвенең төрле сәбәпләре бар иде. Бердән, өйләнә нитә калса, авылдашлары күзен дә ачырмаслар, хатыны үлгәнне дә көтмәгән, алдан ук бичәне әзерләп куйган бу диячәкләр. Алай да булмасын ди. Ир кеше гомер бакый ялгыз тора алмый лабаса! Чынында күп бала өстенә беркем дә килмәс дип уйлый иде ул. Уеннан уймак чыкты дигәннән, Сәли Хөршидәне отам дип үзе дә уйламаган иде, бер шаярырлар да бетәр кебек башланган бәхәснең ахыры һичкем дә көтмәгәнчәрәк тәмамланды. Хөршидәнең язмышы өстәл өстенә өелгән акчалар, билбаулар, түбәтәйләр өстенә ыргытылды. Ыргытылды да шул өем белән бергә Сары Сәлинең кулына килеп эләкте. Оту-оттыру бер нәрсә, аны хатынга җиткерәсе бар бит әле. Сары Сәли белән бергәләп эчкән мари көмешкәсе дә Хөршидә янында телен чиштерә алмады аның. Бай бик озак әйтә алмыйча йөргәч, бу хәлләр онытыла да башлады кебек. Миңлекәй үзе дә бераз уңайга үзгәрде, Хөршидәсенә чырайның ачыгын күрсәтте, киемнең затлырагын кидерә башлады, кул арасына керер дип, яшьрәк асрау да алып, җиңгәсенә булышчы итеп, аш-су бүлмәсенә куйдырды. Миңлекәйнең кинәттән үзгәреп китүен, олы хатынына да ягымлырак, балаларына да йомшаграк булуын һәркем үзенчә аңлады, үзенчә гөманлады. Бай яхшырды, карта уйнаудан да туктады дип, бурычны сызып атмыйлар икән. Инде тынычланып калгач кына, көннәрнең берендә Кизләүгә Сәлидән атлар килеп төшмәсенме?! Капка алкаларына үз сбруйлары белән бизәлгән ат килеп бәйләнгәч, түр тәрәзә буенда басып торган Миңлекәйнең хәле киткәндәй, йөрәге туктап калгандай булды. Капканы алка белән кагучыга да, ишегалдына узып, тәрәзәгә камчы сабы белән төртүчегә дә игътибар бирмәде ул - терәлде дә катты. Йортка кешеләрне хатыны Хөршидә дәште, аннан ире Миңлекәйне дә, ишетми калды, ахрысы, дип, асрау кыз көйли башлаган аш өстәле янына чакырды.
Ат Сәлинеке булса да, җигүчесе ул түгел иде. Ул әле соңрак, сүзләр сөйләнеп, бәхәсләр чишелеп беткәч, Хөршидәнең яңа хуҗасы шикелле генә түгел, бу йортның да башлыгы сыман, аякларын зур атлап, өйгә килеп керде. Үзенең кәрткә башка берәүгә отылганын ишеткәч, хатын иренә чәриләп ябышкан, чәчен йолкып еларга тотынган иде, елтыр күзле, тамак төбенә җыерылган муенлы карт бай янында, яше барса да, егетләр күк төз гәүдәле калган Сәлигулланы күргәч, көтмәгәненчә тынычланды. Хатынының сабырсызлыгыннан, үзенә каршы сүз әйтергә батырчылык итүеннән кинәт ачуы кузгалган Миңлекәй исә бу вакытка өч мәртәбә талак дип кычкырып җибәргән иде. Шуның белән эш бетте. Китсә китә, китмәсә, ул инде барыбер бай абзасыныкы да түгел. Хатын үзе дә, Миңлекәй дә шулай уйлады. Яңадан Хөршидә белән торыйм дисәң дә, никах яңартасы, ә моның өчен талакланган хатыны белән башка берәүнең торып алуы кирәк. Сүзләр артык иде. Нәүмизләнеп калган Хөршидә, мин дә бит адәм баласы дигәндәй, Гыйззәтулла йортына кайтып китүдән башка юл юклыгын уйлап, ишек каты элгечендәге казакиенә, шәльяулыгына үрелде. Ашыкмыйча гына киенде, төенчекләрен төйни башлады. Савыт-саба алгалап, шкафтан муенса-бауларын җыйгалап йөргән Хөршидәне Миңлекәй, батырлыгы җитеп, терсәгеннән эләктерде: 
- Синең ни уйлаганың билгесез миңа, кызый, алай да атаң йортына дип каударланма! Гыйззәтулла картка элек кирәгең булмаганны бүген булыр дисеңме?.. Башта яхшылап уйлап бетер. Мин синең каршыңда да, балабыз каршында да гаепле, әмма эш узган, берни хәл итәрлегем юк... Киңәшемне булса да бирим: кайтма анда! Ни хәлдә дә! Сиңа миндә атаң йортыннан яманрак булгандыр дип уйламыйм, тамагың тук, өстең бөтен генә түгел, киемнәрең затлы, аралашканың кеше исәбеннән иде. Рәнҗеп китмә! Яратып алдым, нәфрәт белән караганыңны күрсәм дә яратып тордым! Бу сүзләр урынлы булдымы-юкмы, Миңлекәй үзе дә белмәде. Кәрт уенында отышка ыргыткансың икән, монда ярату турында сөйләү бер ахмаклык кебек күренергә тиеш иде. Ул алдамады, ялкау карт хатын өстенә алып кайткан уңган яшь Хөршидәне, чыннан да, яратты. Шунысы бар: мулла кызыннан да өстен куя алмады - ул бабасы ягыннан терәге нык, таянырлыгы бар иде. Хөршидә боларны белде, барысын да күреп, аңлап яшәде. Чыннан да, Гыйззәтулла йортында кирәксезгә туган бер кыз кебек көн итсә, эшле Миңлекәй йортында аның кадере дә, бәһасе дә югарырак. Байның карт хатыннан туган балалары да аны чит итмәде, үзенеке дә кыерсытылмады. Хөршидә, юлымнан кит дигән сыман, терсәген тартып алып, ачулы итеп Миңлекәйнең касыгына төртсә дә, уйламый түгел иде, уйлады, ахырда башына элгән шәльяулыгын сыпырып төшереп кулына алды да мич буена терәп куелган аркалы урындыкка килеп утырды. Хөршидә үзе кырыкмаса-кырык акшарлаган мичләрне, ялтыратып юган тәрәзә пыялаларын, көлләп-комлап чистарткан самавырларны, кытай ташаяклары белән тулы шкафларны күз алдыннан кичерде. Болар барысы да үз, инде аныкы да булып киткән иде, әмма алда ни көтәчәген беркем дә белми. Бер сынык икмәккә аптырап утыруың да, балдамайда йөзүең дә бар. Бер имансыздан икенче имансызга китеп барыргамы, әллә каты күңелле, комсызлыгы, байлыкка кызыгуы аркасында кызларын теләгән кешеләренә дә бирмичә, шуның өчен җан газабы да кичермичә яшәп яткан атасы йортына кайтып егылыргамы? Моның кайсы да аның өчен яхшы буласы түгел шикелле.
Шулчак моңа кадәр Хөршидәгә сүз катмаган, болай да артыгын сөйләшмәгән Сәли телгә килде: 
- Кем... Ни, Хөршидә... Чынлап та, уйлап бетер. Мин сүземдә торып килдем, әмма, кызгансам, кире дә китәрмен. Бай абзаң өеннән куып чыгаргач, синең кемгә кирәгең калыр?! Өемдә әнисез калган өч бала сине көтеп утыра. Өчесе инде күзле-башлы. Балаларга якты чырай күрсәтсәң, үзең дә ким-хур булмассың, яннарыңа синең малай да сыяр. Шушы сүз Хөршидәне айнытты, уйларын бер рәткә салды. Ул Сары Сәли исемле яңа хуҗасына - ишек катында басып торган, кияүләп йөрүчеләрчә яхшыдан киенгән адәмгә ияреп китәргә, язмышына буйсынырга карар кылды. Моңа кадәр бер күреп тә карамаган ятимнәр аның күңелен әллә нишләтеп җибәрде, чөнки ул үзе дә моннан соң типкегә калачак малаен уйлый иде. Сары Сәли: 
- Никахны үзебездә, өйгә мулла чакыртып, карендәшләребездән ике-өч кеше белән генә укытырбыз, - дип өстәде. 
- Син шуңа ризадыр бит? Хөршидә җавап бирмәде. Аннан, инде баласын киендерергә дә тарантаска чыгып утырырга ниятләп, түргә керә башлаган иде, каршысына Миңлекәй килеп басты. Ул бу юлы, тагын да йомшаграк итеп, бар әле, башта үзең урнаш, Касыймны сиңа җибәрү кайчан да соң түгел, диде. Шулай дисә дә, бай бу юлы сүзендә тормады, баланы Хөршидәнең әтисе Гыйззәтулла йортына җибәрде. Гомер буе малай дип аңгырайган бабага шул гына кирәк тә иде. Инде кызлар кайсы кая таралган, үзе дә картаеп килә, йорт тирәсендә маташырга авыр булмаса да, кырга чыгулары бер дә җиңел түгел иде. Ул оныгын бишкуллап каршы алды. Касыймны Саниябану да, Гыйззәтулла да өрмәгән җиргә утыртмадылар, үз балалары кебек тәрбия итеп, бергәләп яшәп тә киттеләр. Хөршидә, кәртәгә отылганын белгәч, Сәлигә баруга каршы торырга, атасы йортына кире кайтырга дип уйлаган сыман булса да, чынлыкта нәкъ менә шуннан бик курка, эчендә үзен көчләп сакаллары агара башлаган картка биргәне өчен, әтисе Гыйззәтуллага гына түгел, аның ягына баскан әнисе Саниябануга да бик үпкәле иде. Вакытлар узгач, Касыймны сагынуы да бераз басылгач, бай адәмнәргә өч кыз биреп шактый гына хәлләнгән бабасында малайга кырын караш булмас, үги атадан кыерсытылганчы, үз бабасының каты кулыннан кыйналуы да яхшырак, дип уйлады да бәбкәен туган йортыннан барып алып тормады. Бу вакытка хәрәм уеннар уйнап тормышын көйләгән Сары Сәли йортында Хөршидәгә бай өеннән начаррак булмады - шул ук эш, шул ук аш иде. Инде үги балаларның олылары үзен "апа" дип йөртсә дә, кече кыз "әни" дип эндәшергә күнекте. Олы кыз өй эшендә булышса, малай абзар тирәсен, малларны карашты.
Сәлинең үзен дә начар дип булмый иде - ормаган-сукмаган, әшәке сүз әйтмәгән, акчасын тапкан ир начар була димени?! Авыл җирендә ирнең ниндие дә терәк инде ул, тормышның тоткасы. Хөршидә шулай дип санады, авыл халкы, бигрәк тә күршеләр, туган-тумача Сәлинең дә, ятимнәрнең дә бәхете бар икән дип куанды. Хөршидә күршеләрнең ашыннан калдырылмады, туганнарының мәҗлесләрендә урыны түрдән булды. Сәли тәмле телле, юмарт холыклы булса да, кул көче белән, аркасыннан тир агызып көн итәргә өйрәнмәгән иде. Элек тә бар авыр эшне беренче хатыныннан туган олы балалары эшләде, Хөршидә килгәч тә шулай булды - инде уртанчылары кул арасына керә башлаган иде. Алай да яшь хатын яшь хатын инде - аларның кулларына да бераз җиңеллек килде. Аш-сулар тәмләнгәч, өйләр ямьләнгәч, чөкердәшеп яшисе дә яшисе генә иде дә бит, елларның берендә Сәлинең мөселман кешесенә тыелган уеннарда хәлләре хөртиләнеп китте. Отыш арты отышка ияләнгән, шуны гына яшәүнең төп чыганагы дип санаган ир һичнәрсә аңламады. Гомер бакый хәрәмләшүне бар дип тә белмәгән Сәлине, берләшеп, хәрәм белән тәмам чишендерделәр... Кешеләр арасында сүз китте. Имеш, Миңлекәй бай рәнҗегән, хатынын бик яраткан булган икән, имеш, уенчылар күрәзәче-сихерчегә барган да отышны көйләгән икән. Имеш, кеше үрдәген ашаган Сәлигә дә үз казын бирергә чират җиткән... Ни сөйләсәләр дә, Сәлигулланың исе китмәде, әмма ләкин гомер бакый тупланган байлыкның җил кебек сызгырып йорттан шуа баруы йөрәген ашапмы-ашый иде. Оттырган саен, яңадан күтәрелергә, барысын кире кайтарырга өметләнгән Сәли, соңгы тапкыр калага баргач, ахыргы эре малны - мүкләк сыерларын да югалтты. Шул кичне таныш мари картына кереп, бурычка дип сорап, лыкынганчы эчеп, яшьләрен җиңенә сөртеп, селәгәй агызып утырды. Ир барыбер өенә кайтырга кирәклеген белә, әмма хатыны белән балалары күзенә ничек күренергә икәнлеген генә белми иде. Гомер бакый бер стаканнан исергән Сәли, теләсә дә, бу көнне исермәде, ахырда, беткән баш беткән дип, апаек акыл белән өенә кайтып китте. Сәлинең сыер оттырганлыгы, үзе кайтканчы ук, базарчылар аркылы килеп ирешкән иде инде. Берәү булса, өй тулы бала үстергән атаның сыер кадәр сыер оттыруына ышанмас иде, Хөршидә ышанды. Ышанмаска, үзе дә шул сыер урынында булган - кәрт өстәленең уртасына куелып, никахлы иреннән башка берәү йортына киткән иде... Сәли, капкадан керүгә үк, каршысына бала күтәреп чыккан Хөршидәгә ныклап әйтте: 
- Сыерны сорап килерләр, эндәшмәссең, илдә чыпчык үлми, үлмәбез әле. Хөршидә иренең сүзен тыңлады. Сыерны абзардан үзе үк чыгарып, арканын килүчеләрнең кулына тоттырмаса да эндәшмәде, алар киткәнче, шунда гына торыйм дип, бәрәңге бакчасына чыкты да, инеш буйларына карап, туйганчы елады. Кычкырып еламады, аның никадәр әрнегәнен дерелдәгән җилкәләреннән, мөлдерәп аккан яшьләреннән аңларга булыр иде. Илгә революция сөреме таралганда, Сәли бер яктан да торып катнашмады, иллә-мәгәр гражданнар сугышында өч баласын югалтты. Сыер югалту бу балаларны югалту янында чүп иде. Яңа карыныннан өзелеп төшкән сабыен калдырып, салкын кабергә кереп яткан Зөлкагъдәсен югалту янында сыер югалту шулай ук бернигә тормый икән. Ярый әле, баланы, яшь тәне сөт имеп ныгысын дип, үзе дә ир бала алып кайткан сеңлесе йортына илттеләр. Яшь тулганда, Хөршидә килгәч, имидән аерып, кире Сәли йортына алып кайттылар. Хөршидә күтәреп чыккан ташбаш әнә шул иде.
Хөршидә соңгы баласыннан өзлеккән елны, Сәлинең олы кызы Кәримәгә егерме ике яшь иде. Аны алдагы елны Харәзем якларыннан килгән бер үзбәккә хатынлыкка алып киттеләр. Бирсә дә бирде ризалыкны Сәли, бирмәсә дә бирде. Ашарыбызга таманча, мин каршы түгел, кызым, инде син үзең кара, диде. Кәримә ачлы-туклы гомер итүдән тәмам туйган иде, теләсә дә барды, теләмәсә дә дигәндәй. Көтмәгәндә-уйламаганда, тагын да шул кыз сайларга килгән үзбәкләргә ияреп, ул атасы йортына кайтып төште. Авыртмаган башка тимер таяк, күп авызлы йортка артык кашык иде Кәримә. Ул моны тиз аңлады. Алып кайткан күчтәнәчләре бетүгә, әтисенә анда иренең башка хатыны барлыгын да әйтеп тормады, шул ук үзбәкләргә ияреп китеп тә барды. Тормышы авыр булса да, тамагы тук иде шул кояшы тән кисеп җылыткан, җан яндырган чит якларда. Хөршидә, үлем түшәгендә ятканда, Кәримәне дә уйлады, үзен аның урынына куеп карады, язмышларын бер тапты... Ярдәм итә алмаса да, ул аны да эченнән кызгана, аның өчен дә үз баласы кебек өзгәләнә иде. Сыер дигәннән, сыерны оттырудан артык зыян күрделәр дип тә булмый, башта тормышлары бик таралмаган иде, соңрак кешеләрнең бар булган малын барыбер колхозга җыеп бетерделәр. Сары Сәли, юкә башымда сыек ми, дип сөйләнергә яратса да, уй-гамьдә яши торганнардан иде. Колхозына да беренчеләрдән керде, хатынын да шуңа мәҗбүр итте. Ул күмәк эшләрдә артык бил бөкмәде, күбрәк оештырып, кеше өйрәтеп йөрүне хуп күрде, әмма дә ләкин Хөршидә хезмәтнең ниндиендә дә иң алдынгылардан иде. Хөршидәнең сәламәтлеген шул колхоз дигәннәре бетерде дә бугай инде. Бала арты бала табып кына торган хатынны беркем дә эштән азат итәргә теләмәде. Соңгысын тапканнан соң, өч көнлек баласын калдырып кырга китсә дә, хәлсезлектән кишәрлеген артка калып бетергәч, ташбака рәсеме төшкән флаг күтәреп кайтты ул. Хөршидә флагны тоттырган бригадирга да, ташбакалы әләмне күтәреп кайтуын көлеп күзәткән авылдашларына да рәнҗеде. Гарьләнүеннән, күңел төшенкелегеннән тагын да ныграк авырый башлады, сулды, сүрелде. Син еллар буе калхуз-калхуз дип тырышасың, гел алдынгылар рәтендә барасың, иркенләп тотарлык ашлыгын да ала алмыйсың, үз тормышыңны да көйләргә җаең юк, ихатаң аннан ишелә, моннан... Инде бер тапкыр гына сабанда-уракта артка каласың, калган барлык көннәрең дә онытыла икән, дип уйлады ул. Тик яткан кешенең башка эше юк - ул үз тормышын, бер тәртипкә салгандай, яңадан кичереп ята икән. Хөршидә дә шулай эшләде. Анысын бер якка куеп карады, монысын... Ачык чырай күрсәтмәделәр, ризыгымны ашасалар да, юлга бер уч чикләвек тә тыга алмадылар дип үпкәләп китеп барган Кәримә каршысында да үзен гаепле саный иде Хөршидә. Үгилегеннән күргәндер инде, үз кызым булса да, бер хәл эшли алмассың дип өзгәләнде. Ана күңеле, имезеп үстермәсә дә, шул китүдән соң Кәримәнең яңадан әйләнеп кайтмаслыгын сизенә иде. Сәлинең кәнсәләргә Лотфулла янына киткәч тә, төнен ашлык алып кайтканын көткәндә дә Хөршидә тормышындагы һәр эреле-ваклы вакыйганы кат-кат күз алдыннан кичерде. Башка берчак булса, ул тагын яшьләргә батар иде, әмма инде әллә яше кипкән, әллә еларлык та хәле юк.
Ашлык кайтып, төелеп, онга әйләндерелеп, суга болгатылып эчкәндә дә Хөршидә исән калу сөенеченнән еламады, чөнки сөтсез күкрәкне имгән бишектәге баласы инде тынсыз иде. Сары Сәли, ләхет алганда да, баланы кабергә төшергәндә дә, күзеннән яшь чыгармады. Ул эченнән, ичмасам, балаларның калганнары исән, әнкәләре исән, алга таба ничек тә чыдарбыз, дип, бераз үз-үзен тынычландырырга тырышты. Зират буйлап юкәләр үсә иде. Гомер буе үзен юкә баш дип тиргәгән, моның өчен нигәдер күлгә юкә салган атасының бабасына кадәр гаепле иткән Сары Сәли шуларның берсеннән тишелгән яшь үсентене казып алып, кабер өстенә утыртып китте. Әле аның туфрагы иңәчәген, аны рәткә китерәсе барлыгын, аннан гына чардуган куясы икәнлеген белсә дә, нигәдер шулай эшләде. Аныңча, икенче килгәнче, язлар чын-чынлап җитеп, шул үсенте тамыр җибәрер дә күңеленә бер нур өстәр шикелле иде. Пешкән алмага кизәнсәң Хөршидәләрнең Сәли белән яшәгән өйләре авылга болын буеннан кергәндә - икенче. Ул инде картайды. Кичләрен капка төбенә чыгып, утыргычтан гына урамны, болын буйларын күзәтә. Кәефе килгәндә, таягына таянып, буа тирәсендә йөреп кайта, чирәмлеккә төшерелгән бәбкәләрне ашата. Капка төбенә кайтарылган комда уйнаган оныкларына сөенеп утыра. Шул утыргычта әтисе Гыйззәтулланы, Миңлекәй байны, ире Сәлине уйлый. Бу ел уртанчы улы Шәмигулла шушы ук урамның урта тирәсендә, тыкрык буенда өй җиткерде. Бу йортны сатасылар, тиздән шунда күченәселәр. Хәер, Хөршидә үзе дә ире белән гомер уздырган нигездә инде күптән яшәми. Ул кияүгә чыкмый калган Маһи исемле кызы белән урамның шушы ягында, югарырак салынган икенче бер хуҗалыкта көн итә. Маһи клуб җыештырырга киткәндә, элек яшәгән өй турына төшеп утырырга ярата. Монда болынга якын. Су һавасы. Яшеллек күзеңне рәхәтләндерә. Моннан офык, таулар күренә. Каршы яктагы таучыкларга гомер буе менәргә хыялланды Хөршидә. Шуңа да вакыт таба алмады. Хәзер яшьрәкләр шул якка җиләк җыярга йөри. Иллә-мәгәр күп диләр, чиләкләп күтәреп ташучылар да, җыйганнарын мотоцикл, йә булмаса, трактор арбаларына тутырып алып кайтучылары да бар. Хөршидә алдына да, җиләк пешкән чакта, чынаяк тәлинкәләренә салып, учы белән җиләк куялар. Бер-икене авыз итә дә кире этәрә. Әллә ни көтеп алса да, аннан артыгын каба алмый. Ул туып үскән Кизләүдә мондагы җиләклекләр юк иде. Бу якларга карап аккан Бөргә кушылган инеш суларында бала-чага да коенмый иде. Буасын да буалар иде югыйсә. Кеше күңеле зур сулар көтәдер шул ул, үзе күрмәгәнгә сусыйдыр. Габәширлеләр дә, Хөршидә өчен йөзеп чыкмаслык күренгән Бөре суларында гына коенуны әллә нигә санамыйча, ял итәргә Нократ ярларына йөри. Анда инде җиләкләр тагын да күбрәк, диләр. Ярларның буеннан-буена җиләклек, имеш. Хөршидәнең Нократ буйларында да йөргәне юк. Сәгать алтыны белдертеп, каты итеп кычкырткач, Иске Бөртамакның пристаненнан кузгалып киткән пароходларга да утырганы юк аның. Бар күргәне-белгәне Кизләү белән Габәшир. Алай дисәң, бер киткән Кизләвенә дә әти-әнисен күмәргә менгәне, ире Сәли белән берничә мәртәбә Сабантуйга барганнары гына бар. Анда да элекке үпкәләр онытылгач, Касыйм күзгә күренә башлагач кына.
Үзе үсмәгән, кешеләрен белмәгән Габәширне Касыйм да якын итмәде. Кизләвендә, бабасы йортында яшәп калды. Алай да кышларын изелдән печән ташыганда, агач тарттырганда, бер кермәсә, бер керә. Күчтәнәчен, чәен-шикәрен калдыра, хәлен белешә-сораша. Шикәр дигәннән, Хөршидә карчык кесә төбендә шикәрне һаман да йөртә. Ачлык еллары гадәтеме, балалар күрсә, нигә дә булса өметләнәләрдер дип санап, шул шикәрне тешләп, бүлеп булса да тоттыра үзләренә. Балаларның капканнары күренми, рәхмәт әйтәләр дә кесәләренә салып куялар. Бозылды балалар, бозылды. Элек булсамы?.. Шикәр күрсәләрме? Ипигә тиенмәгән бер чакта. Кызы Маһиның, әни, кибеттән кәнфит-перәнник өзелми бит, синең кесә төбеңдә әвәләнгән шикәрең кемгә кирәк, дип ничәмә-ничә әйткәне бар. Әйткәндә аңлаган кебек була да оныта, урамга чыга башладымы, шкаф эчендәге көмеш савытка салынып куелган шикәрне үрелеп алмый калмый. Хәтер менә һәркемдә дә кыска икән. Ачлык тырнагыннан көчкә саклап алып калган балалары да, сөйләшә китсәң, инде ул көннәрне юньләп хәтерләми. Әйтерсең тамаклары тук, өсләре һәрвакыт бөтен генә булган. И-и, аларның яманны хәтерләмәүләре яхшырактыр да әле ул. Нигә узган көннәр белән генә яшәргә?! Нигә әле яңа планнар кормаска, хыялланмаска?! Әйе, каршы яктагы таучыкларга менәргә гомер буе хыялланды Хөршидә. Анда менсә, бөтен дөнья уч төбендә кебек күренер иде. Оныклары да шулай ди. Тарым тауларыннан ук карасаң, синең Кизләвең дә күренәдер әле ул, әби, дигән булалар. Нишләп күренсен?! Кизләү еракта. Хөршидәнең яшьлеген, ул печән чапкан болыннарны таулар да күрсәтми. Инде ишелеп, җимерелеп ташлаган Миңлекәй бай ындырлары да юк анда. Ташпулатларының да эзе юк, кибете генә бер якка чалышаеп, янтаеп утыра бирә. Алай да шул тауларга менәрсең дә барысын күз алдыннан тагын бер кат кичерерсең шикелле. Хөршидә, тауларга менмәсә дә, узганын бик яхшы хәтеренә китерә. Әле кайчан гына яшь түктергән яшьлектән дә матурлыклар таба. Абыстайга йөргән чакларын, Сабантуйга яулык җыйган көннәрне уйлый. Килен тастымалларын, ашъяулыкларны суккан, чиккән вакытларын исенә төшерә. Элеккесенә карап үкенми, бүгенгесенә карап шөкер итә. Үзен көчләп кияүгә биргән әтисе Гыйззәтулла белән әнисе Саниябануны догасыннан бер дә калдырмый Хөршидә. Зират буена утырып, белгәннәрен укыганда, ташлап бәхетсез иткән Лотфулласын да искә ала. Каберләре Сәлиенеке белән янәшә, диләр. Хөршидә моны ишетеп кенә белә. Аның зират эченә кергәне юк. Габәширдә дин көчле. Монда хатын-кыз зиратка йөрми, монда ташка рәсем уймыйлар. Кәримә, Харәземнән кайтып, әнисе каберлеген күреп килгәч, карарга рәсеме дә юк икән дип көрсенгән иде. Шулаен шулай ул, рәсем белән нишлисең?! Кешенең сурәтен күңелеңдә саклавың яхшы. Аның синнән соңгыларга кирәге дә калмый торгандыр. Әти-әнисе каберенә барып та, әбибабасыныкыларны бар дип тә белмәгәннәр юкмыни?! Сәлигулланың Зөлкагъдәдән туган кечесенең кайда китеп югалуы да билгесез. Рәсемнәре дә бар барын. Ул рәсемнәрне көн дә карап утырасыңмыни?! Зират ташына да атна саен килеп баш ормыйсың. Күңелдә булсын ул, күңелдә булсын якын кешеләрнең җанга якын сурәте.
Хөршидә доганы каберлек кырындагы утыргычларда кыла. Күрше карт бервакыт, инде син олы, яшь хатын-кыз түгел, эчкә узсаң да була, дигән иде диюен, алай да батырчылык итмәде. Каберлекләр янына килеп кычкырып елаудан курыкты, сыкрап дога кылудан шикләнде. Зиратка кермәсә дә, шаулап утырган агач тавышларында, киңәйтелгән зиратны тагын чорнап алган сары чәчәкле юкәләр шыбырдавында ул Сәлинең дә, Лотфулланың да, Миңлекәй байның да тавышларын ишеткәндәй була. Алар белән сөйләшеп тә утырган шикелле итенә. Бигрәк тә балаларын ач үлемнән тартып алган Лотфуллага рәхмәтләрнең зурысын укый. Лотфулла дигәннән, онытылмаса онытылмый икән яшьлек мәхәббәтең. Аның күңелендә Хөршидә бу якты дөньяда кем булып калды? Хатыны, балалары, колхозчылар гамен кайгырткан йөрәгендә аңа дип калдырган тамчылык урын булса да бар иде микән?! Хөршидәнекендә менә бар иде. Тауларга менсә дә, ул бергәләп кичке уеннарга чыккан җирләрне карар, аны Лотфулладан алып киткән, соңыннан кабат очраштырган басу юлларын бер күз алдыннан кичерер кебек иде. Шулай бервакыт улы Шәмигә: 
- Каршы як тауларга менеп, югарыдан дөньяга карасаң икән ул, - дигән иде, малае көлде генә. 
- Аннан да шул Кизләвеңне, зиратны эзләрсең син, нәнә, - диде. Хөршидәнең, йөзенә чыгармаса да, хәтере бик калды. Су аркылы күтәреп тә алып чыгам мин сине, тауларга мотоциклда булса да алып менәм, дип әйтүен көткән иде ул баласының. Сәли булсамы, Сәли булса... Ул алып менәр иде! Ул хыялый, ул гаярь иде. Ул Хөршидәне ярата иде. Лотфулла да, Миңлекәй дә Хөршидәне ярата иде. Менә әтисе генә... Әгәр үз балалары да аның турында шулай уйласа?.. Юк, Гыйззәтулла белән Саниябану да яратканнардыр газизләрен, тамак туклыгы яратудан кайвакыт алдарак йөри шул. Әле генә ярата иде дип сөйләп торган Миңлекәе дә җибәрде дә куйды лабаса үзен ятларга! Габәширгә төшкәндә, Сәли белән алар никадәр авыл яныннан уздылар. Гел таулар икән бу якта дип уйлаган иде Хөршидә. Әллә шулчакта ук тауларга менәсе килеп калды микән?! Тауларга менәргә дә кош кебек очып кына китәргә иде, китәргә!.. Кызы Маһиның да, әтисе кебек, бер сүзне гел кабатлап тору гадәте бар. Сәли "юкә мие" белән аңгырайтты, монысы пешкән алмага кизәнсәң, яшеле төшә аның дияргә ярата. Чыннан да, тауларга менәргә хыялланасың, үз турыңнан, үз кырыңнан да ерак китә алмыйсың. Таулар алар Габәширнең үз ягында да бар. Ул таулар, иген чәчелгән булгангамы, кеп-кечкенә бер калкулык кебек тоела. Аларда эшләгәндә дә, урагын бер кырга куеп, тукталып, каршы яктагы, урыс җирендәге тауларга карап торырга ярата иде Хөршидә. Алай дисәң, басу өстеннән караганда, алары да аның тәбәнәкләнеп кала, ерагая, төссезләнә. Тауларга менгәч, инде тауларга түгел, Нократ аръягында үскән, ерактан зәңгәрсуланып торган нарат урманнарына, аккан мул сулы елгага карап торасы килә башлый. Бу як таулардан Кизләү юллары күренми... Үз кырларыңны аркылыга-буйлыга узып һәм кай нәрсәнең кайда үскәнлеген белеп тә Бөр елгасы аша да чыгып карама инде, ә?! Каршы тау башына кул арасы гына кебек югыйсә!
Шул кул арасы хыяллар яшәтте дә инде Хөршидәне. Башта балалар үссен диде, аннан алар кеше булсын дип тырышты, аннан әти-әнисен ахирәткә озатты, аннан авыру Сәлине тәрбияләде. Бөр аркылы гына чыгып менәсе таулар һаман да буй җитмәгән бер хыял булып кала бирде. Пешкән алмага үрелсәң, яшеле коела дигәннән, шул үрелү харап итте дә инде балакаен. Маһи, кыз бала булгангамы, атасына тарткан, гамәле уеннан алда йөри. Аягы авырткан, ире кебек моңлы җырлаган, ташбаш бу кызы бигрәк тә якын Хөршидәгә. Әле кечкенә чагында, күршеләренә алма басарга кергәч, койма башыннан сикергәндә, табанына пыяла кадалган иде. Ни юмалап, ни орышып, ни тегесен-монысын биреп, пыяланы тартып чыгара алмадылар. Башта, шул авырттырмасын дип, кыз тәпиләренең кыры белән йөрергә гадәтләнде, инде бераз вакытлар узып, пыяланы алгач та, аягым авырта дип, пыяла кергән турысына басмады. Шулай итеп, бер аякка чатан калды. Алай да үз көнен үзе күрерлек иде кыз - өен дә җиткерде, эшенә дә керде, әнисен дә үз янына алды. Маһиның тормышын бөтен иткән эш - шәл бәйләү. Шәлне Габәширдә олысы да, кечесе дә бәйли. Телевизор караганда да, ашаганда да, китап укыганда да бәйлиләр. Кыз бала аягына басуга ук, әнисе аның кулына энә-җеп тоттыра. Шәл бәйләүләре үзе бер күңелле. Капка төбеңнән кеше өзелми. Эш арасында анысы сөйләнелә, монысы... Җырлап та алына. Маһи апаларының тавышына һичкемнеке җитми. Бигрәк тә күршеләр капка төбенә җыелганчы, ялгызы гына бәйләгәндә, моңланып, үзалдына гына җыр башларга ярата ул: Агыйделдә сал агызам, Агачын бәйләп кенә шул, Агачын бәйләп кенә. Бу дөньяда яшәп булмый Шикәрләп, чәйләп кенә. Агыйделнең аръягында Бер энәгә бер сыер шул, Бер энәгә бер сыер, - дип башлаган соңгы куплетын: Барып карасаң, Анысы да ю-у-ук, - дип сузып бетерә Маһисара. Үзалдына гына җырлаган кебек булса да, бөтен күршеләренең ишегалларына, тәрәзәләре ачылып куелган өйләргә үтә аның моңлы, нечкә бормалы авазы. Маһисара әле эштә. Клубны кеше-кара аягы басмаганда, көндезен җыештыра. Кызы кайтканчы дип кенә, Хөршидә Шәмигуллалар турысына төшеп утырды. Иртәгә китәселәр... Гомер иткән йортларың күп булса да авыр икән, кайсын да калдырып китүе авыр... шулай дип уйлавы булды, Хөршидәнең йөрәк турысыннан нидер эләктереп тә алды. Эләктереп алды, әмма җибәрде. Карчыкның моңа кадәр сиздертмәгән йөрәгенең беренче тапкыр гына тотуы иде әле бу.
Болын буйлары, таллыклар-таулар күренеп торгач, түбән очның бу турысыннан күз иңләгән күренешләр гаҗәеп гүзәл. Хөршидә яшәгән йорт тирәсе дә бик матур югыйсә. Аннан тавы да, болыннары да күренә. Мал тотмагач, каз җибәрмәгәч, капка төпләре чирәмлек кенә. Урамның урта тирәсенәрәк салынган үз йортлары турысында да утыра карчык. Күрше балаларының уенын карап көн уздырырга гадәтләнде. Эшлисен эшләгән, ашыйсын ашаган инде ул. Хәзер генә намаз укуда да, кайгы-хәсрәтләр чылбырында да аккан су кебек кенә үтеп киткән гомерен уйлап, дөнья күзәтүдә. Көндезен күршеләре эштә: кайсы бакчасында маташа, кайсы фермага төшеп китә, кайсысы бүлеп бирелгән кишәрлегендә чөгендер төбен йомшарта. Капка төпләрендә кечерәк бала-чага да карт-коры, эшкә йөрмәгән, шәл бәйләргә чыккан мәктәп кызлары гына утыра. Баланы чага дип әйтсәләр дә, аларсыз дөнья кызыксыз. Шаярулары да, орышыптәпәләшеп алулары да бер кызык кына үзләренең. Кайчакта, тарткалаша-сугыша башласалар, Хөршидә җиңгәләре, барысын аптырашта калдырып, туктагыз, уен-муеннан әллә ниләр чыга, кәрткә оттыра-оттырыла күрмәгез, дип әйтеп куюына үзе дә сискәнеп китә. Инде ничәмә-ничә тапкыр уйлап куйганы бар, барлы-юклы сүзләр әйтмәскә дип. Килә дә чыга ул, иң кирәкмәгән чагында килә дә чыга. Хөршидә балаларның төрлесен күрде. Бер ояда үссәләр дә, һәркайсының үз холкы, үз яраткан шөгыле иде, әмма берсе дә азып-тузып йөри торган булмады, йорт эшләрендә дә ярдәмләштеләр, дусларын да таптылар, уенның да кирәген бирделәр. Аеруча Маһисарасы ташбаш та ташбаш иде инде. Малайлардан бер дә ким җире юк. Агач башында кем утыра дисәң дә - ул, кем су буйларын шаулатып көлә дисәң дә 
- Маһие, кышын бозда кәшәкә уйнаучыларның остасы да шул булыр. Маһисара кыз булса да, бөтен нәсел-нәсәпне үз тирәсенә туплап яши әле дә. Авылга кем кайтып төшсә дә, туган нигезгә сәдака биреп чыга да аңа килеп урнаша. Үз баласы булмаса да, идән себереп, клуб белән кантур идәнен юып, абыйлары Нигый балаларын да үстереште ул, башкаларныкын да карашты. Карашмый нишлисең. Авырлык күреп үскәч, авырга тарганны аңлый белә Маһисара. Сәлинекеләр, бер тернәкләнгәч, ярыйсы гына яшәп киткән иделәр китүен. Олы хатынның баласы кырыгынчы елны милициягә эшкә кергәч, аталарын тәмам чарасыз итте. Әттәсенең кырын эшләреннән туйган, ялынып та карта уеныннан баш тарттыра алмаган Абдул әле бала вакытында ук тәртип сакчысы булырга ниятләде. Алдылар. Сары Сәли малаеннан эш бер дигән кеше ясады. Йолдыз арты йолдыз алган Абдулны сугыш алдыннан ни өчендер Карелия дип аталган ерак бер җиргә күчерделәр. Ни сорап та, Абдул моның серен әйтмәде. Ул турыда сүз чыга-нитә калганда: 
- Сәясәт, әттә, сәясәт, нәнә, сезгә аңлатып торуның мәгънәсе юк, сез палитически неграмытный, - диде дә бетерде. Хөршидә игътибарга алмаса да, Сәлигә бу сүз ошамый иде, әмма ул да:
- Кемнән туганнар да ничек адәм яхшысы булганнар, - дип мыгырданып алудан узмады. 
- Инде үзләрен үстергән әтиләре, әниләре палитически неграмытный булган, имеш. Атагыз Сәли - калхузга да беренчеләрдән язылган кеше ул! Сәвиткә өч ул үстереп, каннарын гражданнар сугышында агызганнарыннан соң да, шул сәвиттән йөз чөермәгән, илем, дип яшәгән кеше! Абдул бу сүзләрне кырыкмаса-кырык ишеткән, шуңа да бер колагыннан кертә, икенчесеннән чыгара. Мыгырдый икән, мыгырдый бирсен, беләсе килергә хакы бар! Тик менә Абдул гына эшнең нәрсәдә икәнлеген сөйләп бирә алмый. Карелиягә ничек көтмәгәндә гаиләсе белән илтеп ыргытсалар, шулай тиз арада Абдулны, сугыш башлангач, хатыны-баласы белән туган якларына кайтардылар. Гаиләсе монда калсын өчен генәдер инде, дип уйлаган иде Сәлигулла - ялгышмаган: уллары ай эчендә сугышка китте дә барды. Шул китүеннән әйләнеп кайтмады, озак та тормый үлгән хәбәре килде аның. Моңа кадәр сәвиткә өч ул бирдем дип күкрәк каккан Сәлинең шул көннән, алар турында сүз чыкса, күз төпләре яшьләнеп китәргә генә тора иде. Инде дә ул тиз арада өзелмәсә, сүзгә кушыласы урынга, таптыгыз сөйләшер нәрсә дигәндәй, кулын селтәп китеп бара торганга әйләнде. Дүртенче улны сугыш башында ук, әле яшьтәшләре авылдан да китеп бетмәгәндә югалтуга чыдарлык түгел дә түгел иде. Башкаларның кабере кайдалыгын да белмәгән ата, Абдулныкының кайдалыгын белсә дә, барып күрә алмады. Сугышлар тәмамланып, көннәр тынычланып калгач та, бер барып күрергә алгысынмады. Аңа, күрмичә дә, бик авыр иде. Йөз солдат арасында яткан малаең каберенә бардың ни дә бармадың ни, дип уйлады. Барам дисә дә картайган, таушалган, бер бөртек кара чәче, сакалы калмаган аксакал карт булган иде инде ул. Хөршидә белән Сәлинең алай да бар сөенгәне шул: Абдулның балалары тормыш төбенә төшеп, кеше арасында ким-хур булып, югалып калмады. Икесе дә укытучылыкка укып, малае районда танылган директор иде, кызы күрше авыл мәктәбендә гомер буе завучлыкта эшләде. Бабаларының да каберләрен карап, рәткә китереп тоталар. Хөршидәнең үз улы Нигъмәтулла да гомерлеләрдән булмады. Анысы бигрәк тә матур, Сәлиенә охшап матур иде. Аның кебек уен-көлке яратты, аның кебек җырга-гармун уйнауга хирыс булды. Концерт куйсалар да, алдан башлап йөрер, кыр эшләрендә агитбригадасын да җитәкләр. Нигъмәтулласы, купецлар токымыннан чыккан кызга гашыйк булып, ашыгычлык күрсәтеп, унсигез яшендә үк өйләнде. Әтисе Сәли: 
- Ашыгасың, улым, ялгышмагаең, - дип караса да, уеннан кире кайтмады. Бар нәрсәне инде үзе хәл итәргә тиешлеген колакларына ныгыткандай: 
- Әттә, син беркемгә дә карамагансың әле, үз юлыңда йөргәнсең, инде минекенә аркылы төшмә! - дип кенә әйтте дә шуның белән вәссәлам! Нурҗиһан күрер күзгә күркәм, хәтта чибәр дип әйтерлек бер кыз иде. Киемнең затлысын кияр, туфлинең үкчәлесендә генә йөрер, чәчләре һәрвакыт ясалган булыр. Нигый аның шул тышкы матурлыгына кызыкты да бугай. Алай да өйләнүнең бер файдасы тиде, кызның әтиләрен халык дошманы дип төрмәгә алып киткәндә, ярлы ябагайга әйләнгән Сары Сәли өенә төшеп утырган Нурҗиһанга җил-мазар кагылмады.
Нурҗиһан шәһәр мәктәбендә укыган, белемле кыз иде. Яшь булса да, аны авылдан унунике чакрым ераклыктагы бер мәктәпкә югары сыйныфларга урыс теле укытучысы итеп билгеләделәр. Шул билгеләнү Нигъмәтуллалар гаиләсен харап итте дә бугай. Мәктәп бусагасын атлап керүгә ел да узмады, яшь хатынның олы сыйныф укучылары белән йөри икән дигән даны да таралды. Бик матурга күз салма, йортыңа киленгә алма, дигәннәре хак икән. Нигъмәтулла, әттәсе сүзен тыңламыйча, чыннан да, ялгышты. Чирле булгач, сугышка бармыйча калган иде, шунда барып үлеп кенә калуың да яхшырак икән, дип үрсәләнде. Ичмасам, башкаларныкы кебек даның әйләнеп кайтыр иде, ә болай... йөрисең, мөгез кашып... Сабырның да сабыры икән Нигъмәтулла: сүзенә дә түзде, хатынын да ормады-сукмады, өйдәгеләрдән дә кактырмады, тиз генә аерылмады да. Нигый бар көчен җыеп түзде, хатыны басылыр, сүзе дә әллә дөрес, әллә юк, дип уйлады. Ахырдан сабырлыгы төкәнде, илленче елны, ике яшьлек баласы белән хатынын Сәли йортында калдырып, авылдан чыгып китте. Китте дә ерак бер авылда көтүче булып ялланды. Ирле килеш ирсез, каенатасының кырын күзен тойган Нурҗиһан да үз авылында кала алмый иде, баласын өстерәп, Нигъмәтулла яшәп яткан Иске Бүкән авылына китеп барды. Анда да мәктәпкә укытучы кирәк булып чыкты, тотты да шунда эшкә урнашты. Урнашты, әмма эшләп калмады, берничек тә Нигъмәтулланы үзенә йомшата алмаган хатын, Финатын ире төшкән нигез өстенә утыртып, Урта Азиягә, туган апайлары Кәримә яшәгән якларга чыгып югалды. Нигъмәтулла Салихага фатирга гына дип тукталган иде, йортка ук керүче сыйфатында яшәп китте - малаен кая куярга, кемнән каратырга белмәгән ир хуҗа хатынга өйләнде. Салиха, күрер күзгә артык чибәр булмаса да, болай ипле генә, тормыш итәргә бер дигән хатын булып чыкты. Ата-анасыннан калган йорт-җире, каралтысы да тазадан, үзе - клуб мөдире. Нигъмәтулланың гармунда уйнаганын, җырлаганын белгәч, аны да, район җитәкчелегеннән сорап, клубка эшкә алдырды. Озакламый Нигый белән Салиханың уртак кызлары туып, аңа Әлфия исеме куштылар. Халыкның җырга-моңга сусаган чагы иде. Нигъмәтулла үз тирәсенә бер төркем иптәшләр туплады да авыл саен концертлар куеп йөри башлады. Бәла аяк астында ята, дигәннәр. Салихага килгән бәла шулай булып чыкты. Яңгырлы көннәрнең берендә, пычракка әйләнгән трактор арбасы астында калып, ире якты дөньядан китте дә барды. Ире үлмәсә, Салиханың Габәширне бер барып күрәсе юк иде. Авыл, район аралары да ерак, юллары да юк, күңеле-аягы да тартмады. Нигъмәтулла авылына кайткалаганда, яшь баланы тилмертеп йөртмик инде, дип, өендә калырга тырышкан Салиха ирен, үзе капланган трактор арбасына салып, Габәширгә алып китте. Габәшир дигәннәре тач тау арасында икән. Арба өстендә ташлы юллардан тыкырдап, сазлыкларны чыпырдатып бардылар да бардылар. Мәңге дә бетмәс кебек иде бу көзге пычрак юл. Бетте - туп-туры зиратка китерде. Авыл Советына телефоннан хәбәр ителгән иде. Урыннар алынып, кабер казылып куелган булып чыкты. Салиха, арбадан сикереп төшүгә үк, иңбашта ике ягыннан ике кеше тотып торган Хөршидәне күрде. Әнкә кешенең эндәшерлек түгел, аяк атларлык та хәле калмаган. Аның зиратка кермәсен белгәч, мәетне баскан турысына гына китерделәр дә үзенә, бик якыннарына гына йөзен ачып күрсәттеләр. Моңа кадәр телен-тешен кысып түзгән Хөршидә карчык шунда гына:
- Бигрәкләр дә әрәмнәр булдың, балакаем, - дип үксеп елап җибәрде. 
- Бәбкәчемне, Финаткаемны инде кемнәр карап үстерер?! 
- Аның миннән артыгы юк, - диде Салиха. 
- Анысына борчылмагыз, Финатның миннән артыгы юк! Инде кул арасына кереп бара. Өйгә дә берзаман ир кеше кирәк булыр. Малай Маһисараның үзеннән дә артырлык түгел иде. Әле тудырган әнисе исән икәнлеген белсә дә, вакытлар узгач, ул аны Иске Бүкәннән үзләренә алып кайтты. Өстен-башын да карады, мәктәбенә дә йөртте, укырга да җибәрде. Финат үзенең болай да ике әниле икәнлеген белә иде, Маһи апасына "нәнә" дип эндәшә алмады. Финатны "нәнә" димәсә дә ярытты, бик яратты Маһисара. Эшкә карусыз иде ул. Укуы да яхшы гына барды, иллә дә мәгәр һаман да Урта Азия якларына китеп югалган үз әнкәсен сагынды. Мәктәпне бетереп, укытучылыкка укып, кулына дипломын да алгач түзмәде, җыенып, Харәземгә китеп барды. Анда-санда килгән хатларында гел шул якны мактады, гел эзләп тапкан әнисе турында язды... Хөршидә шул оныгын бигрәкләр дә сагына иде. Атасы рухына дога кылганда, аның исәнлегенә сүз әйтми калмады. Инде менә Шәмигуллалар турысында ял итеп утырганда, почтальон кыз кулына кәнвирт тә тоттырып киткәч, шунда ук "Финат бәбкәемнән" дип тәгаенләде. Хөршидә урыс язуын укый белми иде, хатын шикәрләре яткан кесәсе төбенә бөгәрләп тыкты да үз турларына таба кузгалмакчы булды. Инде Маһисарасы да кайткандыр. Ашап та алырга кирәк, дип уйлады. Гомер иткән йортларың күп булса да авыр икән, кайсын да калдырып китүе авыр... Сары Сәликәе белән алар менә шушы йортта никадәр бала үстерделәр, барысына белем бирделәр, кеше иттеләр. Исәннәренең үз тормышы, үз хуҗалыгы, үз борчуы дигәндәй. Әнкәләрен әллә уйлый алар, әллә юк. Уйласалар да, уйлап нишләсеннәр - һәрберсе торган җирләрендә хөкүмәт эшендә. Үзләре әйтмешли, иртән чыгып китәләр, кич кайтып керәләр. Ашап-эчеп, йоклап алганчы, икенче таң да ата, тагын эшкә җыенып китәсе дигәндәй. Утыргычтан торганда, Хөршидә тагын бер мәртәбә тауларга күтәрелеп карады. Таулар һаман да биек, һаман да ерак иде. Яшьлеге, җанына кадерле кешеләре шул таулардан да ераграк. Таулар яннарына якынрак килгән саен ерагая, имеш. Шулайдыр, капка төбеннән калкулык сымаграк күренгән таулар, чыннан да, болынга таба атлаган саен биегәя бара бит. Әллә кайдагы кар башлы тауларның очына менүчеләр дә бар диләр. Аннан инде Габәшир дә, Кизләү дә күренми торгандыр. Бәлки, аннан Кәримәләр, Нурҗиһаннар, Финатлар яшәгән таулар манзарасы ачыладыр? Их, ул калын мамыклы, йә булмаса, сылу һәм биек торыклы кыр кәҗәләре йөгереп йөргән кар башлы тауларга түгел, су аркылы гына сине көтеп утырган, киребеткән сарыгыңа, балаларыңны сөт белән сыйласын өчен, йорт кәҗәңә чәчәкле үләннәрен ашаткан якындагы тауларга менеп, бер генә тапкыр булса да дөньяга өстән баксаң икән ул! Хөршидә кайтыр якка борылган иде, кулыннан таягы төшеп китте. Көч-хәл белән иелеп алды, әмма тотар җаен тапмады. Әле яңа гына тап-таман итеп капка төбендәге каен ботагыннан кисеп ясалган таяк инде аның өчен биегәеп, уңайсызланып калган. Хөршидә аны башка вакыттагыча аркылы җиреннән тотмады, астанрак кына учлады да әкрен генә атлады.
Картайды Хөршидә, картайды. Күршеләрнең усал казлары да инде аннан курыкмый, юл бирми. 
- Көшегез, бар, көш-көш! - диде карчык. 
- Үз юлыгызда, үз турыгызда булыгыз. Көшкөш! Казлар, чемченә-чемченә, аның алдыннан баруларында иде. Өернең ата казы юк икән. Әйтәм җирле, барысы бердәй үсеп килсәләр дә, ни бәбкә казлар, ни әнкәләре карчыкка ташланмады, муеннарын сузып, ысылдап та ябырылмады. Ирсез хатын тормышы да шуның шикеллерәк, дип уйлады Хөршидә. Ничек кенә кешечә яшәргә теләсәң дә, кикригеңне тиз шиңдерәләр, артыгын ысылдый алмыйсың... Балаларыңны итәк астыңа җыеп, үзалдыңа гына карап көн итәсең. Карчыкның казларны әйләнеп узарлык хәле юк иде. Үзләре белеп бер читкә чыгар әле дигән сыман, капка турларына кадәр әкрен генә алар артыннан атлады. Җәйге такыр юлда таш-мазар очраса, башкалар абынып сөртенмәсен дип, таяк очы белән генә юл кыры буйлап казылган канауга төшереп җибәргәләгән булды. Капка киң итеп ачып куелган иде. Димәк, Маһисара кайткан. Аш куя, чәйнек утыртылган плитә астына ут элдерә торгандыр. 
- Инде көшегез, көш! Безнең чирәмлеккә таба бармакчы буласызмы? Тизәкләрегезне үз турыгызда калдырыгыз! Көшегез, көш, - диде карчык, усалрак тавыш чыгарырга тырышып. Казлар пырхыладылар да, кызурак атлап, югары очка таба киттеләр. Хөршидә, капка ачык булса да, кереп китәргә ашыкмады. Терәкле утыргычка килеп утыргач, кулындагы таягы белән өй каршындагы коймаларга шакыды - мин кайттым, янәсе. Маһисара ишеткән, ахрысы, шул арада әнисе янына чыкты. Көннең эссе, әлсерәткән чагы иде. Кулындагы чүмеченә салган суны эчә-эчә, чатанлап, әнисе янына килеп утырды: 
- Көнең ничек узды, нәнәм? 
- Ничек узды дип... Утырдым инде, тауларга карап! Барыгызны уйлап! 
- Алай икән... 
- Карале, кызым, укып бак әле, почтальон кыз кулыма хат тоттырып китте. Финаттанмазар булмагае, пичәте иллә дә мәгәр шул якларныкына охшаган. Маһисара көлемсерәде. Урыс язуын танымаган нәнәсе пичәтне танымый да танымый инде анысы, әмма хатны гел шул яктан көтүе хак. Конверт Харәземнән иде. Адрес сырлаган кулъязу таныш та, таныш та түгел шикелле. Дерелдәп язылган хат икәнлеге тышыннан ук күренеп тора, дип уйлады Маһисара, юньлегә генә булсачы. Конвертны ачты, бөкләп салынган хатны җәеп җибәрде. 
- Тыңла, нәнә, укыйм. Хөршидә хат тыңларга бик тә ярата. Үзе укый алмагач, гарәп язуында хатлар да килүдән туктагач, дөнья хәлен ишетәсе, хатлардагы сүзләрне бөртекләп истә калдырасы килә аның.
- Тыңла, нәнә, укыйм, йокыга китәр сыман утырасың, - диде Маһисара, аның эсселек хәлсезлегеннән йомылып-йомылып алган керфекләренә карап. "Гыйззәтле вә хөрмәтле әбием Хөршидә, апам Маһи, - дип башланган иде әлеге хат. 
- Ни эшләр бетереп ятасыз? Акчаларыгыз җитәме? Авырмыйсызмы? Җәйләр эссеме, суыкмы? Шәми абыйларның казлары бәбкә чыгардымы? Азмы, күпме? Сыерлары бозауларга тора иде, бозаулагандыр инде. Үз тормышыбыздан да берничә кәлимә сүз әйтеп үтим. Безнең хәлләр шәптән түгел. Авыр булса да язам. Мин моннан кире туган якларга кайтып төшмәгәем. Улыбыз Фоат без дәрестә вакытта, мәктәп ишегалдында уйнаганда, әрдәнә кырына килеп утырган да, шул ишелеп төшеп, утыннан басылып үлгән... Икебез дә безне Фоатсыз калдырган мәктәпне ташладык. Хатыным, шунда яшәп тә, балабызны карашмаган нәнәгә дә үпкәле. Китик без моннан, бер көн дә тормыйк, лутчы үз авылыбызга кайтыйк, ди. Нишләргә дә белгән юк..." 
- Маһисара шушы урында хатын укудан туктады. Аннан: 
- Калганын өйгә кергәч укып бетерербез, төп сүзне ишеттең инде, - диде. Шушындый авыр хәбәрдән соң ничек мондый тыныч сүз дип гаҗәпләнгән иде, ана кеше шунда гына кызының күзләреннән яшь тәгәрәгәнне күрде. Үз баласы кебек үстергән Маһисарасына Фоатның үлеме үз оныгын югалту белән бер иде. Хөршидә хатны зур бер сабырлык белән тыңлады. Ни дип әйтергә дә белмәде. Шушындый авыр бер вакытта теленә догадан артык бер нәрсә дә килмәде: 
- Аллаһүммәҗгалһү фәратән үә зухран лиүәлидәйһи үә шәфиган мүҗәбән. Аллаһүммә сәккыйл биһи мәүәзинәһүмә үә әгъзыйм биһи үҗүраһүмә үә әлхикъһү бисалихил мү'минин, вәҗгалһү фи кәфәләти Ибраһимә үә кыйһи бирәхмәтикә газәбәл җәхим, үә әбдилһү дәран хәйран мин дәриһи үә әһлән хәйран мин әһлиһи. Аллаһүммәгъфир ли 'әсләфинә үә әфратыйнә үә мән сәбәканә бил мән. 
- Урыны җәннәттә булсын, - дип куйды бу кадәр дә авыр вакытта шуннан башка сүз тапмаган Маһисара да. 
- Әйе, кызым, Аллаһ синең дә әҗереңне зурайтсын, күркәм юаныч бирсен һәм вафат булган кешебезне - минем оныгымны, синең үзеңнеке кебек үстергән бәгырь кисәгеңнең баласын ярлыкасын! 
- Өйгә кереп, бер тын алабыз мәллә соң, нәнә? 
- Керербез, кызым, керербез... Иннә лилләһи мә әхазә үә ләһү мә әггьта әү күллү шәй'ин гыйндәһү би әҗәлин мүсәммә... фәлтәсъбир үәлтәхтәсиб. Сабыр итик, кызым, сабыр итик. 
- Сабырлар итә-итә үтеп бара бугай инде бу дөньялары да, нәнә! 
- Маһисараның шулай дип әйтүе булды, Хөршидәнең йөрәк турысыннан нидер эләктереп тә алды. Аның кинәттән, күкрәген тотып, утыргыч аркасы буйлап шуа башлавын күреп алган Маһисара чәриләп кычкырып җибәрде: 
- Нәнә-ә! Хөршидә җавап бирмәде. Әнисенең күкрәк турысына колагын куеп тыңласа да, күзләрен ачып караса да, тәнендә җаны барлыкны аңлатырлык бер төсмер таба алмады Маһисара. Аптырагач, тагын бер кат, өзгәләнеп: 
- Нәнә-ә! - диде. 
- Инде син дә, минем ялгызымны калдырып, бу якты дөньялардан китеп бардыңмыни соң?! Лә иләһә иллә Аллаһ, Мөхәммәд Рәсүлүллаһ!
Маһисараны әле әнисе хәлсезләнеп кенә торадыр дигән уй ташламаган иде, иман кәлимәсен дә ул үзе артыннан кабатламасмы дигән өмет белән әйтте. Хөршидә карчыкның бөтенләй селкенмәвенә, тын да алмавына ышангач, Маһисара йомшак кына итеп тагын бер кат күзләрен сыпырды һәм аларны йомдырганнан соң укыла торган доганы мең газап белән исенә төшерде: 
- Аллаһүммәгъфир ли Хөршидә үәрфәгъ дәрәҗәтәһү фил-мәһдийин, үәхълүфһү фи гакыйбиһи фил габирин, үәгъфир ләнә үә ләһү йә раббәл галәмин, үәфсәх ләһү фи кабриһи үә нәүүир ләһү фиһ! ...Шәмигулланың да төшке ашка кайткан чагы булырга тиеш иде. Әнисен иңенә терәде дә Маһи урамның каршы ягында комлыкларда уйнап утырган Илнурга дәште. Аны түбән очка - абыйларына йөгертте. Инде суламаган, авыртудан кашлары җыерылган, күзләре йомылган карчыкны күршеләре белән бергәләп түр караватка кертеп салдылар. Шулай итеп, Сары Сәли белән Хөршидә тарихы тәмамланды. Бу авылга килгәч, Сәли карчыгы дип йөртелгән Хөршидә ул тарихны үзе белән алып китте. Шәмиләр, Самирлар, башкалары Юкәче Юмыйның инде күрмәгән-белмәгән, башка кушамат йөрткән оныклары иде. Сары Сәлидән килгән кушамат та нибарысы Абдулга гына ябышып калды. Алай да, сүз ара сүз киткәндә, алар турында Сары Сәли малайлары дип әйтү бар иде, иллә дә мәгәр Сары Шәми дип әйтүче булмады. Әниләрен кабер куенына салган көнне, Шәмигуллалар яңа йортка күченделәр. Сары Сәлинең Юкәче Юмый заманнарыннан ук килгән пуҗымына башка токым күчеп утырды. Балык кап, балык кап Сәлинекеләр башка чыгып таралса да, түбән очтан еракка китмәде. Бу урам һәрберсенең күңеленә якын иде. Кибете дә, клубы да, мәктәбе дә, кәнсәләре дә, җиләк-җимеш бакчасы да, кәрәчин мичкәсе дә - шушы урамда, нәрсә кирәк булса да, ерак барасы юк. Иң мөһиме, түбән очтан болын матур күренә. Әнисе Хөршидә гомер бакый тауларга карап хыялланып утыра иде, инде бу гадәт кызы Маһисарага күчте. Ул инде Агыйдел турында җырлаудан бизде, башкарак көйләрне үз итте. Алай да кайвакыт әлеге дә баягы тәмамлый торган соңгы куплетны шулай дип үзгәртеп җырлап куйгалый иде: Бөр елгасы аръягында Бер инәгә бер сыер шул, Бер инәгә бер сыер, Тау башына менә идем, Аякларым бик гарип шул, Балтырларым бик сыек. Әтиләре Сәли дә җырларга ярата иде. Хөршидә җырламады. Ул кырыс ата кул астында, әнисе янәшәсендә дога-намаз укып, "Бүз егет", "Таһир 
- Зөһрә" дастаннарын көйләп үсте, тик авыз күтәреп урам җырларын сузарга базмады. Уенлыкларда да, кеше җырлаганда, авыз селкетеп кенә торды ул. Маһи боларны аның үз сөйләвеннән белә иде.
Җыр, уен-көлке ягыннан карасаң, алар барысы да әтиләре Сәлигуллага тарттылар. Абыйсы Шәминең әкиятче дип даны бөтен тирә-якка таралган. Ерактан, Казаннан әкият, мәзәк, җыр эзләп кем килсә дә, иң элек аларга җибәрәләр, ул 
- Галигә, Гали 
- Кәлигә, Кәли тагын Сәлигә куа. Әкият сөйли торгач, мең кат язылгандыр инде, тик һаман аптыратучысы табыла. Андый чакта Шәми абзасы үзе генә чыгара да сөйли, бик борынгыдан килгән бу, язып куй, дип шаярта. Шәминең иң яратып сөйләгәне - балык тотуга бәйле мәзәкләр. Мәзәкнең күбесе аның үзе турында. Күңеле көр чакларда, урамдагы бүрәнәдә кеше көлдереп, кызык сөйләп утырырга яратса да, балык тотканда, авызына су каба Шәми абзагыз. Балыкның иң шәп тотыла торган урынына үзе утырыр да янына һичкемне җибәрмәс. Инде дә берәү, болынга аннан алда төшеп, теге урынны алган булса, кармак таягы белән төртә-төртә куар. Читләрне җибәрмәсә дә, әле яшьрәк чакларында балыкка хатыны белән йөри иде Шәми. Күрше-күлән ирләрдән, энекәшләреннән көнләшеп өендә калдырмый дигәннәре, бәлки, дөреслеккә туры да килмәгәндер, тик матур иде Сәрвәр, мур кыргыры! Зәңгәр күзләре өстендә калын кара керфекләре, чигәләрен ямьләндереп җибәргән көрәнсу-саргылтымрак бөдрәләре, кып-кызыл тулы иреннәре... Килешмәгән җирен табам димә! Сәрвәр Казаннан булып, Габәширгә артистлар белән концерт куярга килгәч калган иде, шул калуыннан китмәде, гомерлеккә Сары Сәлиләр йортында төпләнде. Шәһәр хатынына Сәли өендә булып Сәлидә мөнәсәбәт башкача булды. Уллары Шәмигулла аны көн дә эшенә озатып куйды, көн дә каршысына барып алды. Эш дигәннән, берничә өй аркылы байлар йортына урнашкан балалар бакчасының тәрбиячесе иде ул. Аннан бакчаны яптылар, Сәрвәргә дә эш бетте. Казан кызыннан көнләшерлеге дә бар иде Шәмигулланың. Кибеткә барамы, иренен буямый урамга чыкмас, ияреп балыкка төшсә дә, үкчәле туфлиләрен кияр, кулына крокодил тиресеннән тегелгән ридикюлен алыр. Сәрвәре белән бергәләп әллә ничә бала үстергәч тә, көнләшүеннән туктамады Шәми. Һаман да ялгызын капка төбенә дә чыгармады, аш өстәле янында да үз янәшәсенә генә утыртты. Инде дә клубка берәр тамаша килә калса, иң матур, иң ялтыравык күлмәкләрен генә кияргә кушыр, менә минем хатынны күрдегезме дигән сыман. Култыклап, клубның иң беренчә рәтенә, укытучылар, авыл Советы эшчеләре арасына алып кереп утыртыр иде. Сары Сәлинең кечкенәләре абыйларының көнләшүеннән бик шүрләделәр, читтә кеше булырбыз дип, мәктәп-институт бетерү белән, авылдан бөтенләйгә китеп бардылар. Төпчеге Хәбирулла Украинада 
- Херсон якларында төпләнде, армиядә хезмәт итеп, майор дәрәҗәсендә шуннан пенсиягә чыкты. Пенсиягә чыккач та, авылга әйләнеп кайтмады, гаиләсе белән яшәп калды. Нәнәләре үлгәннән соң кайтуын сирәкләтсә дә, Габәширне онытып бетермәде 
- Сабантуйлар вакытында аны бер әйләнә, җир җимертеп бии, авыл яңгыратып җырлый торган иде. Шәфикъ та югалып калмады. Авыл хуҗалыгы институтын тәмамлагач, район үзәгендә РТС директоры булып китте. Ул күктән төшкәнне дә, балык кебек судан капканны да көтеп ята торганнардан түгел иде. Кунакка килгәндә, абыйсы чакырганга да карамады, ни болынына төшмәде, ни балык каптырырга бармады - бер-ике сәгать чәйләп-сөйләшеп утырыр да китеп барыр иде.
Шәфикъ, авылдан китсә дә, барыбер туган нигезен сагына, картайгач, яңадан шунда әйләнеп кайтырга өметләнә иде, тик барып кына чыкмады. Механиклыкка укытсам, "Үрләр"гә инженер итеп куйдырам дип, малаен авыл хуҗалыгы институтына биргән иде, анысы ярты ел дигәндә ташлап кайтты. Җыен рәис, начальник балалары укып йөри, гади кеше баласына калдырдым урынны, дигән була. Чыннан да, төркемнәрендә өстәмә урынга гына алынып, бер малай укып йөргән икән, Раиле урынына шуны гына алганнар да куйганнар, китмә дип ялынып тормаганнар булып чыкты. Институтта укымаса да, бик яхшы механик иде ул, әмма дә ләкин колхозга китеп эшләргә теләмәде, гаилә тирәсендә генә төпләнде. Кукмарада да таулар бар иде, ул шул тауларны яратарак төште. Әнә шуңа Кукмара тауларының иң биек җирендә өй өлгертте, кояшка йөз белән карап торган тәрәзәләреннән бөтен бистә уч төбендәгедәй генә күренә иде.
* * *
Әлфия хатны укыды да, әйе, әллә нишләп китте. Маһисара апасын гына түгел, үзен, бәбкәчемләп сөйгән картәбисен, аның сөйләгәннәрен, шул хикәятләр аша бер тапкыр күрмәгән килеш тә үзенеке икәнлеге аңлашылган, кандаш һәм карендәш булып җанына узган туганнарын исенә төшерде. Әбисе белән капка төбендәге утыргычтан гына болын буйларын, якындагы Бөртамак калкулыкларын карап утырганнарын күз алдына китерде. Ул яшәгән авылда да шундый ук таулар бар, тик, аларга менсәң, кай якларга гына сузылып карасаң да, Кизләү, Габәшир юллары түгел, Нократ елгасы, аның ярлары, үзәннәре дә күренми. Ул юллар, ул таулар нигә соң торган саен барысыннан да ерагая бара?! Әллә үзенә генә кайтып, моңарчы яшәп тә карамаган авылда төпләнергә инде?! Ире дә вафат. Габәширдә яшьлегендә аралашкан никадәр егет өйләнмәгән, имеш... Кем белә, бәлки, алар да тауга карап хыялланалардыр, үзләрен атлатып йөргән, тамакларына аш биргән җиргә карап, шөкер итәләрдер?.. Бер уйласаң, берсе дә - елга-болыннары да, кешеләре дә - әллә ни ерак та түгел шикелле. Таулар гына менә... якынайган саен, ерагая, якынайган саен, биегәя... Көтәрсең бит?! Питрәч районы халкыннан, авыл исемнәре аталса да, геройларның прототипларын эзләмәвен, тормыш аналогияләреннән чыгып, повестема чып-чын тарих дип карамауларын үтенәм. Автордан Әллә нинди шомлы төн булды бу. Зөлфирә бер торды, бер ятты. Ятса, юньләп йокыга китә алмады, торса, башы тәмам айнып бетмичә, исәрләнгән кебек, йокы бүлмәсе белән ашсуныкы арасында арлы-бирле йөренде. Соңгы тапкыр торганында ишек өстендәге сәгатькә караган иде, әле һаман өч икән. Әйтәм җирле, өйдә бик караңгы, дип уйлады.
Кайда гына соң Лотфулласы?.. Нишләргә белмәгәннәнме, йокысызлыгына сәбәп итепме, баш даруы алып эчте - җан тынгысызлыгы үтмәде. Аптырагач, бер эш булсын әле дигәндәй, тамагына валчык узарлык түгел бер вакытта, олы чәйнеккә тум-тутырык су салып, газ плитәсенә кайнарга утыртты. Утыртты да онытты. Зөлфирә плитәгә тамган суның чыжылдавыннан гына айныды. Терәкле урындык аркасына ятып, тагын оеган икән. Ашыгып-кабаланып, газны сүндерде дә, үзе яратканча, сөтләп чәй ясады. Башка бер чакта ирененә дә тидермәгән әче лимун кәнфитен, тәм китермәсме дигән булып, ябышкан кәгазеннән тырыша-тырыша әрчегән иде, кабып та карамады - яңадан төрде дә бәллүр савытына салды. Чишмә суында парланган кыйммәтле һинд чәенең бернинди тәмен тоймады Зөлфирә. Бер йотым гына эчеп карады да кәсәне өстәл уртасына этте. Аннан, төн уртасында нинди гадәтсезлек бу, дип сөйләнә-сөйләнә, ял бүлмәсенә чыкты. Ут яндырмады. Ире Лотфулла телевизор караган җиреннән генә йокыга киткән икән. Хатын учындагы күзлеген сак кына алды да әле һаман сөйләп торган экранны сүндерде. Туктале, ник болай сак кылана?! Кинәнеп гырларга ук керешкән Лотфулланың яңагына кул аркасын куйды. Ир беравык тын калды, әмма озак та үтмәде, тагын да ныграк - яңа көч белән гырларга тотынды. 
- Тор әле, Лотфулла, тор! Кичтән салып кайткан ирнең йокысы нык иде. Ишетмәде. 
- Тор әле, сөйләшик әле. 
- Иртәгә, карчык, иртән сөйләшербез, - дип, борын астыннан гына мыгырдады Лотфулла. Зөлфирәнең җилкәсеннән селкетүенә ул инде уянган, кичә эчкәненә бәйләнмәкче, ахры, дип уйлаганга гына, йоклаган булып кылана иде. 
- Тор инде, Лотфулла, сөйләшик инде, - диде Зөлфирә кабат. 
- Әллә нигә эч пошып тора. 
- Дару эчеп кара. 
- Эчтем, булышмый. 
- Бер ягыңда йоклый алмасаң, бисмиллаңны әйтеп, икенче ягыңа әйләнеп ят. Зөлфирәнең хәтере калды. Кайдан чыккан мулла песие: "бисмилла" дигән була, авызыннан махмыр исе килеп тора. Әниләрен күмгәнгә кырык көн дә тулмаган берчакта. Арба ватылса - утын, үгез үлсә - ит бу Лотфуллага. Тәрәзәдән төшкән ишегалды утында иренең күзләре йомык икәнлеген күрде. Йоклап ятарлык төн идемени бу?! Йөрәген йон баскан нәрсә! 
- Торып утырмасаң, хет күзеңне ачып тыңла инде, ә?! Әнине төштә күрдем. 
- Уйлагач керә инде. 
- Ул син генә бер нәрсә турында да уйламыйсың. 
- Уйламый дип... Бар эшне үз вакытында эшлим мин. Төшеңә керсә, әби сәдака өмет итәдер, таңнан ук Галиябану түтигә сөтенме, йомыркасынмы кертерсең. 
- Сәдаканы бу арада аз бирмәгән. Эш андамыни?
- Алайса, нәрсәдә? Үзең дә яхшы белгәч, нигә мине төн ката уятасың?! 
- Үз урыныңа чыгып ятсаң дип. 
- Ул урыннан әле үзең дә минем янга килгәнсең... 
- Җан тыныч түгел... Шул төш аркасындадыр инде... Әнине күрдем, дим бит. Әти мәрхүм белән Зәйнулла абый да аның янында иде... 
- Ну-у... 
- Соңгы ятканымда күземне йомуым булды, тагын әни... аның белән, авылдан чыгып, зират юлына борылганбыз, имеш. Ерак булсак та, капкасы янында бер шәүлә күренә. Әтиең ул, кызым, мине көтеп тора, ары барма, кал инде, ди әни, синең яшьтәге хатынкызга анда керү ярамас. 
- Хәерлегә булсын. Соң, кире кайткансыңдыр бит?! 
- Лотфулланың күңеленә җылы йөгерде. Эчкәнлегенә тавыш чыгасы түгел болай булгач, торсын, тыңласын, Зөлфирәгә күңел бушатырга кирәк. 
- Алай ук начар төш түгел бит, карчык?! Менә әби артыннан кереп китсәң... ул чагында инде... 
- Чү, сүзеңне җил алсын. Ни юрасаң, шул булыр. Начар түгел, диюең яхшы анысы. Иллә дә мәгәр Зәйнулла абый өчен борчылам. Мин сөйләп бетермәдем бит әле. Әни шулай дигәч борылдым. Борылдым да туктап калдым. Артыбыздан Зәйнулла абзый да ияргән икән. Өстендә - гимнастёрка. Теге, сугыштан кайткан чактагы. Аягында - яхшылап ялтыраткан хром итек. 
- Соң?.. 
- Сау бул, Зөлфирә, әниеңнең үзен генә ерак юлга җибәреп булмас, мин озатып барырга ниятләдем әле, ди. 
- Теге Шәле Зәйнулласымы ул? 
- Ул булмый кем булсын?! Кеше көлдереп, мәет өстенә килеп кермәсә ярар дигән идем... 
- Мәрхүм белән хушлашырга килгәннән кем көләр?.. Зөлфирә Лотфулла әйткәннәрне колагына да элмәде, үз сүзе сүз иде. 
- Әтигә читен булыр бит, монда гына кал инде, саубуллаш та, Зәйнулла абзый, дим. 
- Ну-у?.. 
- Үпкәләде. Сания узган капкаларның соңгысы да ябык микәнни миңа, ди. Ни дип әйтергә дә белмәдем шуннан соң. Әни артыннан ашыга-ашыга китеп барды. Торып утырдым. Яңадан ятарга курыктым. 
- Әбине озатырга ул да килгән икән дип карап узган идем үзенә. Эчкә кермичә, басу ягындагы койма буенда моңаеп тора иде. Таякка калган инде. Дәшәргә кыймадым. 
- Төштә - таяксыз. Барысының да яшь чаклары. Син әйтмәсәң, ул турыда уйламаганмын да. 
- Да-а-а. Ул да килгән. Ярты авыл килгән дип шаккаттылар. Кендек әбисенә ярты авылың түгел, бөтен авылың белән килсәң дә ярыйсы. Шәледән алып Шәледән Зәйнулла абзый килсен дә.
- Килгән, дисең, алайса... Зиратка, дисең... Кай арада ишеткән ул бездәге хәлләрне? Кем белән килгән икән? Җанының әллә нинди серләрен алып китте әни... 
- Һм... 
- Зәйнулла абзый... - дип, ачылып китеп, Зөлфирә нәрсәдер сөйли генә башламакчы иде, туктап калды - артыгы ычкынмагае. 
- Зәйнулла абзыйга ни булган? Гомер буе көткән инде ул аны. Көткән. Көтеп ала алмаган... 
- Ярар, ят, йокла, мин үз бүлмәбезгә чыгып утырыйм. Зөлфирә йокы бүлмәсенә чыкты да, торшерны гына яндырып, кәнәфигә барып утырды. Өйдә салкынчарак иде. Җилкәсендәге шәлен рәтләп куйгандай итенде. Эче пошканда, арып киткәндә, бүлмә почмагындагы иске кәнәфидә ял итәргә гадәтләнде. Сугыштан кайткач, өйдә бернинди җиһаз юк дип, әтисе ясаган иде аны. Инде әллә ничә еллар сарайда муртаеп яткан кәнәфине әнисе вафатыннан соң алып керде дә, төбенә яңа мамык җәеп, чәчәкле гобелен белән тышлады Зөлфирә. Өр-яңа булды да калды. Урын яңа кебек тә, уйлаткан уйлары һаман бер... Кәнәфигә утыргач, Зөлфирә үзен медпункттан арып кайткан әнисе кебек хис итә. Ул да бит, чишенгәндә җилкәсенә ишелеп төшкән шәлен, тузгыган чәчләрен дә рәтләп тормыйча, каракүл якалы пәлтәсен ишек катындагы кадакка элә дә бу бүлмәгә уза - башта утырып хәл ала иде. Гомер ахырынача диярлек эшләде бәгырь. Мәңге пенсиягә китмәс кебек иде. Китте... Аннан соң нибары биш ел вакыт узгач... Уйланып утырганында бүлмәсенә керсә, әнисе кызына карар да иреннәрен әкрен генә җәеп елмаер, янына ук килсә, аркасыннан кагып яратып куйган булыр. Аның ачылып киткән вакытларында Зөлфирә идәнгә, нәкъ аяк башларына елышса, хәл-әхвәлләре, күңелендәгесе белән уртаклашыр. Арып кайткан әнисе һәрчак сөйләшергә дә атлыгып тормас. Берни сөйләмәсә дә, Зөлфирә аның ни уйлаганын, шул уенда кайларда йөргәнен, дөньяның кай почмакларын әйләнгәнен, күңеле белән кемнәрне йөреп чыкканын белә иде. Мең булмаса йөз ишеткән хикәят иде Сания 
- Зәйнулла тарихы. Ишеткән, әмма башкаларга ачып салмаган тарих. Икәүдән-икәү генә калган көннәрнең сүз башы... Әллә Зәйнулла белән Саниянең башкалардан яшереп тотарга теләгән серләреме? Өч, дүрт, ничә (?) кеше белгән, беләсе татлы-яшьле сер... Әллә соң Ярулла мулла гаиләсенең гыйбрәтле елъязмасыннан коелып төшкән битләр идеме ул?.. Әтисенең бабасы Ярулла турында Зөлфирә ишетеп кенә белә. Карале, үз бабасы Якупны да күрмәгән ләбаса ул! Күн авылының чибәре Җәмилә әбисенең генә рәсемнәрен карап утырганы бар. Әнисе, тузмасыннар дип, сандыкның эчке тартмачыгында гына тота торган иде. Гаилә альбомына алып куясы булыр әле. Әгәр бүген кем дә кем аннан, кара кәнәфигә кыңгыр ятып, ни хакында, кемнәр хакында уйлыйсың дип сораса, Сания 
- Зәйнулла тарихын Зөлфирә Якуп бабасы белән Җәмиләбикә әбисе язмышын сөйләүдән башлар иде. Әллә алгарак китепме?..
* * *
Ярулла мулла ике катлы йортның өстәге агач бүлмәләренә бик авырлык белән менә башлады. Картая, бөтенләй таякка калмагае. Аягына читек өстеннән кигән галушлары да авыр, мәчеткә кадәр чак өстерәп бара. Өстерәп бара, өстерәп кайта.
Баскычның уртасына җитәрәк, җилән итәкләрен кайтарып куйды да ял итәргә утырды: 
- Бисмилләһир-рахмәнир-рахим, Алланың биргәненә шөкер. Карчыгы Газзәбануның да тез башлары авырта, соңгы вакытларда өске катка бөтенләй күтәрелми башлады. Җегәре, кызулыгы китте, кулыннан аш төште, мич кырында балачагага күз-колак булып утырудан ары бернигә ярамый. Бала-чага дигәннән, алары да килүен сирәгәйтте. Ике улын да, советлар эзәрлекләвеннән куркып, үз теләкләре белән сугышка китәргә өндәгән иде Ярулла карт. Ялгышты. Китүен киттеләр, кайтмадылар... 
- Аллаһум-магфир лихаййинә, вә мәййитинә, вә шаһидинә, вә гаибинә, вә сагиринә, вә кәбиринә, вә закәринә ва унсанә. Аллаһуммә мән ахәйтәһү миннә фаахйиһи 'аляль-ислям, ва мән таваффәйтәһү миннә фа-тәвәффәһү 'аляль-иман. Аш бүлмәсендә Газзәбануының ире артыннан доганың мәгънәсен үзе аңлаганчарак кабатлаганы ишетелде: 
- И Ходаем, без исәннәрне һәм үлгәннәрне, яшьләрне, картларны, ирләрне һәм хатыннарны гафу ит. Исәннәребезгә ислам динен тотып, иман белән үләргә язсын. Ярулла мулланың моңа бик күңеле булды. Йөзе яктырып китте. Торды, тагын бер көч туплап, баскычтан югары катка таба атлады. Өстә, мулла үз кулы белән ясаган бишектә, төпчек улының беренче кызы Сәлимә ята. Шуңа бер күз салып кына төшәсе иде. Татлы йокысыннан да уятмыйча гына. Сәлимәгә исемен, азан әйтеп, үзе кушты, исән-имин яшәсен, гаиләгә тынычлык алып килсен, дип теләде. Алла боерып, икенче балалары да туса, анысын Сания дип йөртерләр. Өченчегә Салисә бик килешле. Үзара охшаганнар да, мәгънәләре дә туры килә. Олы улларының киленнәре яман зәһәр телле булып чыкты. Шулардан гаҗизләнеп беткән Ярулла, барысын аптыратып, яшь килен кызлар алып кайтсын иде дә карусыз, иманлы балалар итеп үстерсен иде дип теләде. 
- Ир кеше ул теләмәсме? - дип сораган Якупка: 
- Җир өчен малай табу заманнары үтте. Сәвиткә кызың ни дә, улың ни, барысы да тигез, барысы да сугыша, барысына да эшлисе, - дип кенә җавап бирде. Ярулла мулланың теләгәне кабул булды. Якуп хатыны Җәмиләбикә рәттән ике кыз китерде. Нәрсәне уйда тотсаң, шул килә икән. Әле Сәлимә тәпигә басканчы ук, егерме беренче елның көзендә Ярулла мулла якты дөнья белән саубуллашты. Улы Якуп башта бик кайгырса да, еллар узгач сөенде, муллаларга рәт бетәр алдыннан үз үлеме белән үлде, Себер сазлыкларында батып калмады, балабызга да хәер-фатихасын бирергә өлгерде, дип уйлады. Әле ярый үзе дә акылсыз булып чыкмады. Ярулла вафатыннан соң ике катлы йортны тиз генә сүтте дә ишегалдының түренә җыйнак матур йорт өлгертте. Муллабайларга гына түгел, хәллеләргә дә көн бетеп бара иде. Инде егерме икенең көзендә, Сәлимәгә сеңел алып кайткач, бәби бүләге керткән күрше Гашыйка карчык: 
- Әтиегезнең үлеме юкка булмаган, шушы тирәдә бала туасы елны да, туганнан соң ел эчендә дә нәселнең олы кешесе дөньядан китә, - дип әйтеп ташлады.
Урам сазлыкларының төннәрен чирый башлаган чаклары иде. Октябрьнең соңгы көне. Карале, Сәлимәнең яше тулганны гына көткән икән бабасы... Ә менә Сания туганны көтеп алмаган... Сабырлыгы белән шаккатырган гына түгел, кайвакыт эчеңне дә пошырган Якупның һичкем көтмәгәндә карчыкка ачуы чыкты. 
- Гомер бакый әти дин сүзе белән агулады, синеке инде бөтенләй башка сыймый, хәзерге заманда кеше көлдереп, булыр-булмас нәрсә сөйләп утырма! - дип, бер гаепсез Гашыйка түтиләрен тиргәп үк ташлады. Күршесенең хәтере калудан битәр, йөрәген хәвеф басты, ахрысы. Бәбәйне күрсәтерләрмеюкмы дип, бер генә булса да карыйсы килеп кергән иде, арткы чоланнан чыгып, бәрәңге бакчасы аша үз ихаталарына шыпырт кына шылды. Комсомоллар башлыгы булып йөргән улы Заһирга гына әйтмәсә ярар иде Якуп дип коты алынган, имеш. Бераз тынычлангач, кичке эңгер-меңгердә иренең чыгып киткәнен күреп калган Гашыйка Җәмиләбикә ахириенә: 
- Эш зурга китсә, мин әйтмәдем, син ишетмәдең, - дип керде. Якуп соңыннан бу кыланышына үзе дә аптыраган, бәби мәҗлесендәге хәлләрне тәмам оныткан да иде. Җәмиләбикәсеннән Гашыйка сүзләрен ишеткәч көлде генә: 
- Малае комсомол башлыгы, үзе әле дин, әле сихер дип йөргәнгә генә әйткән идем. Җитмәсә, ырым-шырымы, күрәзәсе белән йөрәккә шом сала да тора. Башына бер кайгы китергәнмен икән бичараның. Алай да... Үз малаеннан да курыкмаса. 
- Куркырсың да: стеналарына "Комсомоллар ярсына, буржуйлар - өстәл астына!" дигән язу кадаклаган бит. 
- Нәрсәсен шаккатасың аның! Авыл Советының ишек өстендә "Төбәргә, атарга!" дигән плакат тора. Астында - капкорсаклы бай белән җитәкләшкән чалмалы мулла рәсеме. Карчык кичен яңадан тәмле ризыклар пешереп керткән. Җәмиләбикәнең, балалары туып та, сөт имезгәндә дә, теләгәнен түгел, чын-чынлап туйганчы да ашаганы юк иде, карчыкка рәхмәтләр укып, бар сыеннан авыз итте. Якупка да, Саниягә дә өлеш эләкте. Гашыйка тынычланып, күңеле булып чыгып китте. Якуп карчыктан, аның иркәләп, кешелексез итеп үстергән явыз комсомол малаеннан көлсә дә, үзе дә гел шулар тирәсендә, колхоз төзүчеләр арасында йөрергә тырыша, чөнки бар курыкканы - әтисенең мулла икәнлеген бер дә бер исенә төшерүләре. Комсомол активы да, партиянеке дә Якупка артык бәйләнмәде. Утызынчы елларда Ярулла мулланың кечкенә авыл мәдрәсәсендә дин сабагы алган яшьләрнең кайсы кая таралып бетте, комсомолда йөргәннәренең күбесе совет мәктәбе укучылары иде инде. Эреләнгән, миһербансызланган Заһир исә Казанга зур эшләр майтарырга дип китеп барды. Китте дә кайтмады. Гашыйка карчыкның тәрбиясе Якуп гаиләсенә төште. Җитмәсә, Якупның эшләре гел уңга таба гына китте. Калада курсларда укытып кайтаргач, җир рәтен яхшы белә дип, колхоз рәисе итеп үк куйдылар үзен. Сания белән Сәлимәне әтиләре бер дә башкалардан аерып үстермәде, чәчүдән дә, урактан да бер көнгә дә калдырмады. Мулла бабалары олы атлар узарга дип ясаткан капка аслары бик биек иде. Кызлар кысыла-кысыла шуннан чыгып, таң тишегеннән, әле әти-әниләре торганчы, капкалар ачылганчы ук, кырга йөгерергә гадәтләнде. Әтиләре уракта беренче булуларына сөенсен, имеш.
Уңга китте дисәң дә, колхоз төзеп ятканда, ничек барысы да шома гына барсын. Һич көтмәгәндә, югарыдан иманнан һаман да ваз кичмәгән авылда дуңгыз фермасы ачарга боерык төшерделәр. Ничә тапкыр халыкны клубка дәшсә дә, эшне белеп алган кешеләр җыелышка килмәде. Кушканнар икән, килсәләр дә ачыласын, килмәсәләр дә ачасын бик яхшы белә иде Якуп. Халык каршында яхшы атлы булып калырга гына теләде. Эштән кайткан чагында туган тиешлеләреннән берәү, каршысына чыгып, мулла малае башың белән нәрсәгә алынасың, әтиең каберендә әйләнеп ятар инде, дип әйтеп ташлагач кына, бу хәлләргә үзенең дә чын-чынлап эче поша башлады. Пошса поша, нишлисең, ферманы төзергә, эшләргә кешесен табарга, тапмаса, мәҗбүр итәргә кирәк иде. Җыелышка кеше китерә алмаудан югалып калган кебек булса да, Якуп кинәт ныклы карарга килде, икенче көнне үк үз абзарларына дуңгыз алып кайтып япты. Минем үрнәгемдә башкалар да чучка асрамаслармы, дип уйлады. Чучка асраган Якупны яшен дә сукмады, чир дә алмады. Башта артында "хәсис" дип әрләгән халык та басылды. Ферма төзелеп беткәч, карарга төшүчеләрне табу авыр булмады. Карчыгы Җәмиләбикә генә, йокларга яткан саен, йокы догасы артыннан: "И Ходаем белер-белмиме, куркуданмы, яшәү өченме эшләгән гөнаһларыбызны үзең кичер инде", - дип әйтергә гадәтләнде. Якупның моңа ачуы чыга, карчыгын үзенә төрттерә дип саный, әмма дәшми иде.
* * *
Зөлфирә әнисе яшәгән мичле бүлмәгә чыкты да пыялалы рамнар эчендәге мактау грамоталарына карады. Рамнарның ырмауларыннан сыпырып-сыпырып куйган булды. Әбисенең кул җылысын, агызган яшь татын тоярга теләгән кебек иде ул. Рамнарның берсендә - ап-ак кәгазь бите генә. Бабасы үз куллары белән: "Бу урында Калинин грамотасы торырга тиеш иде", - дип язып куйган. Кызык кеше дә булган инде Якуп. Грамота юк, урыны бар. Янәшә рамда - саргаеп беткән газета кисәге. 1933 елның 16 маенда Калининның өченче тапкыр Казанга килүе турында хисап-хәбәр язылган анда. Алдынгы татар колхозчыларының съездына килгән икән. Дзержинский һәм Чернышевский урамнары башындагы циркта ачкан ул съездны. Якуп белән Җәмиләбикәне дә чакырганнар әлеге җыелышка. Авыл тегүчесеннән бик матур киемнәр тектереп, парлашып, тарантаска җигелгән атларда киткәннәр. Бөтен авыл кул болгап озатып калган. Якубы урыннарны җайлап Җәмиләбикәне дәшәргә торганда, артбакча капкасыннан гына лапас аша ишегалдына әлеге дә баягы Гашыйка карчык килеп кергән. "Бүген яман начар төш күрдем, зинһарлап әйтәм, беркая да чыгып китмәгез, йортыгыз өстендә козгын кычкыра иде", - дигән. Җәмиләбикәнең ишектән чыгып килүе икән, чүт йөрәк өянәгеннән егылмаган. Колхоз рәисе Гашыйка сүзенә дә, хатыны хәленә дә карый алмый. Берсенә усал итеп җикерсә, икенчесен күтәреп алган да тарантаска утырткан. Аннан йорттан җылы чәй алып чыгып эчерткән дә, хатынының рәтләнә төшкәнен күргәч, атларны Казан юлына юырткан. Гашыйка карчык чыгып китмәгән. Тиз генә өйгә кергән. Бераз каранып торгач, түрдәге балалар бүлмәсенә йөгергән. Нинди хәсрәт китерәсен ап-ачык күрсәткән төшен Якуп белән Җәмиләбикәгә сөйләп бетермәгән икән. Ул килеп кергәндә, кызларның Сәлимә исемлесе ут кебек яна, су да сорарлык хәле калмыйча, иреннәрен көчкә кыймылдатып ята, ди. Карчыкның кулга алуы булган, тирән итеп бер генә сулаган да җан биргән. Гашыйка Санияне уяткан, Казанга кеше җибәрегез дип әйтергә авыл Советына йөгерткән. Сабан эшләренең иң кызган бер чагында, анда кизүче Нигый карттан башка кем булсын?!
- Атлар - сабанда, кешеләр кырда инде, - дигән ул. 
- Хуҗаны озатып калдылар да туры эшкә киттеләр. Фельдшер кызны чакыртсак кына. Ичмасам, үлгәнлеген раслап, язу язар. Әле бит безгә ата-анасы каршында җавап та тотасы. Саниягә ияреп килгән фельдшер да нишләсен. Ак җәймә кебек агарып калган кызга нашатырь иснәтеп караган да, тын да алмавын тагын бер кат раслагандай: 
- Үлгән инде, - дип куйган. 
- Менә нәрсәдән үлгән - әйталмыйм. Халык кырдан кайтканчы, кич җиткән. Әле съезд ике-өч көн барасы, ди. Якуп белән Җәмиләбикәне көтсәң, мәет бозылып бетмәгәе дип уйлап, икенче таңда, юып, башкасын да җиренә җиткереп, Сәлимәне кабергә иңдергәннәр. Зөлфирә, әбисе рәсеменең кыршавын тагын бер кат сыпырып: 
- И Ходаем, һәрберегез Аллаһның сөеклеләре булып бу дөньяны кичкән булсагызчы, - диюдән башка сүз тапмады.
* * *
Сәлимәнең үлеме белән инде Якупның үз күңеленнән генә түгел, гаиләсеннән дә тынычлык-тынгылык китте. Кеше исемендә әллә, чыннан да, бер-бер мәгънә булган инде, дип уйлый торган иде хәзер үзе дә. Тик шунысын аңлый алмады: нинди чир, нинди сәбәп белән уйламаганда-көтмәгәндә ташлап китте соң Сәлимә аларны? Михаил Иванович Калинин кулыннан грамота алганда йөз балкытып кул кыскан, рәхмәт укыган Җәмиләбикәне кабергә кертер өчен микәнни бу хәлләр? Көн дими, төн дими, башын бәрәбәрә елауда. Әлеге грамотаны тураклап мич авызына ыргыткач, туктаусыз такмаклаган иде хатыны: - "Калинин бабай" да "Калинин бабай" дип аңгырайттың. Казанга ул килгән саен, гаиләбезгә бәхетсезлек керә. Унтугызынчы елны, халыкны фронтка яздырып йөреп, әткәйнең ике улын үзе белән алып китте. Икесе дә шулчакта ук мәгънәсез сугыш кырында ятып калды. Бер безнеке генә кырылганмыни?! Кеше рәнҗешен күтәреп йөри торган карт ул, бер дә Хозыр Ильяс түгел! 
- Ярар инде, Җәмиләбикә! 
- Нәрсәсе ярар?! Үзеңнең кызыңны югалткан чакта да авызыңны ачарга куркып утырмасаң! Үлем козгыны ул Калинин дигәнегез! 
- Ак Колчакны кемдер җиңәргә тиеш иде бит... 
- Аларга кирәк, алар җиңсеннәр дә! Сәлимә кемне җиңеп, кем өчен җан биргән, алайса?! Якуп дәшмәде. Әйтер сүзе бар иде югыйсә. Мондый чакта сүзләр артык икән. Калининны юри генә яклап маташканын белмимени аның хатыны, белә... Уты инде сүрелгән, җылысы кузыныкы гына иде учакның. Җәмиләбикә көч түгеп еллар дәвамында кырда эшләп алган грамота кузыларга җан өргән кебек булгач, секунд эчендә куырылды да калды. Кемгә бирелгән ул, нигә бирелгән - инде һичкемгә кызыксыз, юка көл элпәләре үзләре дә беркемгә кирәк түгел иде. Якуп юшкәне этеп куйды да мич капкачын япты, Җәмиләбикәсен җилкәсеннән кочаклап, караватына таба атлады:
- Ят әле, карчык. Ят әле, тынычлан. 
- Тынычланырсың монда! Күз нурларыңны түгеп үстергән балаңны югалт та! Әле кичә генә зур бәйрәм табынында Лаешның райком секретаре: "Минем иң алдынгы кызны, Җәмиләбикә Мөхетдиновна, Сез генә җиңә алырлык икән Татарстанда, бәхетләр телим үзегезгә!" - дип, аңа хөрмәт күрсәтеп, яхшы сүзләр әйткән булды - шушымы бәхет?! Бәйрәмләп йөреп, балаңның мәетен дә күрми калу бәхетме? Ире кочагында басылыбрак киткән хатын, караватка утыргач, чәчләрен йолкып еларга ук кереште. Һичничек тынычландыра алмагач, Якуп, чигүле капчыктагы махрасын алып, ишегалдына чыкты. Ичмаса, баскыч төбендә тәмәке төреп, уйланып утырыр. Их, Гашыйка карчыкны тыңлаган булсачы! Әллә бер-бер җаен табып, Сәлимәсен саклап та калыр иде. Шулай дип уйлавы булды, капкадан Гашыйка үзе күренде: 
- Бик бетеренмәгез инде, күршекәйләрем, Алланың язганы булмый калмас. 
- Ничек бетеренмисең, Гашыйка түти? 
- Җиңелдер дип әйтмим. Алай да... Әле менә тагын бер төш күрдем, - дип сөйли генә башлаган иде, Якупның инәлүле карашыннан туктады. Кулларын әле анда, әле монда куйды, алъяпкыч итәкләрен бөтәрләгән булды, аннан кесәсенә тыкты. Әйтергә дип кергәч әйтә инде Гашыйка. Менә ни әйтер... анысын үзе белә дә Алла белә, төш белә... 
- Якупҗан, матур төш бит, сөйләп бирим инде. Хатының Җәмиләбикә кетәклектән йомыркалар тотып чыгып бара иде. Болары орлыксыз, чуар тавык астында калганының чебие бар, җәй җиткәч, чирәмлектә йөгереп йөргән чебиләргә карап утыруы күңелле була ул Якуп белән миңа, ди. Э-э. 
- Шуннан? 
- Берсен алса, Ходай икенчесен бирер, диюем. Тиз арада ир балагыз буласы дип юрадым. Э-э. 
- Нәрсә?! 
- Ир балагыз, диюем. Син шунда абзарыгыздан чалгы-балта ише нәрсәләр тотып килеп чыктың. Ул йөзеңдәге шатлыкны күрсәң! Карчыкның сүзләреннән Якупның ирен читләрендә эленеп торган тәмәкесе үк төшеп китте. Иелеп кулына алды, аннан, көтелмәгән сөенеч килгән кебек, йөз яктыртып елмайды. Атасы Ярулла өч кыз исеме әйтеп калдыргач, малай алып кайтмаячак икән Җәмиләбикә дип йөри иде, ялгышкан булмагае. Гашыйкага төш керсә, рас керә инде ул. Якуп карчыкны йортка да дәшеп тормады, Җәмиләбикә янына кереп китте. Керә-керешкә: 
- Тынычлан инде, карчык, улыбыз туачак безнең. Улыбыз! - дип кычкырды. Өстәл артында еламсырап утырган Җәмиләбикә яшьләрен сөртте. Ул һич кенә дә Якуп кебек бу сүзгә шаккатмады. Әле иртәрәк дип кенә иренә әйтмәгән булса да, авырлы икәнлеген белә иде. Ул кайдан сизенгән диген?! Тәрәзә якка борылды. Капкадан Гашыйка карчыкның чыгып киткәнен күрде. Хикмәт менә кемдә икән! 
- Ие шул, урак тирәсендә дөньяга килер дип торам, Аллаһ боерса. 
- Алайса, еламыйбыз, нарасыебызны сакларга тырышабыз инде, Җәмиләбикәм, мине алмаштырасы улыбыз бит ул!
- Улыбыз дип... 
- Анысында шигем юк!
* * *
Зөлфирә тагын бер кат фотодагы Җәмиләбикәгә күз ташлады. Әбисе бабасы сүзләреннән аптырап кала. Беркемгә дә әйтмәгән, эш эшләгәч, авырлы икәнлегем дә беленми, дип йөргән бер вакытта, малай табасың, дип торган бит Якупкае! Урак өстендә туачагы гына эчен пошырган пошыруын. Рәис хатыны дип, караватта бот күтәреп ята алмыйсың, көн дә эшкә чыгасы. Уракта елын елына кем дә булса бала таба... Көзге кыр эшләре башланганда, Җәмиләбикәнең гәүдәсе инде тула, йөзләре сулыгып кала, йөрешләре әкренәя. Көнен төп-төгәл генә каян беләсең, дип, таң тудымы, урагын алып, кырга китә үзе. Әле дә ярый Якуп ул эшләгән басу читендә шалаш кордыртып куя. Таң атар-атмаста идарәгә киткәндә, янына кереп: 
- Карчык, ашыгып барма, ашыгып эшләмә. Авырый-нитә башласаң, фельдшерга да, миңа да хәбәр сал, үзең шалашка кереп ят, мин анда урын әзерләтеп куйдым, - дип әйтә. Син дигәнчә генә буламыни? Җәмиләбикәне, ура-ура, шалаштан еракка киткән бер вакытта тулгак тота башлый. Инде шунда таба атлыйм дигәндә генә, баласы дөньяга килмәсенме?! Урак очы белән кендек бавын үзенә өзәргә кала. Инде кулыма алам дип, җай гына торырга маташканда, әллә кайдан өермә килеп чыга да баланы, күтәреп алып китеп, шалаш кырыена ыргыта. Җәмиләбикә ничек үзе җирдә кала, аңларга да өлгерми. Өермәне юкка гына пәри туе димәгәннәр, күрәсең: ничек килеп чыкса, шулай ук күздән дә югала... Баланы якындагы чишмә суында юып, шалаштагы чүпрәкләр өстенә алып кереп салалар. Хатынның үз хәле дә хәл була, көчкә исән кала. Ул елны яңадан уракка да төшә алмый. Рамнарның уң яктагысында иң үзәктәге фотода әнисе Сәлимәне күтәргән Җәмиләбикә әбисе янәшәсендә басып тора. Яшелчәчелек бригадасының уңышларын теркәп калдырыйк дип, Якуп ул көнне Казаннан фотограф чакырткан була. Алар капкасы турына бер арба яшелчә, җиләк-җимеш килгән. Ул вакытта хезмәт көненә алмасын, суганын, кәбестәсен дә биргәннәр. Менә бу рәсемдә әнисе Саниянең, үз мәктәпләрен тәмамлап, Шәлегә укырга киткән көне төшерелгән... Күндә башлангыч мәктәп кенә булгач, аны бабасы Шәле мәктәбенә җибәргән. Бот буе кыз: "Бармыйм, колхоз эшенә чыгам", - дип маташканны күргәч, ул түзмәгән. Өзгәләнеп: "Чиләк хәтле буең белән. Син нәрсә, гомереңне ат урынына йөк ташып үткәрмәкчеме?! Шуның өчен таптымыни сине әниең?! Колхоз рәисе була торып, бердәнбер кызымны мәктәптә укыта алмыйммы? Тиздән бар кешегә урта мәктәп тәмамлау мәҗбүри куелыр кебек. Болай үз вакытыңда мәктәбен дә бетерерсең, укырына да китәрсең. Врач булам дип хыялланганыңны оныттыңмыни?!" - дигән. Шәледә ике-өч ел элек кенә җидееллык мәктәп ачылган була. Бабасы Якуп, аларның башлангыч мәктәбе дә - революция баласы, синең белән кордаш диерлек, дип сөйләнергә ярата икән. Район җиренә барасы итмәгән, Сания исемле үсмер кыз шунда киткән. Утыз дүртенче елның көзеннән утыз җиденең язына кадәр гомере Күн белән Шәле арасын таптап узган аның. Зәйнулла атлы егет белән кулга-кул җитәкләшеп узган...
* * *
 Әле беренче елны - авылына тәүге кайтуында ук - юлы Зәйнулланыкы белән туры килгән иде Саниянең. Күндә туганнары бар икән дә, сыйныфташы белән кайтып, шуларны күрәсе, әти-әнисеннән сәлам җиткерәсе, имеш. Сания соңыннан аңлады. Туганнарны күрү бер сәбәп кенә булган егеткә... Зәйнулланың кардәшләре икенче урамда яши иде. Күңеленә әдәплелеге белән хуш килгән, зәңгәр күзле, аксыл чәчле озын буйлы классташ егетен иң башта, үзләренә алып кереп, чәй эчерергә булды Сания. 
- Зәйнулла, әйдә, безне дә күреп кит, бу вакытта әни өйдә була торган иде, чәйләрбез дә, мин сине туган апайларыгызга үзем үк озатып куярмын, - диде кыз, капка төпләренә җитәрәк. Керәсенә ышанып ук дәшмәгән дә иде Сания, егет шунда ук риза икәнлеген әйтте. Келәне күтәргәч, кече капканы ачып, кызны эчкә кертеп җибәрде дә аның артыннан чолан ишегенә таба атлады, бара-бара үзе ишегалдын күзәтте. Эчендә карлыган куаклары утыртылган кечкенә бакчалы иркен ишегалды иде бу. Түгәрәкләп ясалган түтәлләрдә - көзгә кереп саргаешкан үлән-гөлләр. Берән-сәрән чәчәкләре калганнары да бар. Капкадан - йорт ишегенә, аннан инде сарай-мунча ише җирләргә агач тротуар илтә. Як-яклары кызыл кирпечләр белән бизәкләнгән юлларны көн дә агартып юганнары күренә. Җете сары такталарны пычратып басуы да бераз кыенрак... Санияләрнең болдыры аеруча матур икән. Сары, яшел, кызыл буяуларга буялган. Бу урамда коймалары буялган албакчалар бүтән булмады кебек югыйсә, ә боларның болдырларына кадәр балкып тора. 
- Матур да инде сездә, Сания! 
- Хуҗаның кем икәнен беләсең килсә, башта үз каралтысын кара, ди бит әти. 
- Якуп абый, алайса, яхшы хуҗа! 
- Ул башкача була алмый. Саниянең әнисе, чыннан да, өйдә икән. Коймак пешереп, кызы кайтканын самавыр артында көтеп утырган чагы иде 
- Зәйнулла кунак сыена эләкте. Балалары чыгып киткәндә, әни кеше: 
- Тәртипле йөрегез, кеше теленә керерлек булмагыз, - дип калса да керделәр, авылда кем турында да сүз сөйләнми тормый - аның өчен гаеп эш эшләүнең дә кирәге юк. Шул күрүеннән Зәйнулла бу өйне үз итте, атнасына ике булмаса бер сугылып, Сания, әтиәнисе белән түгәрәкләнеп чәй эчәргә гадәтләнде. Соңрак егетнең әти-әниләре дә Күнгә ешлады, килгәндә-киткәндә, алар да Якуп йортының кадерле кунагы булды. Телгә керү дигәннән, иң башта мәктәптә Зәйнулла Сания белән йөри икән, дигән сүз китте. Аннан күннекеләр, Санияне Шәле егете озата икән, дип сөйли башлады. Ул да булмады, әлеге хәбәрләр бөтен Шәлегә таралган. Анда инде ишеткән белән генә канәгатьләнмәделәр, үзләреннән дә өстәделәр. Кайберәүләргә Саниянең Зәйнуллаларга кереп-чыгып йөргәне охшамаган, икенчеләр Зәйнулланы аларга барып йөргәне өчен гаепләде. Бу сүзләргә, кыек авыздан ишетелгән имеш-мимешләргә ни Якупның, ни Зәйнулла әти-әниләренең исе китмәде. Якуп Җәмиләбикәсенең кайвакыт:
- Туктамасалар туктамадылар инде балаларны чәйнәүдән, тәмам Таһир 
- Зөһрә ясап бетерделәр, - кебек сүзләр әйтеп куюына да кул гына селти иде: 
- Тапкансың борчылыр нәрсә! Сөйләрләр-сөйләрләр дә арыгач туктарлар, аңарчы гайбәт өчен башка кешеләр табылыр. Бу чакта, вәгъдә балдаклары алышынмаса да, ярәшү мәҗлесләре уздырылмаса да, ике гаилә дә балаларының бер-берсен яратканына ышанган, үзара тиң күрешкән һәм, дуслашып, кода-кодагыйлы уйный башлаган иде инде. Парлашып йөрүләргә дә бер чик куелды. Мәктәпне тәмамлауга, кыз белән егет икесе дә Казанга, әмма төрле уку йортларына китеп барды. Зәйнулланың исәбе - хисапчы, Саниянеке фельдшер-акушер булу иде. Казан фельдшер-акушер мәктәбенең, Медфармаполитехникумыннан 1936 елда гына аерылып чыгып, эшен җайга салып кына яткан чагы булган икән. Кыз башта, фармацевтлар әзерләүче уку йортына керимме әллә, дип уйлаган иде. Зур Кызыл урамындагы элекке Шумкова гимназиясенә килеп җиткәч, ишек өстендәге язуга карап икеләнеп калды. Аннан, бер-бер карарга килгәндәй, кызу-кызу атлап, шәһәр үзәгенә юл тотты. Әтисе М. Җәлил Бауман урамнары кисешкән җирдә үкме, шул тирәдәрәкме фельдшер-акушер мәктәбе дә бар дигән иде. Әлеге бинаны табып, ишегеннән тәү кат кергәндә, кызның йөрәге чыгам-чыгам дип типте. Сания бу уку йортын сайлап ялгышмаган. Андагы тәртипләр, уку-укыту күңеленә бик ятты. Җитмәсә, үзәктә укыгач, эш буенча барганда, әтисе дә еш күргәли, күргәч инде, күчтәнәчен-бүләген калдыра, концертына, спектакленә алып бара. Театр дигәннән, Сания үз гомерендә беренче тапкыр спектакльне Шәле авылында карады. Утыз өчнең ноябрендә, кыр эшләрен тәмамлап, укулар башлангач килде артистлар. Ударник колхозчыларның әлеге дә баягы Сәлимә үлеменә сәбәпче Беренче Бөтенсоюз съезды карары белән атаклы драматург Кәрим Тинчурин Казанда академик театрның күчмә филиалын оештырган икән. Шулар Шәлегә "Булат бабай семьясы" исемле спектакль белән килгән. Гөлсем Болгарская, Әзәл Яһудин, Гөлсем Камская кебек артистларны күрер өчен, әтисе белән ай саен театрга барырга да риза иде Сания! Әтисе Якуп Казанга еш йөрүен туктатмады, Санияне күрергә сәбәп эзләп кенә тора иде. Озак вакытлар килә алмаса, шаян хатлар язгалый торган гадәте бар аның. Үзеннән шигырь дә чыгарып салгалый. Бервакыт Саниянең, Гашыйка түтекәйнең хәле ничегрәк, дип соравына каршы әтисе, ярыйсы, каз бибиләрне яхшы карамый каравын, берсен өстенә басып имгәткән - шуңа "костыль" ясап ятам, дип җавап кайтарган иде. Язгы матур көннәрнең берендә, туңдырма ашап, Бауман урамында ял итеп йөргәндә, әтисе Саниядән, бер дә көтмәгәндә: 
- Кызым, ничек әле син фельдшер булырга уйладың? - дип сорады. 
- Укытучы эше дә ярыйсы гына бит. Акчалары да артыграк, эшләре дә тынычрак тоела миңа. Аннан... укытучыларны белемлелекләре өчен бик хөрмәт итәм. Үзем күпме укытучы булырга хыялландым, тәки язмаган икән! - диде. Сания башта фельдшерлар да белемле дип җавап биреп котылмакчы иде дә, әллә нишләп ачылып китеп, күңелендә йөрткән серне чиште:
- Мин, бәлки, Зәйнулла белән бухгалтерлыкка киткән булыр идем, Салисәбезнең үлеме тетрәндерде. Салисә дигәне Якупның, әлеге дә баягы җир йөзендә бер көн дә яши алмыйча, дөнья куйган өченче кызы иде. Хатыны тагын балага узгач, кешедән яшереп булса да, дин, гореф-гадәтләр кушканчарак, ата васыятенчәрәк үстерергә теләгән иде Якуп. Җәмиләбикә әллә авырый, әллә тулгак тота башлагач, файдалары тими калмас дип, имче-кендекче карчыкларны чакырган, исәнлегенә авыл абыстаеннан дога кылдырган иде ул. Алар гына диненнән дә, дәвасыннан да хәбәрсез, белемсез булып чыкты. Ходаның язганы булганмы инде... Аркылы килгән баланы таптыра алмагач, инде көн яктысына үле чыкканыннан соң, әнисен саклап калырга теләп, канын һичничек туктата алмаган карчыклар Җәмиләбикәне караватка яткыралар да баш астына күп итеп мендәр өяләр. Аның саен кан килүе туктамый. Төшлектә өенә кайтып кергән Якуп шулчак аңышып алды, шунда ук Саниясен фельдшер кызга йөгертте. Бер кире килсә килә бит ул дигәндәй, анысы районга киткән булып чыкты. Инде Якуп туры айгырда үзе Питрәчкә врач алырга чыгып чапты. Врач карчыклар кылган гамәлләрнең нәкъ киресен эшләмәсә, бәлки, зур эшкә алынган догалы, яулыклы апаларны гаепләмәс тә иде Якуп. Зәйнәп әнә башта өсте-өстенә өелгән мендәрләрне алып атты, аларны хатынның аяк астына, билдән түбән куйды. Алланың алай да рәхмәте киң: шул арада кан килүдән дә туктады, Җәмиләбикәгә дә төс керә башлады. Хәлсез кулы белән сорап, су алып эчте. Алланың бу язганына гомер бакый шөкер итте Якуп: Җәмиләбикәсе исән калды. Әнисен югалтудан бик курыккан Сания шулчакта: 
- Мәктәп бетереп укырга барырга язса, врачлыкка гына китәм, - дип, сүз беркетеп куйган иде. 
- Һич югы, фельдшер булам. Һәм шулай эшләде дә.
* * *
Стенадагы фоторәсемнәргә карагач, әнисе сөйләгәннәрнең барысы Зөлфирә күңелендә кабат яңарды. Әлеге дә баягы Зәйнулла исемле егет белән Сания сугыш башланасы елның җәй башында укуларын бетереп кайталар, һәм икесе дә юллама белән эшкә урнашалар. Кыз Питрәчкә барып эшләп йөри. Егет, Шәленеке булгач, шунда кала. Питрәч белән Күн арасы турыдан биш чакрым гына, эштән соң урман аша чыгасы, имеш. Зәйнулла Санияне гел каршы алырга килә, иртәрәк эшенә китсә дә, ялгызы курыкмагае дип озатып куя. Әнисенең, Зәйнулла бик матур җырлый торган иде, дип сөйләгәне хәтерендә. Питрәч-Күн арасын аның моңлы җырлары кыскарта. Шулай тыныч кына озатышып йөргәндә, Зәйнуллага хәрби хезмәткә чакыру килә. Соңгы тапкыр икәүләп кайту бик кыска тоела аларга. Санияләр турына җиткәч, кулларын тота да Зәйнулла болай ди: 
- Күпме еллар озатып йөрдем сине. Салкыннан да сакладым, җилдән дә, яман күзләрдән дә. Ялгызыбыз гел бер юллардан йөрсәк тә, җаныңа түгел, тәнеңә дә кагылмадым. Бу минем артык саф-чиста булуымнан, сине көчле яратуымнан гына түгел. Барыбер минеке булачак бит, нигә рәнҗетергә, кеше алдында кыз баланы нигә оятлы итәргә дип уйладым!
Көтәрсең бит?! Кызга бу сүзләрне тыңлавы да оят була, әмма егет белән килешеп баш селки. 
- Сагынырмын инде, Сания! Ничек яратканымны беләсең. Гаилә корырга өлгереп, балаң да калса, бу сагынуларга бөтенләй түзәсе булмаганмын икән! Әле китәргә дә өлгермәдем, инде сине югалтканмындыр шикелле, сагына ук башладым. Әгәр мине көтәсеңә ышанмасам, сугышына да бармас, дөньяның теләсә кайсы почмагына сине алып качар идем мин, бәгърем. Ә болай... көтәсеңә ышаныч белән киткәч, исән кайтасыма да ышанам. Сугышка күбрәк яшьләрнең алынган чагы әле. Күп тә үтми, Санияне дә хәрби комиссариатка чакырталар. Ул инде, барам, Зәйнулла янында булам, дип атлыгып тора. Зөлфирәнең Якуп бабасы шул чагында әйтә: 
- И-и, юләр кыз, фронтны да авылның ашлык басуы зурлыгында гына дип белеп, сугышка бармакчы буласың тагын. Бүгенге көндә фронтка китү - ут яңгыры астына керү дигән сүз. Командирдан килгән хатны кочаклап яшәргә калачак безгә аннары... 
- Соң бит... 
- Соң бит... Соң бит... дип мыгырданма, синең соңың, чыннан да, соңга калу булмасын. Фельдшерларның сугышта гына түгел, районда да әле бик кирәк чагы. Райком секретаре - дустым. Хәлемә керми калмас. Без бу сәвиткә инде өч балабызны бирдек. Әниеңне картлыгында кем карар? Болай да көчкә сулап торган көне. Сугыш озакка китсә, аңа кем терәк булыр? Кайчан да бер мине барыбер алырлар, ичмасам, синең урынга үзем китәргә теләк белдерим. Якуп Саниянең чакыру кәгазен кулыннан тартып ала да Питрәчкә элдерә. Райком секретаре алдынгылар рәтендә йөргән рәиснең сүзен аяк астына салмый. Баштарак: 
- Якуп Яруллович, Сез бит авылда да бик кирәк, Кызыл Армиянең җиңүе кырдагы җиңүләрдән дә тора, - дип караса да, соңыннан ризалаша. 
- Ярар, бик теләгәч, Сезнеңчә эшләрбез, Саниянең чакыруын миңа калдырыгыз, анысын уңай хәл итәрмен, туры хәрби комиссариатка китегез дә, үз иркем белән барам дип, гаризагызны языгыз, - ди. Әти кеше, чыгып барганда, ишек турысында борылып, тагын бер кат сорый: 
- Кызымның әнисе янында каласына, сугышка бөтенләй бармаячагына ышанып китә аламмы? 
- Китә аласыз, - ди. Райкомдагы очрашудан соң Якуп, колхозын калдырып, сугышка китсә дә, әлеге сөйләшү тиздән онытыла, һәм инде Санияне кабат хәрби комиссариатка дәшәләр. Ул бу юлы үзе үк туп-туры райком секретарена керә, чөнки әнисе Җәмиләбикә, ире Якупның үле хәбәрен алуга ук, бөтенләй аяктан егыла, аны карарга кеше кирәк була. Райком секретаре әтисенең йөз чалымнарын саклаган Санияне керә-керешкә танып ала, биргән вәгъдәсен дә искә төшерә. Иңгә-иң эшләгән иптәшенең, сугыш кырына барып җитүгә үк, туган туфрагында ятып калуы аның күңеленә бик тия, үзен бераз гаеплерәк тә сизә. Җаваплы эшләргә алынсаң, бөтенләйгә үк калдырып та булыр иде, дип, Санияне Күнгә фельдшер һәм авыл Советы рәисе итеп билгели.
Кыз, күңеле тулып китеп, әтисенең гел уйламаганда үлүе турында сөйли. Үзеннән өлкән бер кешене ял иттерергә теләп, Якуп аның урынына склад сакларга китә. Шул вакытта дошман ягының артподготовкасы башлана да, бер кыйпылчык Якупның аягына тия. Иптәшләре аны блиндажга алып кайтып сала. Алар чыгып китүгә, блиндаж өстенә снарядлар яңгыры яварга тотына. Якуптан, шулай итеп, берни калмый. Үлемеңне кайдан табасыңны белсәң, үзең эзләп йөрмисең, ди торган була Саниягә әтисе. Үзе эзләп йөргән кебек килеп чыга...
* * *
Саниянең эше бермә-бер күбәйде. Ул, җиңелрәк булсын дип, авыл Советына кагылышлы кәгазьләрне медпункт бүлмәсенә кертеп тутырды. Янына әле авырулар килә, әле башка мәсьәлә буенча керәләр. Сугыш вакытында көтелмәгән мәшәкатьләр чыга да тора икән. Көннәрнең берендә Мәскәүдән балет артистлары килеп төште. Тынычрак җирләрдә яшәсеннәр дип, Татарстанга эвакуацияләгәннәр, имеш. Араларыннан өлкән итеп билгеләнгәне авыл халкына концерт куйыйк әле дип килгән. Куйдылар. Концерт карау гына булмады ул. Чабата-галуштан башканы күрми башлаган халык әллә нинди чүпрәк аяк киемнәрендәге артистларның сәхнәдә, сыланып торган ыштаннар киеп, арлы-бирле сикерүләренең мәгънәсен аңламады да аңламады. Ул гына түгел, авыл буйлап йөрүләреннән дә егылып көләрлек кызык тапты. Балетчылардан берәрсе урам буйлап узса, бөтен бала-чага койма башына менеп кунаклый. Аларның үртәвече шул инде: вәчтеркә, вәчтеркә, олы түтекәй, үзе кеше көлдереп аяк очында йөри. Вәчтеркә, вәчтеркә кебегрәк. Артистлар, сүзләренең мәгънәсен аңламаса да, үпкә белдереп, Сания янына керә. Кыз тынычландыра, юата, хәл-әхвәлләрен белешә, сорасалар, кулыннан килгәнчә ярдәм итә. Сугыш башлангач, доклад-агитация белән килүчеләр дә ешайды Күнгә. Шулай бервакыт республиканың танылган галиме килгән. Кояш системасы, андагы планеталар турында кызып-кызып сөйли бу. Ни өчен ел бар: җәй артыннан - көз, көздән соң кыш килә; нигә көн белән төн алмаша. Авылда шундый хәйләкәр картлар була: алар синең белән бәхәскә керми, сорау гына бирә. Зур мәдрәсәләрдә белем алган Шаһимәрдан карт та шундыйлардан иде. Кыр эшеннән арып-талчыгып туры клубка кайткан чагы булгандыр инде, киемен дә салмаган, эш фуражкасын кулына тоткан. Гадәттәгечә, беренче рәткә үк Сания янына килеп утырган. 
- Иптәш лектор, - ди бу, сез бик акыллы кеше күренәсез. Менә мин әле, караңгы төшмәсә, кырдан кайтасы да түгел идем. Уйладым-уйладым да Сезгә бер сорау бирергә булдым. Ярыйдыр бит? 
- Ярый, ярый. Рәхим итегез. 
- Нишләп ярамасын, - диешәләр Шаһимәрданның гадәтен белгән авылдашлары да. 
- Сез менә әйтәсез, имеш, җирнең үз күчәре тирәсендә әйләнүеннән көн-төн алмаша. Имеш, ай да аннан һаман бер ераклыкта әйләнеп йөри. Заводта бик зур арканнар ясатып, Җирне башка планеталарга тарттырырга да әйләнми торган итмәскә булмый микән? Кояш гел безнең якка караса, американнарны катырып үтерәбез бит без. Аннан инде капиталистларны узабыз да узабыз.
Лектор аптырашта. Халык мыек астыннан гына көлә. Аның саен кулында фуражкасын әвәләгән Шаһимәрданны, сөйлә дә сөйлә, син беләсең, без - караңгы халык, дип котырталар. 
- Иптәш лектор, көн яктысын арттыруның икенче юлы да бар дип уйлыйм. Айның үзен менә безнең каланча башына тарттырып булмасмы? Якындагы планета яктырак күренә, җылысының җиргә тәэсире зуррак була, дисез бит. Ну әле аңарчы каланча башын яңартырга кирәк, очындагы такталары искерә башлаган. Монысы инде менә авыл Сәвитенә карый, - дип, янындагы Саниягә төртеп күрсәтә. Бу сорауга акыллы баштан ничек җавап бирәсең. Лектор: 
- Кайтыр вакыт җитеп килә, җавапны икенче килешкә әзерләрмен, - ди. Шулай дип әйтә дә бу авылга башка килми. Әлеге вакыйгадан соң Шаһимәрдан абзыйлары әллә ни гомер герой булып йөрде. Ул үзе лекторның әмрикәннәр хәзер совет ягыннан сугыша. Үзегез әйткәнчә, кояш Җирнең безнең ягында гына торып, аларга караңгы ясасак, ялгызыбыз гына мимечне җиңә алырбызмы дип әйтүен көткән икән. Кеше арткан саен, борчуы да арта шул. Балет кешеләре ачлыкның ныгын күреп-тоеп килгәннәр, ахрысы. Һәрберсе тормыш авырлыгыннан, ашау җитмәүдән зарлана. Кемгә җитә ул ашау?! Әллә соң алар Мәскәүдә тәмлерәк, җитәрлек ашарга күнеккәнме? Алай дисәң, бик тә ябык күренәләр. Балетчылар, килеп төшүләреннән берникадәр вакыт узгач, авыл тормышына күнегә башладылар, әмма дә ләкин колхоз эшенә ныклап кереп китә алмадылар. Шуларны, аларга бәйле мәзәк хәлләрне уйлап, Сания лапаска узды. Монда аларның язга чыгасы орлык бәрәңгесе саклана. Инде өй астындагысы беткән, бер-ике ашарлык булса да бәрәңге алып чыгыйм дип авызын ачса, исе-акылы китте: бәрәңгеләр базның бер почмагында гына ята. Төште. Алмады. Ябылмый яткан бәрәңгеләр өстенә саламны яхшырак түшәде дә кире чыкты. Болай булгач, бакчаңның яртысы да утыртылмый кала дигән сүз. Эшне зурга җибәрмәскә, әйтми калырга да уйлаган иде, әмма яман гадәтнең таралып китүеннән курыкты. Колхоз рәисе белән киңәшеп, районнан тикшерү чакыртты. Милиционерлар мылтыклар белән килерләр, өй саен кереп тентеп йөрерләр дип һич кенә дә уйламаган иде. Бәрәңге артистлар яшәгән бер йорттан чыкты, тик кем аны әлеге ихатага алып кайтканы ачыкланмады. Хуҗалар, эз яшерергә теләп, "үзебезнеке" дип карасалар да, һичкем ышанмады, чөнки бәрәңгене өйдә, карават астында гына саклау гадәте юк иде. Ул елны Санияләр кышны көч-хәл белән чыкты. Ачлык бер нәрсә, Зәйнулладан хат килми тору ачлыктан да яманрак икән. Әти-әнисеннән барып сорашу да уңайсыз, аңа әле вакытын кайдан табасың. Сания өстәл тартмасындагы папканы алды. Зәйнулласыннан өч ел буе килгән хатларның барысы да шушы папкага җыелган. Кыз аларны көн саен диярлек йокыга ятар алдыннан укый. Кырык беренче елны язган бер хатында ул Константин Симонов исемле рус шагыйре белән бер полкта хезмәт итүен, очраклы рәвештә шигырьләр укыган чагына туры килүен әйткән иде. Шуннан соң бераз вакытлар узгач, "Жди меня" исемлесенең "Правда"да басылып чыгуын язган. Зәйнулла шигырьне күчереп, Саниягә дә җибәрде. Соңыннан кыз аны, "Правда" газетасыннан табып алып, кисеп, әлеге хатлар арасына салып куйды. Саниянең ишетүенчә, "Жди меня" Валентина Серова исемле бер артисткага атап язылган икән. Ленин комсомолы исемендә төп рольләрне башкаручы ди ул, ә Константин Симонов - ул катнашкан спектакльләрнең берсен дә калдырмаган, артисткага гашыйк яшь шагыйрь. Сугыш башланып, фронтка киткәч, әле кырык бернең июль аенда ук, "Жди меня"ны язып, сөеклесенә хат белән салган. Соңрак шигырьне иптәшләренә дә укып күрсәткән. Окоплар буйлап телдән-телгә күчеп йөргән "Жди меня"ны кырык икенең гыйнвар аенда соратып алып, газетада бастырганнар. "Правда"даны саклаганлыгын Зәйнуллага, кайткач, һичшиксез, күрсәтәчәк!
Кыз "Көт мине"не тәрҗемә итте дә куен дәфтәренә язып, чәчәкләр белән бизәп куйды. Алай гына да аз тоелды, күчереп, фронтта фашистлар белән сугышкан сөеклесенә дә җибәрде: Көт син мине, һәм кайтырмын, Тик бик тә көтсәң. Көт син мине, сары яңгыр Сагыш китерсә. Көт син мине, кар бураса, Көт, челлә җитсә. Кичә онтып, Башкаларны һичкем көтмәсә. Көт, кайчан ерак җирләрдән Хатлар килмәсә. Көт, бергә көткәннәр, туеп, Инде көтмәсә...
* * *
Зөлфирә белән серләр бүлешкәндә, әнисе, соңрак "Жди меня" шигыренең авторы Константин Симонов тарихын ахыргача ишеткәч, үзенә килгән бәхетсезлекләрдә шигырьне дә гаепли башлаган. 
- Кеше язмышын шушындый матур бер шигырь яманга үзгәртә алырмы? - диде ул әнисенә. Сания, бу сүзләрне көткән шикелле уфтанып: 
- Язмышлар баштан охшаш язылган булгандыр инде, алайса... - дип кенә җавап бирде. Серова белән Симонов бер-берсен яратып өйләнешсәләр дә аерылышалар. Ир башкага өйләнә, хатын, аны оныта алмыйча, озак еллар ялгыз яши, ахырдан, кире кайтара алмасын аңлагач, үз-үзенә кул сала. Өлкән яшьтә булмый әле ул. Бу вакытта шагыйрьнең Кисловодскида ял иткән чагы икән. Гаиләсенә сиздереп, озатырга кайтудан уңайсызлана, кабергә салырга дип, 58 кызыл канәфер чәчәге җибәрә. Инде картайгач, үләренә берничә көн кала, кызын чакырып ала да: 
- Кичер мине, кызым, әниең белән булганнарның барысы да гомеремнең иң зур бәхете иде! - ди. Аннан: 
- Иң зур хәсрәте дә... - дип өсти.
Зөлфирә күзлегеннән караганда, әлеге язмышлар үзара охшаган да, охшамаган да. Бу шигырьдә дә ниндидер хикмәт бар! Анда кешенең үзен көткәннәрен тойганда сугышта да исән калганлыгы турында сүз бара. Ә бит сугышлар тынгач, көтәргә дә кирәк булмаган вакытта кеше кавышмаска, хәтта кавышса да аерылышырга мөмкин! Менә аның әнисе гомере буе көткән. Зәйнулла абыйсы шуңа исән дә кайткан булсын ди. Көтсә дә, аныкы булмаган ич ул! Аннан соң хәтта көткәнлеген, яратканлыгын да әйтергә куркып яшәгән! Гаеплеме аның әнисе Сания-Зәйнулла мәхәббәтенең тарихы өзелүдә, юкмы 
- Зөлфирә кистереп кенә әйтә алмый. Өзелгәнме соң ул тарих? Кем өчен өзелгән, кем өчен юк? Әгәр сугыштан Зәйнулланы көтеп алса, аңа кияүгә чыкса, бәхетле булыр идеме Сания? Бу сорауга җавапны ничек дөрес бирәсең? Аны бер Алла гына белә. Әгәр Зәйнулла абыйсы да әнисен бер дә бер көнне Симонов хатынын ташлап киткән шикелле ташлаган булса?.. Зөлфирәнең әтисе Фәһим яратмаслык кеше идемени?! Төсе генә кара-кучкыл... Күзләре генә зәңгәр түгел... Чәчләре генә өлгергән шомырт кебек кара... Күк белән җир төсләре булган икән Зәйнулла абыйсы белән әтисе Фәһимдә. Икесе дә чибәр! Җир кебек кадерле, кирәкле, үзеңнеке... Күк кебек хыялга тартучан, язгы һава кебек сулышны киңәйтүчән... Алай дисәң, күктә яшь тулы болытлар да ага... Фәһим Күнгә кырык өчнең җәендә кайта. Аягына снаряд кыйпылчыгы тигән дә, сугышка яраксыз дип кайтарганнар. Сания янына гел ярасын бәйләтергә йөри ул. Фельдшер кызны, әнисе сөйләвеннән чыгып, яхшы белә. Сания Фәһимгә өйдәгеләре исеменнән ай саен хат яза торган була. Үзеннән дә сәлам әйткәли. Сәламенә күрә җавабын да ала. Кайтып кергән көнне үк, Бибигөл апасы улы Фәһимнең ярамны үзең генә дә бәйли аласың инде диюенә дә карамый, Санияне күреп, бер уңайдан күңеленә кармак салып кайт әле дип, медпунктка җибәрә. Фәһим бу сүзне чынга да алмый югыйсә, ә Саниянең матурлыгын күргәч, телсез кала. Икенче көнне дә килә ул аның янына, өченче көнне дә. Кызның әнисенә дә ошавы күңелен бигрәк тә җилкетә. Ике энесе сугыш кырында ятып калгач, аңа теләсә кемгә өйләнү ярамас, өйнең тынычлыгын җибәрмәслек, уңган да, булган да, итагатьле дә хатын алып кайтырга кирәк дип уйлый. Әнисе дә ике көннең берендә: 
- Өйләнсәң, шуңа гына өйлән, яхшы кыз: хат та яза белә, - ди. 
- Хәзерге заманда белемле кеше кирәк, имеш, җитәкчеләргә гариза да яза алмассың. Йомышың төшсә дә, урында утырмагач, сүзең йөрмәс. Саниянең башта фронтовик егеткә һич кенә дә исе китми, тәкъдименә каршы: 
- Вәгъдәләшкән егетем бар! - ди дә тора. Фәһим кайтканга ел уза, тик ул егет ни үзе күренми, ни хаты килми. Зәйнулланың җеп очын әниләре дә югалта. Бервакыт, кызның бәгырен телеп, Шәлегә аның хәбәрсез югалуы турында хат килеп төшә. Зәйнулла турындагы хәсрәтле хәбәр ел буе өмет өзми көткән Санияне әллә нишләтеп җибәрә. Шундый чакта чыкмасам, башым айныгач, мәңге ризалык бирмәм дип, янына кереп утырган, соң сүзен алырга килгән Фәһимгә кияүгә чыгарга ризалык биреп ташлый. Никах укыла. Якыннарны чакырып, өстәлгә юклы-барлы ризык куеп, кечкенә генә туй да уздырыла. Туйлар узып, атна-ун көн дә үтми, Зәйнулланың әнисеннән Саниягә Шәлегә барган кешеләр аша инде икенче хәбәр килеп ирешә: Зәйнулла исән! Озак вакытлар контужен булып, телсез калып, кайдадыр лазаретта яткан, кемлеген белә алмаганнар, хәзер менә табылган, әлегә кеше кулы белән хат язып салган, ди. Күннекеләр дә үз чиратларында Саниянең башка берәү белән никахлашуын сөйли. Әни кеше шул көнне үк улына җавап яза...
Зәйнулладан Саниягә хат озак көттерми. Ул аңа сәламләшү сүзләре язмый, бары тик сөйгәне тәрҗемә иткән шигырьне урталай кисә дә икенче яртысын гына җибәрә: Көт син мине, һәм мин кайтам.
...Көт син мине, кайтам юри Бар үлемнәргә. Кем мине көтмәгән - әйтер: Уң килгән аңа. Көтмәгәннәр аңламаслар: Утлар астыннан Син, шушы көтүең белән, Мине коткарган. Шигырьнең ахырына Зәйнулла болай дип язып куя: "Инде сугышта үлеп калырга да риза".
* * *
Кулына әнисенең тетрәндергеч хаты килеп кергәндә, Зәйнулланың лазареттан чыгып, фронт сызыгына килеп төшкән чагы иде. Әллә ничә көн туктаусыз сугышлар барган вакыт. Дөньялар тынды, гөрелтеләр узды дип, окопта җай гына ятып, кесәсенә салган хатны алды да, яктыгарак куеп, рәхәтләнеп укырга кереште Зәйнулла. Күршеләрнең балачагасыннан алып мәктәп-кибет хәлләренә кадәр язылган иде анда. Аларны укып чыгарга өлгермәде, күзенә икенче битнең астында Сания дигән сүз чалынды. Ашыгып-кабаланып, шул юлларны укырга тотынды. Кинәт, яшьләренә буылып: 
- Ходаның бер язганы... - диде дә егет, иптәшләрен аптырашта калдырып, кырга чыгып йөгерде. Утырган урында сары биткә язылган, инде бөгәрләнеп ыргытылган хат кына калган иде. Шулвакыт ут яңгыры башланды, дошман Совет армиясе алган позицияләрне артиллерия утына тота иде. Зәйнулла бар көченә әнә шул җәһәннәм астына ыргылды. Ул әле бер почмакка чапты, әле икенчесенә... Аннан, башларын тотып, чәрдәкләнеп беткән туфракка егылды. 
- Ичмаса, пуля да алмый бит җанны! Атыш тынгач, иптәшләре, окоптан чыгып, Зәйнулланы үзләре янына алып кайтты.
Егетнең сөйләшерлек хәле юк иде. Ярсып-үксеп елады да елады. Окопташы Шәңгәрәй шулвакыт әйтә куйды: 
- Ходай исән кайтсын өчен саклагандыр бүген сине. Димәк, кайтып, Санияң белән аңлашырга тиеш. Үзең дә, ел буе хат яза алыр хәлдә түгел идем, дисең бит. Шәңгәрәйнең сүзләре Зәйнулланы үзгәртеп куйгандай булды. Ул ныклы карарга килгән иде: 
- Кемгә чыккан булса да аертып алам мин аны! ...Зәйнулланы Сания иртән эшенә барганда күрде. Шәп киенгән. Хром итектән, гимнастёркадан. Яланбаш. Кырык бишнең җәй башы - инде сугыш бетеп, солдатларның әкренләп авылларына кайткан чагы. Сания болай да егет медпункт төбендә сагаламагае дип шикләнгән иде. Аның кайтуы турында хәбәрне туганнары кичтән үк Казаннан алып кайтты. Казанка буендагы бер парк янында очратканнар. Бу хәбәрне ишеткәч, Сания аңын югалтып егылды. Әле дә ярый Фәһимулласы өйдә юк иде. Тиз генә нашатырь иснәткәннәр дә, суккалагач, тарткалагач, чигәләренә камфара мае да сөрткәч, керфекләрен күтәргән. Зәйнулла күзенә чалынуга, Сания кирегә борылды да тиз-тиз өенә таба атлады. Фәһим таңнан ук Питрәчкә киткән иде, ишегалдына керүгә, олы капканың аратасын кечесен дә ябарлык итеп тартты. Капканы бикләгәч, каенанасы янына кереп, кире кайтуының сәбәбен аңлатмас өчен, мунча кырына терәп куелган урындыкка килеп утырды. Менә капка астыннан хром итекләрнең башы күренде. Зәйнулла Сания ишегалдында утыра дип шикләнгән идеме икән, әкрен генә: 
- Ач әле, - дип эндәште. Хатын җавап кайтармады. Солдаттан кайткан, беләгендә ут уйнаган егеткә нәрсә - ул да булмады, Зәйнулла койма аша ишегалдына сикереп төште. Төшүен төште, әле генә бик батыр булып кыланган Зәйнулла үзендә тел әйләндереп әйтерлек көч тә тапмады. Бераз торгач: 
- Исәнме, Сания, - дип кенә эндәште. 
- Исән-имин кайттыңмы, Зәйнулла? 
- Менә күреп торасың. Авыл Советы рәисе итеп куйганнар икән. 
- Әйе. 
- Яхшы булган. 
- Ирләр кайтты бит. Алмаштырырлар инде. Минем өчен авырулар карау яхшырак. Сүз гел эш тирәсендә бөтерелде, Зәйнулла үзе җавап ишетергә теләгән сорауларны ничек бирергә дә белмәде. Анысын сорады, монысын, аннан саубуллашкан кебек итенде дә капкага атлады. Учы белән сугып кына аратаны этте, кече капканы ачты һәм, борылып Саниягә карагач, бик кискен итеп: 
- Дүрт балаң булса да аерып алам мин сине! Уйлый тор! - диде. Бу хәлләрнең барысын да Бибигөл карчык тәрәзә аша күзәтеп торган иде.
"Чәй эчеп, хәл алып чыгыйм" - дип кергән Саниядән бернәрсә турында да сорашмады, иллә-мәгәр кичен, түкми-чәчми, Фәһимгә сөйләп бирде. Шуннан соңгы килүендә Зәйнулла инде, әрсезләнеп, көндәше өенә төшмәде. Елкылдап торган шәп атын медпункт коймасына бәйләде дә хатынның үзе янына керде. Керде. Тәрәзә каршындагы өстәлнең икенче башына килеп утырды. Исәнләштеләр. Берни әйтмичә, бер-берсенә карап тора бирделәр. Ярый әле, төшке аш туры, медпунктка килүчекитүче беткән иде. Сүзсезлек авырлыгын күтәрә алмаган Сания тәрәзәгә күз салды. Зәйнулла да шунда борылды. Аннан, җилкәсенә салам күтәреп, чабаталы Фәһимнең кайтып барганы күренде. Тормышларының авырайган чагы иде. Зәйнулланың әле фронттан кайткан киемнәре өряңа, аягында да - шәп итек. Тормыш йөге тартмагач, үзе дә яшь егет кебек... Зәйнулла сөйләшми утырудан үзе дә ялыкты булса кирәк. Торды. Чыгып китте. Чыгып киткәндә тагын: 
- Дүрт балаң булса да аертып алам мин сине! Ялгыз чагыңда уйлый тор! - дип кабатлады. Зәйнулла Санияне көннән-көн ныграк эзәрлекли башлады: районга чыгып китсә дә, ишетеп артыннан бара, Сабантуй, җыен ише бәйрәм булып, болынга төшсә дә, янына килеп баса. Ел арты ел узса да, инде чынлыкта да әни кешенең итәк тулы баласы булса да, бу эзәрлекләү кимемәде. Өйләнмәгән Зәйнуллага кеше сүзе чүп кенә иде, ә менә Сания турындагы гайбәтләр, бер гаебе булмаса да, хатынның йөрәгенә кан саудырды. Иң авыры Фәһимгә булгандыр. Ул боларның барына теш кысып түзде, хатынына бер авыр сүз дә әйтмәде. Яраткан егетеннән аерып, мәҗбүриләп диярлек, киләчәгенә өмете киселгән бер вакытта кияүгә алган иде бит ул аны үзе дә! Алай да Фәһимне Зәйнулланың соңгы кыланышы чыгырдан чыгарды. Бервакыт Күн авылы кибетенә килгән бу. Сания балалары да шул тирәдә уйнап йөри икән. Кибеттән кәнфит алып чыгып өләшкән үзләренә. Киткәндә, олысына 
- Габделбәренә: 
- Әниегезгә әйтерсез, Зәйнулла абый безне дә, сине дә ярата, диярсез, менә моны аның үзенә бирерсез, - дип, күз явын алырлык яулык сузган. Шушындый шәп егетнең аларны сыйлавы балаларга ошаган. Биш яшьлек Галигә бигрәк тә. Кайтып кереп, әнисенең кулына теге яулыкны тоттырганда, абыйсына карап: 
- Зәйнулла абый безнең әти булса, гел кәнфит кенә ашалыек... Име, Габделбәл... - дип әйтеп салмасынмы. Ачуы чыккан Сания үзе дә сизмәстән малайны этеп җибәрде, тегесе чүт урындык почмагына бәрелмәде. Хатын, еламасын өчен, башын сыпыргандай итте дә, мич авызын ачып, яулыкны янып яткан учакка ыргытты. Гали үпкәләде. Үзенә кирәк булмаса, әнисе яулыкны әбисенә бирә ала иде. Аннан Гали берәр нәрсә ясаса соң, абыйсыннан ясатса... Зәйнулланы шуннан соң Сания күрмәде. Бераздан, өйләнгән икән, дип сөйләделәр. Саниягә охшаган кыз алган, имеш. Соңрак тагын хәбәрләр килеп иреште: кыз баласы туган да, Зәйнулла Сания дип атаган. Исем кушарга чакыртылган абзый Сания белән бер дә килешмәгән, аны икенче балага кушалар, дигән. Зәйнуллада кирелек җитәрлек. Барыбер үзенекендә торган. Шулай... Шәледә менә Саниянең тагын бер адашы үсеп килә... Ходай исәнлек бирсен үзләренә, бәхеттән аермасын... Саниягә ул чакта бәхетне үзләренә сорарга кирәк булган икән. Зәйнулла өйләнүен өйләнде, тик гайбәтләр кимемәде. Җитмәсә, Фәһимнәрнең почта ящигына кемдер гел хат ташлап китә. Өйдә тәрәзәдән карап утырырга, кешесен күреп калырга инде Бибигөл карчык юк... Хатны бит аны төнендә ыргытырга була. Зәйнулла бу эшләр белән аңгыраймас, андый түбәнлеккә төшмәс, Санияне ирләр белән йөри дип пычратудан аңа ни файда? Шундый хатынны яраткан икән, үз исеме дә төшә бит. Шул хакта Зөлхәбирәгә күңелен ачып салган иде:
- Алаен алай да... - диде аңа шулчак күршесе. 
- Дүрт балаң булса да аертып алам, дигән бит. Аертуын да аертыр, тик менә өйләнер микән?.. Инде яратып түгел, сиңа үчегеп яши башлаганга охшаган. Ничек яратмасын?! Зәйнулламы?! Анымы?! Саниянең карашыннан Зөлхәбирә әйтелмәгән бу сүзләрне укыган, ахрысы: 
- Яратуның да бер чиге бар. Мин дә яратам дип әйткәнең бармы соң үзенә? Һаман ябык капкага килеп төртелсәң, башың нык авырта башлый ул. Зәйнулланың да шулайрак булмагае. Инде капканы аяк тибеп ачасы килгән чагыдыр. Юк, Зәйнулла, чын-чынлап яратса, алай эшләмәс. Менә Сания аның турында начар сүз әйтү түгел, уйларга да курка. Иреннән дә әйттерми, кешедән дә. Зәйнулла белән аралашмый-күрешми, хәтта белешергә дә теләми югыйсә. 
- Әгәр Фәһимең булмаса, әгәр Фәһимең әйбәт булмаса... 
- Әйтеп бетер, Зөлхәбирә! 
- Син Зәйнуллага чыгар идеңме соң?.. Саниянең күз аллары караңгыланып китте. Шулай да үзен тиз генә кулга алды. Зөлхәбирәнең сүзен ишетмәгәнгә салынып дәшмәде. Балаларының атасын 
- Фәһимне дә түбәнгә төшерергә теләмичә, бик хөрмәт итеп яши иде ул. Хөрмәт итеп?.. Зәйнулланы хөрмәт итеп яшәр идеме икән, элеккечә яратыпмы? Тфү, тфү! Әйтмәгәнем булсын, уемны җил алсын! 
- Сания, дим, Фәһимгә чыкмасаң, Зәйнулланыкы булыр идең бит син, моны кем дә белә! 
- Белә дип... 
- Менә шул: андый көчле ярату онытылмый ул. Оныткан булып кыланасың гына син. Зәйнулла онытмаганны, син онытасыңмы соң! Зөлхәбирә, миннән дә сер яшерәсең инде дигән кебек, ачу беләнрәк Санияләр турыннан китте дә барды. Әйе, кешедән түгел, үзеннән дә әллә кайларга яшереп куяр иде ул серләрне Сания. Аңа гаилә тынычлыгы кыйммәт. Балаларның үз аталары белән үсүе кыйммәт. Зәйнулланы мин-минлек йөртә. Яратса да, сабырланырга вакыт. Сөйгәннәре белән кавышмаган бер алар гына түгел. Сания дә үзләренә кереп китте. Соң иде инде. Капканы ябып йокласаң да ярыйсы, тик менә картының гына юклыгы... Фәһим нишләп озаклады соң? Кибеттән бер ярты алып, баҗамны күрәм әле дип, түбән якка төшеп киткән иде. Баҗаларында бу гомер нишләргә кирәк? Кечкенә балалары бар. Бөтенесенең дә иртән укырга китәсе, хатынына - эшкә...
Бу Фәһим дә соңгы араларда эчеп ала да, күрше Зөлхәбирә шикелле, кемне яратасың дип аптырата. Бик, сине генә, дип әйтәсе дә үзенә, иренең шулай соравы ошамый Саниягә. Шикләнгән, гайбәтләргә ышанган кебек. Бу, җитмәсә, почта ящигыннан хат килеп чыккан саен кабатлана. Элек андый нәрсәләрне юк-бар санаган Фәһим, әнисе Бибигөл үлгәч, әллә нишләде, башына бер уй кертә дә һич чыгармый, яндагыларны да шуның белән тинтерәтеп бетерә. Туктале, булмаса, әниләре йортына үзе төшсен. Анда хәзер икенче буын туганы Гайшә белән ире яши. Эче пошканда, Фәһим "баҗа" да "баҗа" дигән булып, шуларга сугыла. Капканың тыш келәсен элде дә Сания түбән очка атлады. Барып җитәргә дә өлгермәде, Мәликнең Фәһимне, өстерәп, үзләренә алып кайтканын шәйләде. Килеп җиттеләр. Эңгермеңгер булса да, Фәһим киемнәренең канга батканлыгы ачык күренә иде әле. 
- Ни булды сиңа, Фәһим? Нишләттеләр? Саниянең соравына Мәлик: 
- Туганый апа, урамда кычкырышмыйк, кергәч сөйләшербез, - дип җавап кайтарды. Сания бер-бер көтелмәгән хәл булганлыгын аңлап телен тешләде. Фәһимне, балаларны куркытмыйк дип, ак келәткә кертеп салдылар. Кечкенә генә миче бар иде, учак тергезделәр. Мәликнең сөйләгәненнән Саниянең чәчләре үрә торды. Фәһим, яртысын кыстырып, баҗаларына төшкән дә, сүзгә сүз ияреп, мәҗлесләү озаккарак сузылган. Ул ара Мәлик тә үзе генә белгән җирдән бер яртыны тартып чыгарган. Гөнаһ шомлыгына, бу вакытта тәрәзә каршысыннан ике егет узып бара икән. Авызына кергәч, Фәһимнең юмартланып, кунакчылланып китү гадәте бар. Моны белгән Мәлик: 
- Чакырып керим әле шуларны, - дип, урамга чыгуына каршы төшмәгән. Алай да, борчылып, тәрәзәгә карап тора башлаган. Аракылы табынны һич сөймәгән Гайшә булып Гайшә Мәликкә: 
- Алып керсә керер инде, эчең пошмасын, - дигән. Егетләр Фәһимнең салмышлыгыннан баҗаларның эчеп утырганын аңлаган. Чакырырга түгел, болай гына чыккан дип уйлап, дәшкәнен дә көтмичә, берсе: 
- Нәрсә үзегез генә утырасыз, безгә дә өлеш чыгармыйсыз? - дип, шунда ук Фәһимне кыйнарга тотынган. Ул да төшеп калганнардан түгел. Егетне эләктерергә, кулларыннан каерырга маташа икән. Инде шулай эшләдем генә дигәндә, тегенең дусты читәнне кубарып алган да Фәһимнең башына китереп кундырган. Фәһим егылган. Башыннан кан киткән. Тәрәзәдән баштарак түзеп-күзәтеп кенә торган Мәлик баҗасы үлде дип уйлаган. Балтасы мич буенда гына тора икән, урамга шуны күтәреп йөгергән. Килеп тә җиткән, Мәликкә читән белән сукканы өстенә, типкәли үк тә башлаган егеткә балта түтәсе белән кундырган. Инде анысы аңын югалтып егылган. Эшнең болайга киткәнен күргәч, иптәше айныган, егылганын, өстерәп, аргы урамга алып кайтып киткән. Имгәнгән егет төн эчендә үлгән, ә Фәһим, бернәрсә булмагандай, аягына басты. Эшнең шулайга китәсен белгән кебек, таң атуга ук, кем хәбәре беләндер Фәһимнәр өенә милициядән килеп төштеләр дә, кулларына тимер зынҗырлар кидереп, районга алып киттеләр. Сорау алгач, Мәлик белән икесен туп-туры Казанга җибәргәннәр, дигән хәбәрен генә алды Сания.
* * * Фоторәсемле бүлмәдә торган олы сандыкның бер тартмасында суд кәгазьләре әле дә саклана. Нәрсәгә сакларга аларны, йә?! Әнисе белгәндер инде... Ире Фәһим белән Мәлик кияүләренең үзләре чыгып сугыша башлады дигән ялган шаһитлау аркасында, бик озакка утыртылуларына үкенеп, эчтән янып сөйләгән иде ул. Шуларның берсе Шәле Зәйнулланың Күндәге чыбык очы булган, имеш. Мәликне - унике, Фәһимне ун елга утыртканнарын ишеткәч, әнисе Ворошиловка хат яза. "Әтием Сезнең кул астында хезмәт итте, мин авылда иң җаваплы урыннарда эшләдем, сез амнистияләр өчен җаваплы икәнсез, иремне коткарыгыз әле", - ди. Хөкүмәт башлыгыннан мәгънәсез кәгазь кисәге дә килми. Килергә, маршал Климент Ефремович Ворошилов үзе дә Сталин репрессияләренең башлап йөрүчесе булган бит. Әнисе шушы кешегә ничек ышаныч-өмет белән карый алган?.. Ул 1953-1960 елларда СССР Югары Советында Президиум белән рәислек иткән. Аның сүзеннән нәрсәдер торган бит инде?! Тик менә миллионлаган кешеләрнең гозерле хатлары андый зур җитәкчеләргә барып җитә микән 
- Зөлфирә шуны белми. Аңа менә, әтиегезнең дүрт баласы арасыннан иң яратканы син идең, диләр. Шуңамы, Воркутгулагка этап белән җибәрелер алдыннан, төрмәгә дә ул аны гына чакырта. Ичмаса, анысын булса да күреп калыйм, ди. Зөлфирә төрмәне томанлы гына хәтерли. Дүрт яшьлек баланың исендә ни калсын? Ашаган тәмле ризыгы инде. Төрмә кешеләре, Зөлфирә килгәнне белгәч, кәнфит ише нәрсәләр чыгаралар. Шулвакыт, әти, монда гел тәмле нәрсәләр генә ашаталар икән, мин дә төрмәдә калыйм әле, дип елаганын ачык хәтерли. Әллә хәтерли, әллә кешеләр гел исенә төшергәннән хәтеренә сеңеп калган?.. Әнисенең, сеңелләре турында көлеп сөйләгәнен чынга алып, анда кием дә, кәнфит тә акчага түгел, әтигә рәхәт икән, дип, соңрак абыйлары күршеләренә кереп әйткән. Аларның берсенә - алты, икенчесенә җидедән артык яшь булган. Зөлфирә шул чагында беренче тапкыр тимер карават күргән икән дә, тик анысын хәтерләми. Утырган саен ишелә дә төшә икән карават, рәтләгәч, тагын җимерелә икән. Монысына Зөлфирә: "Калаватлалы бел дә тәтәй түгел", - дигәнме шунда. Кызык тоела инде хәзер. Сабыйлар сүзе һәрвакыт кызык кебек тә бит. Зөлфирәнеке менә кызык та, кызганыч та. Әтиләре төрмәдән кайтканда да өйләрендә сәке генә иде әле. Мәлик белән Фәһим икесе ике җиргә эләгә. Озакламый әтиләреннән 
- Воркутадан - хат килеп төште. Монда тормыш ярыйсы, әлегә зарланырлык түгел, ач булсаң, җәйләрен мүк җиләкләре җыярга була икән... Әнисе шул кичне тәрәзәдән төшкән ай яктысында атагыз, мүк җиләген җыеп ашасаң була, дип сөенгән, ул да булдымы яхшы тормыш, дип еламсыраган иде. Әле соңрак, еллар узгач, Ворошиловны миһербансыз дип сүгеп, Бериядән юкка гына курыкмаган икән, үзе дә бер юньсез булган, дип, аның турында бер русча такмазаны такмаклап утырганын хәтерли Зөлфирә. Берияне кулга алуда катнашкан Ворошилов турында халык шушындый җыр чыгарган булган, имеш:
Цветёт в Тбилиси алыча Не для Лаврентий Палыча, А для Климент Ефремыча И Вячеслав Михалыча. Әтисенә төрмә срогын кыскартырга да, амнистиягә эләгеп, иртәрәк кайтырга да язмаган булып чыкты. Барысы да Фәһимнең Саниягә "Аюлар оясы" дип аталган шәһәрдән 
- Воркутадан моң-зарлы хатлар язмавына сөенеп яшәде, яшәде, көтте... Тундрада, мәңгелек туң җирләрдә кышын да, җәен дә поляр балкыш, җылы көннәр ике ай чамасы гына, дип язган әтисе. Хәзер Зөлфирә белә: утызынчы еллар башында ташкүмер табу-чыгару өчен төзелгән бистәнең рудник-шахталарында төрмә урынына сөргенгә җибәрелгәннәр эшләгән. Бараклар арткан саен, эшче посёлоклары зурайган да, илленче еллар башында берләшеп, зур бер калага оешканнар. Башта 
- Ухтпечлаг, аннан Воркутгулаг дип аталган лагерьны бөтен СССРга тоткыннарның 1953 елгы күтәрелеше таныта. Фәһим Саниягә язган бер хатында, мондагы баракларда җитмеш өч мең тирәсе мәхбүс яши дигән сүзләр йөри, ди. Тоткыннар белән бергә үз теләкләре белән эшкә ялланучылар да шахтага төшә, күмер чаба икән, шулай да авыррак эшне тоткыннарга эшләткәннәр. Әтисе шунысына сөенеп бетә алмый - аз булса да, хезмәт хакы бирәләр үзләренә. Кайтса, күчтәнәчләре буласы... Ул хат та суд кәгазьләре арасында саклана торгандыр әле. 1953 елда Сталинның үлеме бөтен каторжаннарны аякка бастыра. Кемдер амнистиягә өметләнә, кемдер - ашау яхшыруга, кемнеңдер лагерьда кешелекле мөнәсәбәт күрәсе килә. Җәзага тартылганнарга шул елның мартында Берия ясаган доклад турында да хәбәр барып ирешә. Ул, биш елга кадәр утыртылганнарга амнистия буенча азат итәргә, башкаларының срогын ике мәртәбә кыскартырга кирәк, ди. Шушы хатка өметләр, башка сәбәпләр җәен тоткыннар күтәрелешенә шарт-сәбәп була да инде. Соңыннан төрмәдән кайткан әтисенең сөйләвенә караганда, әлеге күтәрелеш, кайберәүләр күрсәткәнчә, бары тик тоткыннарның ирек өчен көрәше белән генә дә бәйле булмаган. Монда уголовниклар белән сәяси тоткыннар каршылыгы да үз эшен эшләгән. Дөрес, анда егерме меңләп политтоткын катнашкан. Шуларның күбесе Украинада һәм Балтыйк буе Республикаларында Совет властен кабул итмәгән, сугыш вакытында Совет армиясенә каршы көрәшкән партизаннар булган икән. Эш шунда: бу кешеләрне, сөрген сроклары беткәч тә, гадәттә, кайтармаганнар, "ирекле эш"кә калдырганнар, һәм алар "үз теләкләре белән" шул җирләрдә үлеп кала барган. Әлеге тоткыннар, амнистия буенча срок кыскартып кына калмыйча, шахта хезмәтенә шушы рәвешчә ялланып эшләү законын бетерүне таләп иткәннәр дә инде. Фәһим кем булсын - төрмәчеләр арасында "кеше үтерүче" инде. Восстание оешып килгәнне сизеп, аларның барагындагыларны күзәтче җитәкчеләр канкоеш оештырырга котырта. Алдагы көнне ике барак арасында рудникта юк кына тарткалаш булып ала.
Шуны сылтау итеп, җинаятьчеләрнең берсе, үзара кычкырышта катнашканы, иптәшләрен сәяси тоткыннар өстеннән лагерь җитәкчеләренә яла белән барырга котырта. Күтәрелеш бастырыла. Бу кеше үтерүчеләр белән юкка гаепләнгәннәр арасында каршылыкның артуына гына китерә. Июльнең иң җылы бер көнендә Украинадан сөрелгән бандерачы иптәшләрен әләк-чәләкләре өчен дошман барагына ут төртергә, чыккан бар кешене суеп барырга котырта. Бу сүзләрне сәясиләр арасындагы танышларыннан ишеткән Фәһим иптәше белән башка бараклар янына качып котыла. Аларның барагы янып, кешесе үлеп бетә, үтерүчеләр җинаятькә тартылмый. Фәһим Ходаның рәхмәте белән балаларының бәхетенә исән кала. Соңыннан, инде Зөлфирә институтта укыган вакытта, таныш галимнәремне сорап, архивлардан эзләттем, бер барак кешенең янып бетүе турында ник бер сүз булсын диделәр, дип сөйли торган иде әтисе. Тоткыннар эшкә чыкмый, лагерьдан качу омтылышлары ясый, һаман саен амнистияне тизләтүне таләп итә. Ахыр чиктә аларның кайбер таләпләре үтәлә, әмма бик күпләр, шул исәптән Фәһим дә, амнистиягә эләкми кала. Инде күбрәк сәяси тоткыннарны азат итүне хуп күрә башлыйлар. Баш күтәрүдә актив катнашкан барактагыларның, оештыручыларның срогын тагын да арттыралар. Күтәрелеш вакытында бик күп кеше үлсә дә, газеталарга, Мәскәүгә аларның саны киметелеп күрсәтелгән хәбәрләр китә. Шушы восстаниене бастыру вакытында утлы коралдан кырык ике кеше үлде, йөз утыз сигезе яраланды, дип белдерәләр. Әтисенә әнә шулар билгеле була. Рам эчендәге бер рәсемдә 
- Фәһимнең 1963 елны төрмәдән кайткан көнге сурәте. Ябык. Күзләре эчкә батып кергән. Йөзендә - елмаю. Янында әнисе белән Зөлфирә басып тора.
* * *
Җидееллык мәктәпне тәмамлаган көнендә, Зөлфирәсен сөендермәкче булып, Сания кунакка кайткан танышлары машинасында, күлмәк алырга, Казанга чыгып китте. Балалар үскәч, ялгыз булсаң да, тормышны тарту җиңелрәк икән. Инде олылары ныклап ук кул арасына керә башлаган 
- Габделбәр, тракторчылыкка укып кайтып, авылда эшли иде. Галие абзар тирәсендәге эшне үзе генә башкара, әнисенең кулына көрәк-сәнәк тоттырмый. Сания үзе - район Советы депутаты, авылда коммунистларның башлап йөрүчеләре арасында. Күкрәген "Медицина отличнигы" тамгасы бизи. Казанда шул бүләкне тапшырган бер җыелышта күрше Лаеш районының башлыгы килде дә Саниянең кулын кысты, чәчәкләр бүләк итте. Икенче гөләндәмен һәрвакыт Сания белән ярыша-узыша торган кызга бирде. Шулчак аның күңеленә әнисенең Калининнан грамота алырга барган көне исенә төште. Әллә язмышлар балаларда да кабатланамы соң? Санияне котлау сүзен, боларны белгән кебек, Лаештан килгән секретарьга бирделәр. 
- Беренче булып авылда трахоманы бетергән фельдшерның игелекле кулларына тост күтәрер идем мин бу мәҗлестә, - дип тәмамлады ул үзенең чыгышын. Гөрләтеп кул чаптылар. Шулай, балалар үскәч, яшәү бераз булса да җиңеләя. Менә бу күлмәкнең төсе Зөлфирәнең йөзен тагын да ачып җибәрер күк санап, элгечкә үрелгән иде, әлеге күлмәкне икенче бер кул да килеп тотты. Кул иясен караса, Зәйнулла. Сания имәнеп китте, әмма сер бирмәскә тырышты. Аннан елмайган булды да:
- Син икенчесен ал инде, - диде. 
- Һаман да икенчесе язган микәнни миңа? Бу сүздә төрттерү дә, мыскыл да, әллә нинди җирәнгеч бер сөенү дә бар шикелле иде. Әллә Саниягә генә шулай тоелды микән? Зәйнулла күзләрен томалаган яшьне күрмәдемени ул?.. Күрде... 
- Ә син башкасын ал дип аңла. 
- Мин болай да башканы алган инде. Кеше арасында, кибет эчендә шулай төрттереп сөйләшү бер дә матур түгел иде. Сания сайлаган күлмәге өчен түләде дә "Балалар дөньясы"ннан чыгып китте. Якында гына бакча бар иде. Шунда барып утырды. Йөрәге хәлсезләнеп тора. Әллә артыннан чыккан, әллә юлы очраклы туры килгән - бакча аркылы узып барган Зәйнулла, аны тагын күреп алганына аптырагандай, Сания утырган эскәмиягә таба килә башлады. Китеп барырга соң иде. Зәйнулла килде. Утырды. Һәм, җае килгәндә әйтеп калыйм дигәндәй, кабалана-кабалана сөйли дә башлады: 
- Ярата идем бит мин сине, Сания. Бәлки... Юк, бәлки түгел, әле дә яратам! Әмма сиңа булган үпкәгә, җанда сиңа карата йөрткән рәнҗешкә чыдый алмыйм. Бәхетсезлекләреңнең башы минем яшьләрем дип сана. Иреңнең төрмәдә икәнен дә беләм, бер балаңны югалтканлыгыңны да... Әллә кайгыларың шуның белән бетәр дип уйлыйсыңмы? Моңа каршы ни дип җавап бирәсең? Зәйнулла торды: 
- Йә, хуш. Теге дөньяда булса да үземнеке итәм мин сине! Ходай шушы яшьләремнең әҗерен бер бирмәсмени? 
- Әҗерен биргән бит инде, Зәйнулла. Гаиләң бар. Хатының яхшы. Матур яшисез. Кызың, улың үсеп килә. 
- Алардан зарланмадым лабаса! Тормыштан зарланмадым! Йөрәгем сызлаганны сөйләдем мин сиңа, Сания! Теге дөньяныкын фаразлау түгел, бу дөньяда ни күрәсен дә белми, чамаламый иде Сания. Күрәчәкне күрмичә, гүргә кереп булмаячагын яхшы белә ул. Мине рәнҗеткәннәреңнең җәзасы, дип сөйләп тора Зәйнулла. Ачып караганмы ул аның йөрәген?! Әгәр ирен ташлап китсә, аны да, балаларын да бәхетсез итәр иде бит Сания. Ул очракта Зәйнулла белән бергә тормышында ни буласын да кайдан беләсең? Ике бәхетсез урынына сигез бәхетсез ясарга идемени аңа? Иреннән иртәрәк тә китсен ди, бәхетсезләрнең саны барыбер артыграк булыр иде. Яраткан кешеңә шушы кадәр рәнҗешләр яудырырга була микәнни соң?! И Ходаем, инде Санияне андый гамәлләрдән сакла. Авыр чагында ул синең генә рәхмәтеңә барып сыена.
Балаңның үлгәнен дә беләм, ди. Күрше авылда яшәгәч, көн дә килеп аңгырайткач, ничек белмәсен инде. Шуны әйтеп, Сания җанына тоз салудан тәм таба микәнни соң кайчандыр аның кадерлесе булган Зәйнулла? Ул бит бу ачы үлем хәсрәтен болай да онытмый. Фәһим белән Саниянең беренче уллары Шакир нәкъ кырык бишнең тугызынчы маенда дөньяга килде. Зәйнулла ул чакта сугыштан кайтып өлгермәгән иде. И сөенде дә инде Фәһим улының Җиңү көне шатлыгын арттырганына. Улы тәпигә тиз китте. Шушы сөенечне дә билгелик дип, бер яшь тулган көнендә Фәһим базардан күчтәнәчләр алып кайткан иде. Тәмлене аңа гына ашатыйк дигәннәрдер инде. Кып-кызыл бер алманы, әрчеп, турап, Шакирга китереп тоттырдылар. Алмалар белән күчтәнәчкә дифтерия дә ияреп кайткан икән. Фельдшер була торып та, Сания баласын саклап кала алмады. Тиз арада район хастаханәсенә илтсә дә, гомере өзелде. Андый авыруларга чыдарга әле бик нарасый иде шул. Әнисенең әнә ничә баласы үзеннән алда якты дөнья белән хушлашкан. Аңа җиңел булганмы? Аналар язмышы кыз балада да кабатлана микәнни соң дигән уй килә дә тора, килә дә тора... Һәр баласының тууы бер могҗиза булды Саниянең дә. Зөлфирәсен ничек тапканын гына әйтәсеңме, башкасынмы. Ул туасы көн җитәрәк, акушерлык пунктына кичен ике хатын-кызны китергәннәр. Сания ялга чыкканда, урынына кеше тапмаганнар иде. Нишләсен, вакытлары җиткәч, куып җибәрә алмыйсың, булышасың. Ике кешене бәбиләтте дә, артыгын дулкынланганмы, тулгагы башланып, алар артыннан бала табу кәнәфиенә үзе менеп ятты. Үзе тапты, үзе кендек бавын кисте... Анысы анысы. Галине тапканын кара. Уракта имгәнгән бер механизаторга ярдәм күрсәтергә киткән җиреннән тапты бит бәгырькәен. Ахырдан шул механизатор икесен дә трактор чүмеченә - киемнәрдән хәстәрләгән ятакка салып кайтты. Башкалар сәламәтлеген кайгыртасың, үзеңнекен һич кенә дә уйламыйсың икән ул... Беренче балалары үлгәч, караңгыда куркып ятадыр кебек, Фәһимен ияртеп, төнлә зиратка йөри башлады. Күршеләре белеп алганнар да бу эшеннән туктатканнар. Бала югалткан ананың акылы да югала дими, ни дисең? Фәһимнең кайту хәбәре килгәч, Зөлфирәне дә алып, Сания поезд каршысына китте. Кызы бәйрәмгә алынган кызыл итәкле, алсу өсле күлмәгеннән иде. Күбәләк кебек очынып бара. Әтисен вагоннан төшкәнче үк таныды бугай Зөлфирә. Таныды, кочаклап алырга кыенсынды шикелле. Фәһимнең өстендә - бушлат, аягында - кыршылган күн итек. Иренең каршы килүенә, балалар өстенә генә алыйкчы диюенә карамады, Сания аны аягыннан башына кадәр киендерде. Пәлтәсен, эшләпәсен дә алдылар, ботинканы да кышка дип тә, җәйгә дип тә сайладылар. Инде кайтабыз дип торганда, Фәһим: 
- Әйдә инде, балаларга да берәр нәрсә алыйк, - дип, тагын да шул Кольцодагы кибеткә алып китте. Кибеттә әйбер күп иде, иң башта аяк киемнәренә тукталдылар. 
- Менә боларын тартмага салып бирегезче, - диде әтисе, кечкенәрәк кенә ике пар сандалины кулына тотып. Сания тәмам шаккатты.
- Малайлар үсеп беттеләр бит инде, әнә бит кызың үзеңне куып килә! Мин сиңа фотоларын салдым лабаса! Аякларына да, өсләренә дә бар, тормышыбыз шактый яхшырды инде безнең. Ак ипине карага алмаштырып ашыйбыз, - диде. Аның сүзендә хаклык бар иде. Авылда фельдшер да, укытучы да хезмәт хакы ала, теләгәнен кия, теләгәнен ашый. Кибетендә генә булсын. Фәһим җәяү кайтырга ризалашмады. Акчасы җитәрлек иде әле, Күнгә кадәр ап-ак "Волга" ялладылар. 
- Байлар машинасы инде, - дигән булды Фәһим, күннән эшләнгән салонга кереп утыргач. Саниянең дә, Зөлфирәнең дә "Волга"га тәүге утырулары. Их, Зәйнуллалар авылы аша узарга, дип уйлады Сания. Теге чакта, Фәһим чабатада кайтып барганны оныттырырлык итеп! Сания, Фәһиме кайткач, хисапчы Зәйнулладан ким яшәмәскә диеп хыялланган иде, теләге чынга ашарга охшаган. Җитмешенче елларның уртасында, беренче "Москвич"ларын сатып алгач, Зәйнулланың Питрәч 
- Казан юлында җәяү барганын очратып, иреннән машиналарын кырт итеп аның янында туктатуын үтенгән иде ул. Ишекне Зәйнуллага үзе ачты: 
- Әйдә кер, утыр. Ни эшләр белән йөрисең? Утырды. Саниянең, гомер булмаганча, гади танышлар кебек кылануыннан Зәйнулла аптырап калгандыр. Нәрсә дип җавап биргәнен соңыннан исенә дә ала алмагандыр. Каушаган иде. Борын астыннан гына мыгырданды шунда. Саниянең аның белән күзгә күз соңгы очрашуы булды бу. Ерактан күргәләде күрүен, ни ул Сания янына, ни Сания аның тирәсенә якын бармады. Фәһимне балалар бик озак ятсынды. Әллә ни гомер, эндәшергә кирәк чакта, әй, дисәләр, әниләренә аның хакында сөйләгәндә, теге кеше, бу кеше дип кенә атыйлар иде. Киткәнендә артык кечкенә калмасалар да, "әти" сүзе телләреннән бөтенләй төшкәнгә, алай дип әйтергә дә бик авырлык белән күнектеләр. Алар инде кибет янында кәнфит биргән Зәйнулла абыйларын мактап искә алудан да туктаган иде.
* * *
Нәрсәгә сакларга диген төрмәдән килгән ул искереп беткән хатларны?! Суд кәгазьләрен бигрәк тә! Шулай дип уйлый иде Зөлфирә, кинәт уе үзгәрде. Әле менә үзе дә шуларны искә төшереп утыра лабаса. Бу кәнәфидә элек гел әнисе генә - фельдшер Сания генә утыра иде. Әтисе Фәһим үз куллары белән ясаган бит аны. Әнисе өчен ясаган! Оста да иде инде эшкә. Йомшак бәгырьле, тәмле телле. Бибигөл әбиләренә охшаган. Хатлар арасында әлегә Сания искә төшермәгәне калды. Аны Питрәчтән әнисенә иптәш кызы язган. Фәһимне төрмәгә утырткан тикшерүче язгы ташу вакытында Мишәне ат өстендә кичкәндә агып үлгән икән... 
- Бу хәбәргә нәрсәгә аптырыйсың, - диде әнисе. 
- Сугышкан малайларның исәнен дә кемнәрдер чәнчеп, әлеге дә баягы Мишәгә атканнар. Шаһитлар яши әле. Күңелгә гел алдан килә. Уйның начары да, яхшысы да алдан йөри. Шул турыда сөйләшеп утырганнан соң, бераз вакытлар узгач, тугызынчы май көнендә авылның икенче башындагы бер әби вафат булды да, Сания шунда төн сакларга китте. Улымның вафатына ел чагында, аны да искә алып, догамны багышлармын, диде.
Таңда кайтса, өй урыннарында кара күмер дә көл генә. Шул көлләр уртасында Фәһим басып тора. Ишегалдының бер кырына күршеләр җыелышкан. Ни хәл бу? Янгын чыгып та, ник чакырмаганнар Санияне? Үлек өстенә кермик дигәннәрдер инде... Хатын да ире янына, сүрелгән учак эченә атлады. Күрәсең алда әле, дигән иде Зәйнулла... Буш нигез өстендә төн чыгып булмый, башыңны ташка орудан да файда юк. Иртәдән медпунктта торырбыз дип фаразлап, күршеләренә йокларга кереп киттеләр. Зөлхәбирәнең ире ярсый-ярсый сөйләде, Фәһимнең теле әйләнерлек түгел иде... Саниянең югары очка китеп барганын күреп калган иде Барый. Тугызынчы майда Фәһимнең хәмер белән хәсрәт тараткалаганын да белә. Әллә шуңа капкаларына әледән-әле карады. Кич җитәрәк, Фәһимне яла ягып төрмәгә утырткан Зариф белән Каюмның аларга кереп китүе бик тә гаҗәпкә калдырды аны. Чыкмаса чыкмадылар болар, дип йокларга яткан иде, дөрләгән ут яктысыннан уянып китмәсенме?! Санияләрнең ал ягын тәмам чорнаган. Фәһимнең өйдә икәнлеген белә иде. Берни уйлап тормыйча, шуны алып чыгарга йөгерде. Аңсыз, төтенгә тончыккан Фәһимне көч-хәл белән сөйрәп алып чыгуга, бөтен ызба ишелде дә төште. Урамга чыккач, һаваданмы, Фәһим аңына килде. 
- Тегеләр кайда? - дип сорады. 
- Кемнәр? 
- Зариф белән Каюм? 
- Алар синең янда юк иде, - дигәч, Фәһим тәмам аптырашта калды. Районнан тикшерергә килгән пожарниклар гаепне Фәһимнең үзенә тактылар: 
- Тәмәке тарткан җирдә исерек хәлдә йокыга киткәнсез. 
- Авызыма гомер бакый бер тапкыр сигарет алган юк, мин аны сугышта да тартмадым, - дисә дә, һичничек ышандыра алмады. Сания аңлады. Фәһим сәбәпнең нәрсәдә икәнлеген үзе дә аңлаган иде инде, тик бу эштә җиңеп чыгасына гына ышанмады, хәзергә беркемгә берни сөйләми торырга булды. Зариф белән Каюм, Саниянең мәет сакларга киткәнлеген күргәч, дуслашырга кердек дигән булып, Фәһимнән ишек ачтыралар да, табын кордыртып, эчеп утыра башлыйлар. Безгә үпкәләмә, гаебебезне таныйбыз, без сине утырттык, ялган шаһитлык кылдык, инде үпкә саклашмыйк, янәсе. Ун ел гомерен әче Себер суыкларында, тундраның боз туфрагында уздырган Фәһим ничек гафу итә алсын?! Егетләр, мин сезнең белән эчә алам, әмма кичерә алмыйм, ди. Тегеләргә әллә бу ошамаган, әллә баштан ук максатлары булган, күбрәк эчеп алгач, исереп киткән Фәһимне түр караватка илтеп салганнар да янына тәмәке төпчеге ыргытып киткәннәр... Тикшерүче акыллы кеше булып чыкты. Зариф белән Каюмны утырттылар. Ни сәбәп булгандыр, алар төрмәдән кире кайтмады. Аңа да сөенергә ярамый икән. Зөлфирәнең әтисе шул елны барыбер үлде. Сугыштан ике "Дан", бер "Бөек Ватан сугышы" орденнары тагып кайткан Фәһим:
- Инде мине ут та, пуля да ала алмый, - дип мактанырга ярата иде, Гайшәләргә чөгендер алырга булышканда, үпкәсенә салкын тидереп китте дә барды... Вакыты җитмәгәч, Сания менә яши. Фәһим, үлгәндә: 
- Их, "Кызыл Байрак" орденын ала алмыйча калдым, шуны бирергә дип игълан иткән вакытта, сугыш башланып китте дә, командир үлде, - диде. Үзең дөньядан китеп баргач, ул бүләкләрнең кирәге бар микән? Әнә бит Җәмиләбикә әбисенең дә бүләкләре үзе яшәгән бүлмәдә эленеп тора, аларның Саниядән башка беркемгә кадере юк. Әллә ялгышамы? Зөлфирәнең аларга карап-карап торганын күргәне бар... Сания өчен иң кадерле нәрсәләр - сандыктагы папкаларда. Аларны Фәһимулласы исән чагында ачыктан-ачык карарга, укырга кыймый иде. Тәртипкә салып калдырырга кирәк булыр. Кәнәфиеннән торды. Иңендәге шәле ишелеп төшкән иде. Җилкәсеннән тартып ук алып, кәнәфи аркасына элде. Сандыкның авыр ишеген бер ачты, бер япты, нәрсә эзләгәнен дә аңламады. Папкаларның иң өстәгесендә ул үз куллары белән язган шигырь барлыгын белә. Кагылсаң да, күзгә яшь килер инде... Капкачны күтәрде, папканы ачты, шигырь язылган бизәкле дәфтәр битен кулына алды да әкрен генә, башкалар ишетмәслек итеп кенә укый башлады: Көт син мине, һәм кайтырмын, Тик бик тә көтсәң. Көт син мине, сары яңгыр Сагыш китерсә. Көт син мине, кар бураса, Көт, челлә җитсә. Шушы урында шигырьне укып бетерерлек көч-егәр тәненнән китеп барганын тойды. Сания әкрен генә, бик тырышып, кәнәфигә таба атлады, кулыннан дәфтәр битен төшермәде. Зөлфирә бүлмәгә кергәндә, карчыкның күзләре ачык, уң кулы кәнәфи култыксасыннан идәнгә салынып төшкән иде. Кул турысында ниндидер бер кәгазь кисәге ята... Атка печән кем сала, яки Моңсу Күз сагышы Төн чамасын белеп кенә артка чигенә, сәгатьләр буе дөньяны томалап торган караңгылык томан кебек тарала бара иде. Менә-менә беренче ачык нурлар, Бөр артындагы тауларның иңсәләре аша узып, бу якка төшәр дә шуның артыннан ук күзләрне иркәләгән алсулык, зурая-киңәя торгач, болыннарны, өй түбәләрен, арт бакчаларны, зиратны каплап үскән агачларны бөтенләе белән яктыртыр, үзенә йөз белән торган тәрәзәләр аша йортларга узар. Аларны авылның тизрәк аваз салырга кыбырсыган таң әтәчләре дә, гәүдәләре ял иткәч, җәйнең печәнсез идәннәрендә инде йоклыйсы килмәгән сыерлар да, хуҗабикәләр биргән җылы сөтне зарыккан песи балалары да көтә. Әлегә ерактан, көнчыгыштан ак буй булып күренгән яктылык тау артыннан әкрен генә югары күтәрелә.
Моңсу Күзгә иртә бөтенләй башланмас кебек иде, башланды... Кичне теләми генә каршы алган иде ул, төнне дә көчкә-көчкә генә уздырды. Әле кояш баер алдыннан, ягымлы итеп абзарга дәшкән хуҗасына, үзен казыктан ычкындыргач та баш бирмичә, һаман чөеп-чөеп торган Моңсу Күз, тыпырдаган җиреннән кискен генә ыргылып, коймалары сүтеп ташланган бакчадан болынга элдерде. Казык бавына бәйләнгән чөйнең, шалдыр-шолдыр килеп, Яңа Урам буйлап аның артыннан тузан туздырып барганын урамдагылар да, өйдәгеләр дә ишетте. Тузынган айгырны туктатырга дип беркем, хәтта хуҗасы да чапмады. Пырдымсызланган җан иясенең басылуы, йомшавы кирәк иде... Белмәссең, үпкәсе көчле атның имгәтеп куюы да бар... Моңсу Күз, тарым турысына җиткәч, чабудан туктады. Гаебен белеп юашланган малай шикелле, күз кабакларын яртылаш ябып, башын артка каерды. Авыл белән ике арадагы чөгендер басуында, болында беркем дә юк иде. Үзен куа килмәгәннәрен аңлаган Моңсу Күз көн буена җылынган суларда йөзеп, йөрәген басар сыман, ярларны ишә-ишә, елганың иң тирән җиренә төшеп китте. Бөр өсте якты иде әле. Анда туып килгән шәфәкъ нурлары уйный. Ул нурлар бигрәк тә кан кебек таралган басу-кырларга аккан шәфәкъ кызыллыгы Моңсу Күзне иләсләндерә. Атлар кызыл, зәңгәр төсләрне болай да яратмый. Бу төсләр, күз карашына кискен килеп бәрелгән бер-бер нәрсә шикелле, аларның күңеленә шом сала, Моңсу Күзнең җанын ут яктысында ялтырап киткән күбәләкләргә тикле хәвефләндерә. Аның каравы ул хәтфә үлән, тонып утырган су төсләрен ярата, күзләрен язгы уҗымнарга, агачлардагы тәүге яфракларга карап ял иттерә. Моңсу Күзгә караңгылык төшкәч барлыкка килгән сурәтләргә карап тору кичке күренешләрнекеннән рәхәтрәк. Ул төнен кешеләр шәйләмәгәнне дә яхшы күрә, берүзе генә кайларга чыгып китсә дә адашмый, яшәгән урынына, ризык биргән тагарагына әйләнеп кайта. Теләсә кайсы тавыштан сак калып, уртада кушылырга торган колакларын ул төннәрен яхшы күрүе белән йомшата. Үз-үзенә, бу күләгәләрдән безгә куркыныч янамый, берни юк, берни юк, дигән була. Кичләрен кояшның җиргә таралган кызыллыгында үләннәр дә булган тынычлыкны киметә. Алаен алай ул, дөньяда шактый яшәгән Моңсу Күз боларның һәр көн, һәр кич кабатланган хәлләр икәнлеген аңлый. Ул менә бүген дә, су уртасына басып, офыклар кылыннан кырларга таралган серле бер көй тыңлый сыман. Бу көй, башта үсеп, көчәеп, аннан җыелып, салмакланып, ул сөйгән басуларга, елга-суларга әкрен генә эңгер-меңгерне чакыра... Моңсу Күзнең, яр ишеп, Бөр уртасына атылуын күреп, талыккан суларга үзләре хуҗа булып калудан әле генә сөенешеп бакылдашкан бакалар сагайды; кайсы берсе куерып утырган таллар төбенә качты; батырлары, эреләре белән ваграк ахмаклары пошкырапошкыра баш чайкаган атны күзәтте.
- Куа-куа, - диде Моңсу Күз янында гына суга чумган чагында бер Бака. 
- Кумый-кумый, - дип, аңа каршы төште калганнары. 
- Кгыйга, кгыйга, - дип кисәтте балаларының уртадан чыкмаганына сабырсызланганнары. Бакалар теле кешеләрнекенә бигрәк якын, дип уйлады Моңсу Күз. Нәрсә турында сөйлиләр дип, баш ватарга да кирәкми. Әллә соң бу - сазлыктан чыга алмаганнар теле микән?.. Их, ул рәхәтләнеп йөзәргә, аргы ярга күтәрелеп, чит болыннарны да бер иңләп кайтырга уйлаган иде. Инде менә ни эшләргә соң дип аптырады. Йөзәм дисәң саеккан: елгаларны ничек җиңел генә иңлим дип кукраерлык түгел. Мондый гына суларны аркылы чыгу Моңсу Күзне күтәрми. Ичмаса, бу бәләкәчләрнең мәгънәсез бакылдашканын тыңласын. Җырлаучының ниндиенә дә тыңлаучы кирәк. Булдыксызларына бигрәк тә... Йөзәр өчен Идел сулары җитми иде Моңсу Күзгә, җитми... Тәне суынганчы, йөрәге сулкылдаудан туктаганчы коенырга, сугарылырга уйлаган атны саегып калган Бөр генә басарлыкмыни?! Алай да, шәфәкътә уйнаган балкышлар узгач, елга аны бераз тынычландырды, уйларын икенче якка үзгәртте. Кызыл Яр туры иң тирән җирләр иде, диде ул эченнән, иң тирән җирләр... Ат тезеннән калган, бака оясына әйләнгән. Әйтәм ярларны таллык баскан! Элек бала-чага коенган елларда яр буена таллык түгел, үлән дә үсми иде! Хәзер барысы ерак елгага йөри, анда да машинада гына элдертә. Мәмәт Арысланы өчен бер яктан яхшы да. Шәһәр кешеләренә ияреп кайткан шакшы, исерек-мисерекләрнең сыра шешәләре, шашлыкчылардан калган сөякләр белән авыл болыннары азрак нәҗесләнә. Их син, ат тезеннән калган Бөр! Дулкынланырлык сулар төшми икән инде ерак инешләрдән, язгы басу-кырларда эрегән карлардан, саф чишмәләрдән... Дулкын какмаган ярга ком утырмый, аны сазлык күмә, ул агач-үләннәргә аш бирә. Карале, Моңсу Күз суга төшкән турыда гына текә калган икән Кызыл Яр... Бөтен җирдә сөзәкләнеп беткән. Тик ул сөзәклекләрдә дә мал эзе юктыр инде. Ә суы... тубыктан гына булмаса да, зурлар коенырлык түгел. Әле дүрән, бишән генә чагында елгада Моңсу Күзне дусты Миңлегали йөздерә иде. Ул чакта аның үз ишләре дә күп иде. Кичен, көтүләр кайтып, маллар абзарга ябылгач, җыен малай-шалай, егет-җилән дигәндәй, ат сакларга дип, болынга җыела. Колхоз атларының тамагы тук, яллары ялтырап торган, кайберләре тик торудан симереп, эштән тәмам бизгән чаклары. Миңлегали Моңсу Күз өстендә йөреп кенә егет булды! Шәп егет булды! Сабан туйларында беренче килеп, башкалар күзенә ак булып төште - иң чибәр кызларны үзенә каратты. Аларны да кичләрен өстендә, иярсез сыртына салынган костюм-сырмаларга утыртып, бик күп йөртте Моңсу Күз! Колагында яңгыраган, әмма бу як кешеләренә ят ниндидер серле көйләргә биегәндәй генә атлап, йолдызлы күк астында яр буйлап иңләрләр иде. Ул чагында бакалар болай күп түгел, болай батыр түгел иде. Әллә соң аларны төнге суларны иңләп аккан казлар ашап бетереп барганмы?! Шулайдыр, талыккан су өсләрендә каз нәҗесләре дә акмый. Моңсу Күз йөзәр сулары калмаган Бөр буйлап нәкъ агым уртасыннан елга тамагына таба юл тотты. Ул аны, һичшиксез, Иделгә, зур суларга алып чыгачак! Моңсу Күз моны тәгаен белә! Әгәр зур елгаларда да йөзәр сулар калмаган булса?! Иделләрнең ярга каккан дулкыннарын да тоймагач соң?! Салмак кына атлап, соңгы урам турысына төшеп җиткән Моңсу Күз тукталды. Монда аның Туган Җире, Туган Иле иде. Нәрсәгә аңа пароходлар, заводлар пычраткан киң елгалар?! Язгы төннәрдә ял итәргә кыр казлары да төшмәгәч!
Сулар һавасы ятларныкы булгач! Нәрсәгә аңа бугазыңны кисеп төшкән җылы якның кытыршы үләннәре! Җанга якын сөйләшләрне ишетмәгәч?! Йомшак таң җилләренә башыңны кыңгыр салып тормагач, кардан дымнар күтәрелгән һаваларга ялыңны сибеп кырлар буйлап бер җилдереп узмагач! Ул, анык бер уйга килгәндәй, качмагае дигәндәй, үзен көн арты көн казыкта тоткан мәктәп бакчасына атылды. Ташлы урам буйлап йөгереп кайтканда, казыгы арканыннан чыкты да кибет турысындагы чокырга елышкан шешәләр арасында ятып калды. Зынҗырлар җыры өзелде, дип уйлады Моңсу Күз, авылдашларымның йокысы бүленмәс инде... Авыл аша узганда, Моңсу Күз борынгы мәчет турысында туктады. Ул ничәмә-ничә еллар мәктәп иде. Элек мәчетнең тирә-ягында бала-чага тавышы тынмады. Ул чагында аңа кеше өзелмәде. Мәчеткә әйләнгәч, манарасы куелгач, йөрүчеләр күп табылмаган, имеш. Карт мулла белән биш-алты бабай өчен генә салганнармыни аны кайчандыр?! Күптән моннан узганы юк иде. Тышлаганнар, коймалап алганнар икән... Яңа исләрне тояр өчен, өске иреннәрен күтәрде, борын тишекләре киң итеп ачылды. Ничек кенә тырышып суламасын, кибет утларыннан төшкән яктыда матур ялтыраган яшел капкалардан буяу исе килми иде. Яшьрәк вакытларында, әле мәктәп булган мәчет яныннан узганда, ул, беразга тукталып, бакчасындагы чәчәкләрдән килгән хуш исләрне исни торган иде. Бервакыт, ачык калган капкасыннан кереп, ишегалды чирәмендә туйганчы аунады. Аркасына ятып йокыга да киткән. Шулай йокладымы, гел төсле төшләр күрә ул. Төшенә дә аллы-кызыллы чәчәкләр кергән иде. Бакча тулы чәчәк үскәч, аның хуш исләре шул төшкә әйләнгән бит инде! Ә менә хәзер мәчет бакчасыннан чәчәк исләре килми икән. Йөрәк тибешләре басылган, атлаулары салмакланган Моңсу Күз үз ишегалдына таба юл тотты. Бакчада әле төн иде. Мондый йолдызлы төннәр аның җанына көннәрдән дә якынрак. Ул күктәге йолдызларның исемнәрен белми, әмма таный, чөнки тышта гына төн чыккан вакытларда бер үк йолдызларның баш очында балкыганлыгын күрә. Бихисап йолдызлы күкләрдә аю, кучкар, балык йолдызлыклары да бар, имеш. Бервакыт укытучылары балаларны янына җыйды да учак янында шулар хакында сөйләп утырды. Ат йолдызлыгы да бармы, менә минем йолдызлык дип бик сорыйсы килгән иде Моңсу Күзнең. Сорамады. Кешеләр башка җан ияләрен аңлыйлармыни соң?! Нәрсәгә бимазалана бу ат, дияр дә бетерер иде укытучы. Үзләре телен генә аңлагач, кешеләр башкаларның теле була дип тә белмидер әле. Моңсу Күз бервакыт күкләрнең бер почмагында атка охшаган йолдызлар оясын тапты. Тапты да аларга да Моңсу Күз дип исем кушты. Үзе тапкан йолдызлыкка исем куярга хакы бар иде ич аның! Әллә юкмы?! Ялгызы гына урамда төн уздырганда, Моңсу Күз үз йолдызлыгына сәлам юлламый калмый. 
- И-һа-һа-һай! Илнар абыйсы, янында булса:
- Тик кенә тор әле, бер дә юкка иһаһайламыйча, - дип гелән ачуын чыгара. Моңсу Күзне хуҗасы да аңламый. Аны беркем дә аңламый. Аны һәркем үзе теләгәнчә ишетә. Кайберәүләр атны берничә аваз белән генә сөйләшә ди - авазда гына мыни хикмәт?! Аның ничек яңгыравы мөһим. Атлар гына белгән моңның да мәгънәләре бар! Үз уйларыңны аңлатырга сүзләр җитми дип, ул уйлар яшәүдән туктыймыни?! Гомерен килер таңгача суза алмас кебек иде, көтмәгәндә фикере үзгәрде, җанына ниндидер сихәт иңде. Моңсу Күз түземсезлек белән кояш чыгышына карап тора башлады. Бер-бер өмет алып килмәсме кояш дип карагандыр инде. Ул якта зур сулар ага, пароходлар йөзә. Ул сулар башка җирләргә илтә. Әйләнә дә кайта уйлары, әйләнә дә кайта! Нәрсәгә аңа пароходлар, заводлар пычраткан киң елгалар, диде бит инде! Язгы төннәрдә ял итәргә кыр казлары да төшмәгәч, сулар һавасы ятларныкы булгач, диде! Нәрсәгә аңа бугазыңны кисеп төшкән җылы якның кытыршы үләннәре! Җанга якын сөйләшләрне ишетмәгәч, йомшак таң җилләренә башыңны кыңгыр салып тормагач, кардан дымнар күтәрелгән һаваларга ялыңны сибеп, кырлар буйлап бер җилдереп узмагач, диде! Таңны ничек кенә көтсәң дә, ул, Моңсу Күз йолдызлыгы Күкшелнең алма бакчасы артына төшеп китми торып, һич атмаячак. Моңсу Күз кояшның нигә һаман бер яктан гына чыкканлыгын аңламый. Аңа кояшны иртә күргән җан ияләренә бәхет тә иртәрәк елмаядыр, зуррак буладыр шикелле. Иртә елмайган бәхетнең гомере дә кыска булмый микән? Таң иртә аткан якларда кичләре дә иртә киләдер инде аның. Моңсу Күзнең туган кырларыннан да ераккарак барып караганы да юк. Ат ирек ярата, диләр. Үз илеңдә, үз җиреңдә ирекле булсаң икән ул! Йөрер юлларың казык тирәсендә генә булмаса икән лә! Кояшны кара! Җирнең бөтен җирен күрә ала! Алай дисәң, нигә генә, казыкка бәйләнгән шикелле, ул да әйләнә дә кайта, әйләнә дә кайта?! Әллә соң Моңсу Күзне ничәмә еллар йөгәненнән тотып торган куллар, урыннар туган җиренең нәкъ үзәгендәме? Кояшның җанын бәйләгән казык әллә Моңсу Күз яшәгән шушы Җир микән?! Кояшны уйлавы булды, шунда ук таң ата башлады. Ахыр заманда шулай була, дигәннәр, имеш. Кешеләр һәрнәрсәне ахыр заманга юрый. Күргәннәре юш килсә дә, гайбәтен сөйләгән кешеләре шунда ук яннарына килеп чыкса да... Атлар гайбәт сөйләшми, әмма уйлаганнары алларына килә, юраганнары - юш. Менә кояш та... Уйлавы гына булды... Исенә төшкәндәй, нурларын аның күз карашлары кунган җиргәчә ыргытты. Моңсу Күзне генә уйлап, аны гына тыңлап торган диярсең. Әллә соң кояшның да җаны бар микән? Бик биектә булганга гына, кешеләр шул хакта белмиме? Моңсу Күз яннарында гына бит югыйсә, аның ярсу күкрәкләрендә йөрәк типкәнлеге турында кемнең уена китергәне бар?! Абзар ишеген ачып җибәрәләр дә: 
- Тамагың тукмы? Сыртларың чистамы? - диләр. "Җаның сыкрамыймы?" дип беркем дә сорамый. Җилләрдә тирбәлергә тиеш ялларына бәйрәмнәрдә шөлдерле тасмалар үрәләр, бимазалаган чебенне куасы койрыкларына әллә нинди кирәксез нәмәрсәләр тагалар да: 
- Матур булдыңмы, Моңсу Күз? - дип аңгырайталар. Атның матурлыгы шөлдердә, дугадамыни? Аның матурлыгы ялтырап торган тәнендә, нур сипкән күзләрендә, биеп елкылдаган сыннарында...
- Матур булдыммы, әти? - дип сорый аны караган Илнарның кызы, клубка чыгып китәр алдыннан бизәнгәч. 
- Матур булдыммы, әйт инде! Кызларны әтиләр ярата инде ул. Нинди булса да, ул аны матур күрәчәк. Авылда минем кыздан да шәп юк дип уйлаячак. Моңсу Күз кыз түгел. Әгәр әнисе булса, ул да егетләрнең шәбе минеке диеп сөенер иде дә... Моңсу Күз матур. Бизәнмичә дә сөйкемле. Аңа сөрмәләр сөртү кирәкми. Аның керфекләренә болай да сөрмә тарткан шикелле. Атка хушбуйлар сибү нәрсәгә?! Аннан кырлар исе, җиләкле аланнар исе килеп торсын ул! "Матур булдыңмы, Моңсу Күз? Матур булдыңмы, Моңсу Күз?" Аның мондый ахмак сүзләргә каршы "Мин кияүләп йөрисе егет түгел, базар тотасы кыз түгел!" дип кычкырасы килсә дә, үзе дә мыскыл белән - әлеге сорауны бирүчене пошкырып пычрату белән чикләнә. Табигать болай да матур. Билгеле әйберләр хакында сорарга кирәкмени? Табигатьнең ямьсезлеге кешеләр калдырган нәҗеслектә генә була ала. Читләрнең шакшысы өчен аны ямьсез дип атарга тел дә бармый. Ул матур! Ул бизәнмичә дә бизәнгән кебек! Моңсу Күз дә - бик матур ат. Бу хакта әйтмәсәләр дә белер иде, әмма гел әйтеп торалар. Кешеләргә ачуы чыкканда да, үзен яратканнары өчен түзә Моңсу Күз. Әле яшь чагында Миңлегали, ялларын сыпыра-сыпыра: 
- Синең керфекләрең оялчан кызларныкы кебек бөгелгән, - дип сөя торган иде. 
- Гарәп атларының керфекләре башкаларныкыннан озын була, диюләре хак икән. Миңлегали, керфекләренең озынлыгына шаккатса да, нигә алай дип уйланмагандыр. Күлләрне камаган камышлыктай, керфекләре зур күзләрен чүптән, тузаннан саклый, әбибабаларыныкын чүлдәге комнардан качырган. Моңсу Күз тагын кәефсезләнә башлады: шомрайткан колакларын төшерде дә муенына сылады. Нәрсәдән кәефле булсын?! Нәрсәдән дип, әнә мәңге килмәслек кебек таңның тууына хозурланырга кирәк! Гомереңне тагын бер көнгә озынайтты бит ул! Таң алдыннан әллә нинди бер салкынлык була. Шуннан сакланып, Моңсу Күз җил искән якка арты белән борылды. Шул сурәттә бик озак тын гына басып торды. Күзләрен йомган иде, керфек төпләренең дымын тойды. Әллә дым түгел, яшь иде микән?.. Атларга, туңа дип, шәһәрдә кием кидерәләр, имеш. Бервакыт Яңа елда мәктәпкә кала аты Кыш бабайны алып килде. Балалар шунда ук Моңсу Күзне онытты, гел чәчәкле-чучаклы сырма кигән, муенчаклы кунак тирәсендә бөтерелде. Туры айгырның кәефе китте. Минем дә кирәгем чыгар әле дигән булды, кунак ягына карамаска тырышты. Моңсу Күзгә кием нәрсәгә иде соң? Ул андый киемдә кеше көлкесенә калсынмы?! Кышка калынайган йоннары сытылып, тәнен чынында да туңдырсын өченме?! Шәһәр аты киткәч, алар барыбер мине исләренә төшерәчәк, дип уйлаган иде Моңсу Күз, киткәнне дә көтмәделәр. Араларыннан берсе әйтеп куймасынмы: 
- Моңсу Күз көн буе капка алкасына бәйләнгән килеш тора. Туңмый микән? 
- Ие шул, туңадыр шул, - диештеләр балалар. 
- Бигрәкләр дә кызганыч инде. Илнар абыйга әйтергә кирәк әле, салкында тотмасын, абзарга кертеп япсын. Балалар белми иде: эшләгән ат та, ашаган ат та туңмый. Аны агачларга куе бәс утырган көннәрдә тик тору калтырата. Абзарында суык булса, Моңсу Күз тәмсез дип калдырган печәннәрен борыны белән генә стенаның сыкылы урыннарына ыргыта, аскы бүрәнәләрдән җил узган турларга тизәген күбрәк өя дә таптый-таптый тыгызлый. Алай итсә, туңмый да туңмый инде ул!
Моңсу Күз бүген менә җаны туңганнан дерелди. Ярыш алдыннан тәнне ала торган сәер бер калтыравык та түгел бу, аяклары чирләгәннән дерелдәү дә түгел. Кайдадыр кайчандыр син тап булачак, әмма әлегә билгесез хәлләрдән шомлану...
* * *
Моңсу Күз ярымачык дымлы күзләрен билгесез бер ноктага текәп торыр да торыр иде әле... Бөтен табигать менә-менә чыгачак дип көткән кояшның беренче нурлары кинәт бөтен дөньяны яктыртты, бәллүр бөртекләредәй ялтыраган чыклар яфракларга, үләнгә сибелде. Башны күтәрергә, көн итәргә, сөенергә, бер-береңне сәламләргә хәбәр иде бу. Яктылык Моңсу Күзнең җанын җылытмады, чык бөртекләре кунган үләннәр аңа башка вакыттагыча хәл кертмәде. Бу көн аның өчен тумаган санагандай, ат инде кояш чыгышына сырты белән басты. Беренче нурлар күзләрен кискән кебек тоелды. Тутырып та ачмаган, офыкка текәлеп тә карамаган иде югыйсә. Шулчак ул зират капкасының ачылып киткәнен күрде. Нәкъ капка турысында, әмма эчтәрәк Моңсу Күзне мәктәпкә алып кайткан кешеләрнең каберләре шәйләнә иде. Алар нәрсә уйлый икән? Авылдагы хәлләр турында андагылар ни ди? Ат акылы белән Моңсу Күз шул сорауларга җавап таба алмады. Бер саный да, куша-ала да, тапкырлый-бүлә дә белгән "Һанс" кушаматлы ат булган, имеш. Хуҗасы нинди сорау бирсә, тояклары белән тибеп җавап бирә икән бу. Аның акыллылыгын дөньяның ничәмә-ничә галиме тикшергән, бар эшенә шаккаткан, әмма барыбер ышанырга-ышанмаска белмәгән. Комиссия дә җыеп караганнар, ябылуда тотып та өйрәнгәннәр. Хуҗасына карап җавабын тапмасын - хәйләкәрләнмәсен дип, кайвакыт, сорау биргәндә, күзләрен бәйлиләр икән моның. Ат барыбер җавап бирә, имеш. Сорауларның катлаулысыннан катлаулысын яудырырга тотынганнар, Һанс ялгыша башлаган. Комиссия шундый карар чыгарган: ат хуҗасы белгән җавапларны гына белә, яңа сорауларны аңламый. Их сез, кешеләр, ата-анасы, укытучы өйрәткәнне аңламаган, тыңламаган балалар барлыгын да күрмәгән шикелле, мәктәптә укымаган ат турында барыбер кешедән дә акыллы түгел дигән фикергә килгәнсез. Өйрәткәнне белгәненә дә шаккатасы берчакта! Моңсу Күз менә шактый нәрсәләрне белә, "беләм" дип кычкыра гына алмый. Әгәр тояклары белән кешеләр әйткәнне тибәргә өйрәтсәләр икән аңа! Болай бит... ничек типсә дә, атка нәрсәдер булды, авырый, ахрысы, бер урында гына тик тә тора алмый, дип башыгызны катырачаксыз. Һанс әнә, идән шакып, йә шикәр, йә кишер сорап алган, йә печән генә кирәклеген аңлаткан. Ул аны баштан ук эшләгән, кешеләр исә соңрак кына аның сорау бирмәгәндә дә тояклары ярдәмендә "сөйләшкәнен" төшенгән. Галимнәрнең портретларын аергач та, геометрик фигураларны табып биргәч тә, исләрнең кайсы үлән-чәчәктән килгәнен күрсәткәч тә, галимнәр Һанска да, хуҗасына да ышанмаган. Икенче берәүләр башка атларны өйрәткәннән соң да, кешеләр, чын хәл түгел, атлар бу кадәр акыллы була алмас, теләсә кайсы телне үзебез дә җиңел генә өйрәнә алмыйбыз, дип уйлаган. Кирәк булса өйрәнә, кирәк түгел дип санаса, ана телендә дә сөйләшми бит кемдер. Ат менә ата-анасының бөтен сөйләгәнен күңеленә сала, ул кеше арасында да Ат булып калуны бәхет саный. Моңсу Күзгә печәндәге үләнне үләнгә кушып утырырга кирәкмени? Кирәк булса, тояк тибеп кенә санарга өйрәнер иде әле.
Җилләр көенә, кошлар җырына биергә өйрәнә алганны! Син менә дүрт аягыңны түгел, ике аягыңны саташмый тыпырдатып кара! Моңсу Күзгә китап укырга да кирәкми. Китап укып, акыл җыйганнарга хезмәт итсә дә җитә. Аңа Илнар абыйсының портреты ни дә, авыл Советы рәисенеке ни?! Алар бит ат түгел! Атка ат сурәте якын, аның күзләрен кырлар яшеллеге шифаландыра. Атка бензин исен чәчәкнекеннән аерырга өйрәнү дә кирәкми. Кешеләр без өйрәттек дип уйлагач та, атлар аны болай да белә! Алар үзләре күргән кешеләрнең күз карашларына кадәр исләрендә калдыра! Атларга кеше телен өйрәнү кирәк, тамак туклыгы өчен кирәк. Аларга ана телен белү дә бик кирәк! Анасын белү кирәк булган кебек, җан азыгы кебек кирәк! Ат телен белмәсәң, атка кешеләр телендә эндәшәсеңмени?! Атны акыллы бу дип кенә кем соң кадерләсен?! Сугышлар башлангач, укый-чутлый дип тормаганнар, Һансны фронтка җибәргәннәр. Кабере дә калмаган, кайда күмелгәнен дә белмәгәннәр, ди. Балаларга җыен юк-барны сөйләп торган укытучыларын әйтер идем, атларның кабере буламыни? Үлгән атның кабере - үләт базыдыр, исәненеке - кеше карыны... Алай дисәң, сугышта үлгән атны ашап та исән калучылар булган икән... Ә бит Һансның акыллылыгына, тормыш, дөнья турында уйлануларына кадәр ышанучы галимнәр дә очраган. Бу турыда берсе китап та язып калдырган икән дә, соңгы бите үзе генә аңлый алырлык табышмак рәвешендә, имеш... Иң кызыгы: хәзер кешеләрнең ялганын тотарга теләгәндә, Һансны тикшергән кебек тикшерәләр, ди. Әллә кая киткән уйларын бүлеп, зиратның ул текәлгән почмагында төс керә башлаган миләшлектән үзе кебек исәр бер кошның җанын ярырдай булып сайраганы ишетелде: 
- И, и-и-и; и, и-и-и. 
- Аермачык миләш чыпчыгы иде ул. Алар гына шулай ярсый-ярсый җырлый: 
- Ик-ик, ип-ип; ик-ик, ип-ип. 
- Кошка да нәрсәдер булган иде. Аның курку-шомлануын көйгә салынган авазлары ук күрсәтеп тора: 
- Чик-чик, күк-күк! Чик-чик, күк-күк! Чри-чри, чрит-чрит; чрит-чрит... 
- Чик-чик, күк-күк! Чик-чик, күк-күк! Бераздан кошчык тынычлана башлады, аның өзек-өзек тавышлары, кискен чыркылдаулары тынычрак сайрауга әйләнде. Кешеләр килгәндә, хайваннар якынлашканда, куркып кытакларга тотынган, очкылык тоткандай итенгән миләш чыпчыгы бакчага Моңсу Күз кайтканлыгын аңлады, аның читләр якынлыгыннан куркуы басылды бугай. Моңсу Күз тагын Бөр ягына борылды. Анда инде зур кызыл түгәрәк таулар өстеннән күккә менеп килә. Көтүченең түбән оч башында чыбыркы шартлатканы ишетелде. Тыңламасагыз, сыртыгызны ярып кына төшерәм, дип куркыту иде бу. Моңсу Күзнең артсаннарында чыбыркылар яшь чагында күп шартлады. Пырдымсыз иде, чыдамсыз иде, бик тә ирек сөя иде...
Чыбыркы белән акылга китерәм дисәгез, араталарыгызны ярып качармын, дип кычкыра иде андый имансызларга каршы Моңсу Күз. Бүген менә тиктомалга гына шартлаган чыбыркыга ачуы килеп тыпырчынып алды да, авыл өстендә бөтерелгән каргалар төркемен икегә аерырдай итеп, җан көченә өрән салды. Кешеләр аны: 
- Иһи-һи-һай, и-һа-һай! Ми-һи-һи-и-и! - дип кенә ишетте, ә бит: 
- Кем булдың әле син, үзең дә чыбыркы буе гына малай! Сиңамы соң качам дигәнне чыбыркылап тоту, - дигән иде Моңсу Күз. Чыбыркы тагын шартлады, тагын, тагын... Учындагы уникеле үремтене уйнатып, кемнеңдер баласы үзәк урам буйлап болынга төшеп китте. Аны күрмәсә дә, Моңсу Күз белә иде: авылда көтүне бала-чага гына җыя. Миләш ботагындагы кош Моңсу Күзне аңлады. Ул һәр көнне кичтән Моңсу Күз калдырган тизәкләрдәге җим белән туклана. Ул, агач ботагында утырганда, таң җиле алып килгән ат исеннән рәхәтләнә. Моңсу Күз аннан бервакыт, сез, кошлар, ис сизмисез, кешеләр шулай ди, дип көлгән иде. Сизә, нишләп сизмәсен?! Бу утлы миләшләрнең дә, язгы юкә чәчәкләренең дә исен аера кошлар! Алар аны үзләренчә аера! Кешечә түгел! Кош Моңсу Күзнең мәктәп бакчасындалыгын, тавышы-тыны чыкмаса да, җилләрдә килгән исеннән белә. Менә бүген дә җан дусты булып киткән атка: 
- Чыр-чырык, без моннан сызыйк, - дип, үзенең дә игелексез кешеләрдән тәмам алҗыганлыгын сиздертте. 
- Син яшәгән зиратта изгеләр генә, - диде Моңсу Күз. 
- Изгеләр бу җирдә үзләре дә озак яшәми. 
- Их! Их! Их! - дип, кат-кат үкенеп кычкырды Моңсу Күз. Аның йөткергәндәй, тыгылгандай ихихилавы ат караучының өенә кадәр ишетелгәндер.
* * *
Илнар: 
- Инде йортымдагы малларны бетергәч, таңда озаклап, тынычлап йоклармын, көтү чыгарырга да кирәк булмый, ди идем, Моңсу Күздән һич тынгылык юк, - дип, зарланазарлана, урыныннан торды да иртә таңнан ялгызы гына түр өстәл артында чәй эчкән хатыны янына битләрен дә юмыйча барып утырды: 
- Яса әле берне. Сусылу күршеләрдән алган куе сөтле чәйне ире алдына куйгач, эчәсе килмәгәнлеген аңлап, чынаякны кире өстәл уртасына этте: 
- Эчеп тормам, ахры, карчык. Мәктәпкә барып килмичә булмас. Моңсу Күз бу араларда бик бимазалый. Кичә аранга да кертә алмадым, абзарга да. Кулымнан ычкынып, болынга төшеп йөгерде, аркан да казыгы асылынган килеш китте. Кайтыр, тынычланыр дигән идем. Кайткан әнә. Ай-һай, тынычланды микән?! 
- Ие шул. Иһаһайлавын гына кара син аның! Таңда, малларның хозурланып уянган бер чагында, бөтен авылны уятырлык кешнәвен генә ишет!
- Атлар шулай инде. Ярсынып киртә җимерәләр дә, тынычланып, тагын араннарына кайталар... 
- Син, картым, тыштан йомшак күренәсең дә күренүен, кайчак үзең дә таң тишегендә ат кебек кешнәп уяткандай итәсең. Илнар көлде. Гомер бакый сөешеп кенә торалар, Сусылуы ни дигән булып маташа. Ана атлар да бар бу аранда диюеме?.. 
- Атны ризык, су белән тынычландыралар аны. Ялларын сыпырып юхаланалар. 
- Син менә ясаган чәемне дә эчми китеп барасың. 
- Балалар торуга әйләнеп кайтам мин. Моңсу Күзне генә карап киләм. 
- Ашык, алайса. Кызлар, торуга ук, Казанга китәселәр. 
- Әле өлгерәм.
* * *
Изгеләр озак яшәми дисәләр дә, гомер буе кешеләргә игелек кенә күрсәткән, җир сөргән Моңсу Күз озак яшәде. Шулай бервакыт хуҗасы белән карт укытучы, янында утырып, шул хакта сөйләштеләр. Имеш, эшләгән атның гомере бик сирәк кенә егермегә җитә, тик тарихтан кырыкка, хәтта алтмышкача яшәгән атлар билгеле, имеш. Моңсу Күзгә менә хәзер утыз алты. Ул атларга бирелгән чын гомер имеш тә имешен, тик эш үзләрен кабергә иртәрәк алып китә икән. Моңсу Күз фән исәпләгән гомеренең ахырына якынлаша инде, алайса... Болай озак яшәү соңгы ун елда эшләми уздырган көннәренең нәтиҗәсе түгел микән? Әнә бит көчкә кыймылдаган ташбаканың яше меңнән дә арыга китә, иң гаярь, елдам арысланныкы ике дистә чамасы... Авыл кешеләре дә, колхозлар таралгач, бөтенләй эшкә йөрми. Өй тирәләрендә дә әллә ни майтармыйлар, тик бер-бер артлы китәләр дә баралар, китәләр дә баралар... Инде зират, үзебезнекеннән чыгып, күрше авылга таба сузылды... Кешеләр әллә, эшләсә, күбрәк яши микән? Эчмәсә-тартмасамы?.. Алай дисәң, эчкән-тартканнарның йөзгә җиткәннәрен дә ишеткәне булды Моңсу Күзнең. Ул алар каберенә дигән такталарны арбага җигелеп илтте. Моңсу Күз яшь биянең иң беренче колыны булган. Әнисенә, шулай икән, авырлыклардан исән калса, утыз тугыз яшь буласы. Ай-һай, кешеләр алай ук озак яшәтерләр микән? Ат караучы, тәннәрен чүп-чардан тазартканда, шапылдата-шапылдата ярата үзен. 
- Син - нәселле атның баласы, гарәп чабышкысы, - ди. 
- Маңгаең акыллы кешенеке кебек киң, танавың тар, колагың кечкенә, күзләрең мәгънәле синең, моңсу дип әйтимме... Гарәп атлары безнекеләрдән озак яши. Әниең дә шундый, үзең дә шундый булырсың. Моңсу Күз матур ат икәнлеген үзе дә белә. Койрыкларын дугалатып, урынында биеп тора башласа, бала-чаганың да, олыларның да исе китә аңа. 
- Аһ, муеннарын тотышы, аһ, басып торышы! - диләр. Ул аның саен көязләнә. Нәрсә дип күңелләрен күрә икән ул үзен һич аңламаган бу кешеләрнең?..
Моңсу Күз башындагы чутсыз уйлардан арынырга теләде. Ул хәтта буыла-буыла сайраган зират кошыннан да туйды. Борчуларын башыннан кичерим дип, чык тамчылары тәгәрәшкән үләнне утларга кереште. Моңсу Күзнең утлаган үләнендә тоз тәме иде. Абзар караучы аңа бик кирәклеген оныткандай, тагаракка тозны вакыт-вакыт салмый башлагач, тәмен үтә тансыклаган иде ат. Яшьле үләнне гомер бакый туймас кебек кишәде дә кишәде. Ирен читләреннән тамган күбекле үләннәрдә дә чиксез хәсрәт буяган тоз тәме иде... Ризыгына бер дә тоз салынмаган ат арый, хәле тиз китә. Моңсу Күз соңгы вакытта буыннарының шешенгәнен тоя. Миңлегали Моңсу Күзне ныграк аңлый иде. 
- Кальций кирәк сиңа, дустым, кальций, синең ярышларда җиңәсең бар, - ди торган иде, тагарагына чиләгеннән солы бушаткан чакларында. 
- Аякларың оемасын дисәң, тимер кирәк. Илнар абыйсы да моны беләдер, әмма кайдан алсын? Җимерек колхоз амбарларында урларлык ашлама да калмаган бер заманда! Каракаш тапкан соңгы колынның шәрә туганлыгын ишеткәч, хуҗасы әйтә куйган иде: 
- Йод юклыктан инде бу, йод юклыктан. Авылда ике кешенең берсендә зоб икән, бер үк суларны эчкән, бер үк җирдә үскән ризыкны ашаган атларга да җитми бит инде ул! Нәрсә хакында гына уйласа да, һаман Каракашка килә дә төртелә, килә дә төртелә Моңсу Күз. Аның исеме исенә төштеме, күзләрен тагын сагыш баса. Сагышланырга сәбәпләре күп булса да, соңгысы узган иртәдә башкаларын тоныкландыргандай итте шул. Моңсу Күз бу авылда үзе белән чын-чынлап аңлаша алган бердәнбер җан иясен югалтты... Әле бит кичәге иртәдә дә мәктәп ишегалдында утлаган дустына карап, сәлам биреп узган иде Каракаш! Елмаеп ук узган иде!!! Йөге авыр дип тә тормыйча, аны күрү шатлыгыннан, Моңсу Күзне үтеп киткәч, адымнарын елдымлаткандай итенде. Алай булгач, нигә дип бераз барган саен борылды да карады, борылды да карады? Әллә күңеле килер хәвефне сиздеме?! Их, ычкынасы, арбаларны җимерәсе, йөкләрне таратасы, тәртәләрне ватасы иде аңа! Аннан соң бергәләп кырлар буйлап чабарлар, кешеләр яшәмәгән җирне эзләп очарлар да очарлар иде. Юк, юк! Туган җире, Туган иле 
- Мәмәт Арысланы иде Моңсу Күзнең! Шушы җирләрдә тоттырмый, буйсынмый гына яшәргә дә була иде югыйсә! Нократ урманнарының иге-чиге юк. Бүресе дә күп шул аның. Селәүсене дә җитәрлек. Юкка гына бу авылны да Мәмәт Арысланы дип атамаганнар. Эзләп карасаң, арысланы да бардыр әле аның калын ылыслы урманнарда! Юк, аларыннан курыкмаска, барыбер ычкынырга, Каракаш белән бергәләп качарга кирәк иде! Таулар кочагында утырган кырлар буйлап чабарлар, кешеләр яшәмәгән җирне эзләп очарлар да очарлар иде алар. Оҗмах утрауларын тапмасалармы? Тапмасалар соң?! Аның каравы иректә җан тәслим кылачаклар. Их-х, Каракаш. Хуҗаң кулыннан чалынган Каракаш... Әле иртән генә кешеләргә кибеттән икмәк илткән Каракаш. Ярый әле, Моңсу Күзнең утлыгы иске колхоз бинасына урнашкан ашханәгә якын, шуңа күрә генә аның белән хушлашырга өлгердең син. Моңсу Күзне аяктан егардай булып, бар көченә яшь ат чагында үзе тапкан колынга: 
- Улым, бәхил бул, мин китәм, иһи-и, ми-һи-и, - дип кычкырырга вакыт таптың... Төштә су эчерергә килгән Илнар абыйсы мәктәп директорына:
- Көчле ат та булган инде Каракаш, алты сугымчыны күтәреп, һавага ыргылган! Аның иһаһайлавыннан тәннәре дерелдәп торган, - дигәч, тегесе: 
- Кара син аны әй, - дип баш чайкады. 
- Үтерәме, дип уйлаганнар. Һаваларны тетрәтеп иһаһайлаган да басылган, буйсынган бер җан иясе кебек, үзе үк күтәрелгән җиренә кире төшкән. 
- Ә бит чабып та китә, сугымчыларны юкка да чыгара ала иде! 
- Китә ала иде. Китмәгән... Имгәтмәгән... 
- Шулай инде... Китеп кая барасың? - диде директор, күбрәк үзе турында уйланып. 
- Бөтен юллар да барыбызны бер урынга илтә, - дигән булды Илнар абыйсы, сүзләренең асыл мәгънәсен уйлап җиткермичәрәк. Гәп уңаеннан гына әйткәне директорны миңгерәүләткәндәй итте: 
- Чыкса чыга синнән дә! 
- Ул, кеше күрмәсен дип, учына кысыбрак тоткан тәмәкесен бер суырып алды да, төпчеген җиргә ыргытып, ботинка очы белән изгәч, ат караучыга күзләрен кысып карады: 
- Барыбызны да атлар юлы алып китә дисең инде, алайса? Моңсу Күзнең хуҗасы җавап бирмәде. Тагын ялгыш әйтеп, директорның ачуын китерермен дип курыкты. Әле аның балаларын кеше итәсе бар, мәктәптә эшләргә кирәк иде. Икәүләшеп сөйләшми генә тордылар. 
- Ярар, алайса, Илнар абый, мин мәктәпкә кереп чыгыйм, - дигән булды директор, сөйләшүне тәмамлатырга теләгәнен сиздереп. 
- Сез ашханә сүтәргә киләсездер бит? Илнар: 
- Юк, - дип, берәр эшне сылтау итмәкче иде дә кире уйлады - мондый вакытта баш тарту ярамас. Их, шул балаларын кеше итәсе булмаса!.. Директор белән болай сөйләшеп торыр идемени ул! Гадәттәгечә шат кыяфәт белән елмайган булды: 
- Киләм, билгеле! Кайтып чәй генә эчәм дә! Илнар абзыйсы аннан калган тәмәке төпчеген, укучылар күрмәсен дип, чүплек савытына илтеп салды. Әллә Моңсу Күз утлаган чирәмнәргә кукысы сеңмәсен диде микән? Каракашка менә су да, аш та кирәк түгел. Инде аның бу төр сөйләшүләргә дә исе китми торгандыр. Атның иреккә чыккан җаны, Туган иленең бәрхет җирләре, ярлар имеп аккан сулары, кайчак эч пошырып та сайраган кошлары белән хушлашып, зәңгәр күк буйлап йөзәдер... Моңсу Күз Каракаштан туганлыгын шул көнгәчә белмәде, шунлыктан аның җанына бик якынлыгына үзе дә гел аптырады, әмма моны авылда атлар азлыгыннан күрә иде. Инде менә бар нәрсә аңлашылды. Аның юклыгы да, кемлеге дә, нигә якынлыгы да... 
- Улым, бәхил бул, мин китәм, иһи-и, ми-һи-и, - дип кычкырды бит Каракаш аңа узган иртәдә! Кешеләр, әти-әниләрен югалтсалар, хәсрәттән айный алмый йөри, әмма аларның юаныр урыннары бар. Берләре мәктәп каршындагы зират буенда мәетләр рухына дога кыла, кемдер, мазарстанның эченә кереп, якыннарының чардуганнарын буйый, төзәтә, кабер өстендә зекер әйткән агачларны тыңлап, йөрәген баса. Моңсу Күзнең хәсрәте күзләренә тулыр да, чыга алмыйча, шунда мәңгегә калыр инде...
- Улым, бәхил бул, мин китәм, иһи-и, ми-һи-и, - дип кычкырды да ит булды Каракаш... 
- Кешеләр мине чалмакчы, бугазымнан канымны агызмакчы, ашларындагы калҗага әверелдермәкче, йөрәгемне бурзай этләргә ыргытмакчы, - дип, өрән дә сала ала бит ул. Моңсу Күз үзендә һаваларны ярып килгән тавышка каршы җавап бирерлек көч тапмады. Ул хушлашу сүзләреннән, аның үзенә алып килгән яңалыгыннан миңгерәүләнгән хәлдә тораташланды. Нигә, нигә дип, киртәләрне җимермәде, тәртәләрне ватмады, канечкечләрне таптамады икән әнкәсе?! Гомер бакый хуҗаларына игелек кенә кылган Каракаш үлемен дә шул хезмәтләренең соңгысы дип санады микән әллә? Юктыр, башкаларга кол булган хуҗаларга үзенең дә бары тик кол гына булганлыгын, каршы төшәргә хаксызлыгын аңлаганга, шулай хушлашуны кирәк тапкандыр. Тик менә "улым" сүзен нигә хәсрәтле көнгә калдырырга иде соң?!
* * *
Бөтен авырлыклар көтмәгәндә башланды, көннәр исәбеннән бер чылбыр булып тезелде. Башта Моңсу Күз яшәгән ишегалдындагы мастерскойны, аннан ул кыш уздырган абзарны сүтеп ташладылар. Моңсу Күзне иске мәктәпнең бер почмагыннан әптәрләгән яңа абзарга бикләгәннәр иде, тора-бара анысына да чират җитте. Халык өчен мәчет сүтү аның манарасын бәреп төшерү ише хәлләр белән бер иде, чөнки әлегә бәйрәмнәрдә булса да кайтып-китеп йөрүчеләр дә, картлыгында эшләр урын, сыеныр почмак тапмаганга гына бетеп барган, онытылган бер төбәктә яшәүчеләрнең инде барысы да шунда укыган, шунда балаларын укыткан һәм мәктәпне бәхетле яшьлекләренең бер ядкяре кебек күрә иде. Авылдашлар мәктәптән музей ясарлар дип көткәндә, нәкъ киресе булып чыкты. Баштарак нәрсә карадык соң, дип уйланды Миңлегали. Директорның иске мәктәпне мастерской, ат абзары, гараж итүенә дә каршы төшмәдек, түздек, авыр заманда, һич югы, сүтеп атмауларына куанырга кирәк, диештек. Инде дә сүтеп үк алынасын белгәч, һәр өйдә бу турыда гәп куерды, тик соңга калганнар, авылга кергәндә буяулары кубып, моңаеп утырган иске мәктәпнең киләчәге район дәрәҗәсендә хәл ителгән иде. Аңа малы ашалыпсатылып беткән ферма абзарлары, байлардан тартып алынса да, файдаланмыйча таралган ташханәләр, табибы китеп барган теш дәвалау кабинеты кебек биналар язмышы да насыйп түгел иде, сүтеп, агачын, инде газга күчкән авыл буенча йөреп, кирәксенгән кешеләргә тараттылар. Миңлегалинең күптән ул якларга барып чыкканы юк иде. Кибеткә йөрми. Әнисе алып кайтканга канәгать. Мәктәпкә төшми, балалар бакчасы ишегенең кайсы якка ачылганын белми - өйләнмәгәч, йөртергә бала-чагасы да юк. Бөтен хатын-кызы шәһәргә качкан авылда кемгә өйләнәсең дә нәрсәгә дип балаларыңның тормышын да каргалган, беркемгә кирәге калмаган авыл белән бәйлисең?! Алай да Миңлегали читтән кайтучыларның Мәмәт Арысланына басу яктан керүчеләрне каршы алган каралтыларның бер-бер артлы юкка чыкканлыгыннан ямансулаганын белә, әле берсе, әле икенчесе белән шул хакта сөйләшә дә иде.
Алтмышынчы елларда күрше бригададан күчереп салынган мәктәп кайчандыр авылның күрке иде. Хәзер күз көегенә әйләнгән иске бина инде ул, дип уйлаган җитәкчеләр аның юкка чыгуын хуп күрде. Аларны да аңларга була анысы, тышлап матурларга акча кирәк, җылытсаң да, киләчәккә дип сакласаң да, чыгымланасы... Байлар дөньясында бар нәрсә һаман саен кемдер учыннан кысылып кына чыккан акчага килеп терәлә. Мәктәп белән бергә авылның иң уртасында кукраеп утырган, үз заманында иң матур клубларның берсе булган бинага да чират җитте. Әгәр матурлап тышланса, яңасы аның урынына салынса, иске мәктәп тә яши дә яши иде әле. Аны районнан, Казаннан клуб ачылганны карарга килүчеләрнең күзенә чалынмасын өчен җимерделәр. Җимерек агач мәчетләр дә яңартылган бер заманда, мәктәп, клуб ише нәрсәләргә көн беткән, кешенең генә түгел, башка җан ияләренең дә кадере киткән еллар башланды. Иң авыры - яңа мәктәп салынганнан соң искесенең ишегалдына хуҗа булып калган туры айгырга иде. Ул шушы авылда гомер иткән атларның соңгысы икәнлеген беләме икән инде? Үзенең дә көннәре ахырына якынлашканлыкны сизенә микән? Сизенеп нишләсен?! Миңлегали аякка бастырган, исем кушкан ат иде ул Моңсу Күз. Инде менә очрашканнары да юк. Әбиләре бәләкәй чагында Миңлегали белән апасына "Атка печән кем сала?" уенын өйрәткән иде. Печән салучы гел Миңлегали булды, шуңа күрә апасының сөякчел кулларыннан аның бармагы гына кысылды. Ветврач Илнар мәктәпкә каравылчы булып кергән диләр, шул сала микән хәзер? Әллә бер-бер башка кешеме? Кемнең генә бармакларын түгел, җаннарын кыстырыр инде тагын Моңсу Күзнең дә юк булуы?.. Миңлегали йөрәге менә чабыштан туктаган атныкы шикелле сулкылдый, әмма аныкы кебек тиз генә тынычлана алмас. Әле аранда, башка атлар арасында яшәгәндә, Миңлегали әтисе эшләгән фермада кайнашырга, Моңсу Күзгә печәнне үзе салырга тырышты. Ул аны шуңа күрә бик яраткандыр да инде. Аннан соң ияргә, йөгәнгә, дугага да ул күндерде. Горур гарәп токымлы айгыр кемгә дә булса баш бирер иде микән соң? Айгырдан алаша ясыйм дип килгән ветеринарның кулына да икенче бер малай түгел, Миңлегали килеп ябышты. Инде шактый үскән, күп нәрсәне аңлый башлаган иде. 
- Илнар абый, мерин да мерин дисең. Айгырдан да кеше ясый алам мин! Хезмәт итсен дисәң, аны иң башта яратырга кирәк, ә син имгәтеп кенә буйсындырмакчы. Өч яшьлек Моңсу Күзне Илнар абыйсының пычагыннан саклап кала алса да, соңыннан аннан барыбер алаша ясаганнардыр инде, дип уйлады Миңлегали. Ялгышты. Алаша булмас өчен, холкын әллә ни үзгәртмәсә дә, баш бирмичә пырдымсызлануын ташлаган, кешеләрнең яхшысына буйсына торганга әйләнгән иде Моңсу Күз.
...Мәктәпне ишәселәр икән дигән хәбәр ишетелгәч, артыннан юкка чыгарылачак Моңсу Күзне күрмәс өчен, Миңлегали төшеп тормаган иде, соңыннан түзмәде, барды. Барды дип, мәҗбүр иттеләр инде, һәркемнең бурычы, дигән булдылар. Авыл Советы рәисе үзе килеп үтенде, абзарларны сүткәндә килмәдең, инде мәктәпкә чират җитте, анысыннан да кала алмыйсың, эшкә чакырырга ир-ат та калмады хәзер, диде. Авылны җимерү - шушы да булдымы бурыч?! Чәчәкләр эчендә утырган мәктәпкә җитәрәк, Миңлегали тукталды. Ал бакча аркылы гына иске каралтылар янына узмакчы иде, Моңсу Күздән уңайсызланды. Танымаса да, күрми калса да көтәчәк ул, көтәчәк! Инде исен онытты микән? Миңлегалинең иске сырмасыннан да хәзер затлы порошок исе генә килә, арба төбенә салган сусыл печәннәр өстендә аунаган затлы фуфайка түгел шул ул.
Мәктәп, дөрестән дә, искесеннән күпкә матур иде. Яңа чагында һәрнәрсә матур була инде, дип уйлады Миңлегали. Искергәч, башкаларга яраксыз калгач, көн арты көн үзең дә тараласың, гомереңне кыскартып, чыгарып ук ташласалар?! Булмас! Алай эшләргә Миңлегали имансыз малайлар үстермәде. Кызганыч, аның артыннан иманлы балалар да калмый... Иске мәктәп бакчасы Моңсу Күзнең олы бер утлыгына әйләнгән икән. Бу мәктәпне әле ул малай чагында күрше авылдан ташып салганнар иде. Укытучысының кечкенә кызы белән арбага янәшә утырып, авыллар арасында арлы-бирле килеп йөрделәр, безгә мәктәпнең яңасы була дип, и сөенештеләр. Ә бит ул башкалар өчен кадерле йорт булган. Сүттергәч, бик үк кадерле булмадымы икән әллә? Мәктәпне салган укытучыларның инде берсе дә юк. Миңлегали бар. Ул да инде карт буйдак булып бетте. Чигәләрендә - чал, эшкә йөри торган чалбары элекке кебек кыртлап үтүкләнмәгән, юып кына киелгән. Теләсә - кырына, иренсә - юк. Кибеткә бармый, клубка йөрми... Мәктәпне салучылар дигәннән, гомер буе белем биргән мәктәпләре янында зиратта ниләр уйлап ята икән алар? Хашимулла абыйсы бик сабыр бер директор иде. Ачуы чыкканда, тамагын гына кырыр да куяр, һичкемгә артык сүз әйтмәс. Аның тамак кырганын ишетергә теләгәндәй, Миңлегали мазарат капкасы турысында тукталды. Никадәр көтсәң дә чыкмыйлар бит инде алар! Дәшмиләр! Алар урынына, миләш чыпчыгына охшаган бер кош Фәйзрахман абыйсы кабере өстендә утырган миләштә илереп-илереп кычкыра. Миләш чыпчыкларын сөйләшергә өйрәтеп була, диюләре хак булыр: нәкъ кеше тавышлары килә. Тапкан бит кунар урын. Кемнең агачына кунасын бик белгән. Миләшкә аш биргән кабер шушы мәктәпне салучыларның иң башлап йөрүчесенеке иде. Каршы якта - мәктәп бакчасының Яңа Урам почмагында 
- Моңсу Күз үлән чемченүдә икән. Болай да качмый бит инде ул - ниемә дип арканлаганнар? Әллә соң аңа да чират җиткәнме?! Хәвефне сизеп алыр дип куркалармы хуҗалары? Моңсу Күз Миңлегалине күрми. Дәшсә, тавышын таныр микән? Юк, дәшмәскә кирәк, янына барып, ялларына сарылуы яхшырак булмагае. Миңлегали әнисе кибет ачылганда ук түбән очка төшеп алып кайткан йомшак икмәктән бер-ике телем кисеп кесәсенә тыккан иде. Кулына алды да кызурак адымнар белән Моңсу Күз янына китте. Тышауланган, казыкка бәйләнгән ат, күз яше аша каралты сүтүчеләрне карап тормас өчен, алар иртән эшкә җыелганда, күрше авыл ягына борылып, үлән утларга, берни хакында уйламаска тырыша иде бугай. Моңсу Күз бердәнбер ат булып калганлыгын, бүген иртән мәктәп яныннан сузылган олы юлдан Каракаш узмагач аңладымы икән? Ә нигә бүген?! Кичә үк сизенгәндер инде ул аны! Аякларын көч-хәл белән сөйрәп, йөк тарткан, авыл кырындагы ашханәдән әбәттә ерак кырга чәй, ризык илткән алашаны көзге эшләр вакытында чалып калыйк дигәннәр, ите комбайнёрларга бик кирәк, фермалар калмагач, мал табуы кыен, имеш. Үзенә хезмәт иткән эт-мәчене кадерлесе кебек туфракка җирләгән кешеләрнең мондый миһербансызлыгын Моңсу Күз аңлый алыр микән соң? Аларның - үз кануннары, безнең - үзебезнеке, дөнья яратканнан бирле шулай килә, Олы Туфангача шулай барыр дип уйлап, пошкырып куюдан ары китмәгәндер...
* * *
 Кешеләр мәктәпләргә йөргәч, белем алгач, сөйләшкәч, дөнья белән идарә иткәч, бу эшләрне эшләмәгән җан ияләрен ахмак, җансыз, башсыз дип саныйлар иде, күрәсең. Атларның да үз тарихлары, буыннан-буынгача сөйләнеп килгән тарихлары бар югыйсә, тик аның күп өлеше кешеләрнеке белән үрелгән иде. Моңсу Күз элегрәк, әле колхоз исән чакта, мин горур, мин печелмәгән айгыр дип тормады, башка атлар белән болын буендагы абзарда тынышып яшәде. Кыр эшләренә дә катнашты, йөген дә ташыды, буразнасын да ярды... Аранда алашаларның зарларын тыңлаганда, һәр зарның, һәр үпкәнең гел үзләренә ризык һәм яшәр урын биргән кешеләргә кагылышлы булуына аптырый, хәтта моңа ачуы да чыга иде. Менә хәзер аңлады: атларның хуҗаларыннан зуррак дошманнары юк лабаса! "Хуҗа" дигән сүз үзе дә сине кол дәрәҗәсенә төшерә икән... Колынының ялларыннан сыйпап, колак артларыннан кашып үстергән, иреннәренә хуш исле икмәк китергән, сусыл үләндә утлаткан малай-шалайдан олы иргә әверелгән кеше - бияләрне алаша калдыручы да, арып егылганда, тор дип, сыртына камчы сугучы да, сугыш вакытында утка-суга кергән җан дустын суеп ашаучы да, әнисенең имчәгеннән аеручы да, кем колыны икәнлеген белдерергә теләмәүче, ятим итүче дә икән бит! Анасы карыныннан төшкән чагында, буялам дип тормыйча, Моңсу Күз дип исем кушкан Миңлегали исемле малай! Син кайларда йөрисең дә минем хакымда ниләр уйлыйсың? Мин сине Сабантуйларда беренче иттем, мин сине, кар көртләренә күмелеп утырган Нократ аша чыкканда, бүре өереннән саклап калдым, мин сине, тамагың ризык тансыклаганда, ерак басу түрендәге сусыл борчаклар ашарга алып бардым, куа килгән каравылчыдан коткардым. Мин, инде җигү аты булгач, әтиеңнең бакчасын сөрдем, бәрәңгесен алышырга килдем, аның үлгән малларын базга илттем, язын җыештырган чүбен чокырга ташыдым. Мин бу эшләрнең барысын да кайчандыр авыл кешесенең һәрберсенә эшләдем! Әллә бәрәңге дә утыртмыйсың инде, Миңлегали?! Югыйсә без синең белән елга ике мәртәбә булса да очрашыр идек. Әллә маллар да асрамыйсың инде?! Мин сине, һич югы, бозауларыңны арканга илткәнеңне күрер идем. Әллә авылдан китеп үк бардың инде, Миңлегали? Алай булмаса, балаларыңны җитәкләп, бакчага килгәнеңне карап торыр идем. Их, Миңлегали, Миңлегали, кешеләр болай яшәсә, бу яңа мәктәпне дә бер сүтәрләр, яңа төзелгән клуб урынында да кайчанда булса бер җилләр уйнар, бураннар котырыр бит. Ул чагында син дә, мин дә булмабыз булуын, әмма без аны бакый дөньядан күреп торырбыз. Бу эшләр, бу гамәлләр өчен бездән дә җавап сорарлар. Авылыгыз яшәсен өчен, сез нәрсәләр эшләдегез диярләр. Мин менә... бакча сөрдем, иген ташыдым... Мин авылны яклап, хәтта шушы кайчандыр үземне сыендырган мәктәпне яклап та сүз әйтә алмый идем. Син беләсең, мин кешеләр телендә сөйләшмим бит, Миңлегали! Моңсу күзләрем белән генә карап аңлатам. Син миңа исемне дөрес кушкансың. Дөрес итеп яши алдың микән?! Авылыңны яклап, сүз әйтә алдың микән, балачак дустым?!
Мин бит авылда бәрәңге утыртылмавын, мал үрчетелмәвен ашаган ризыгымнан, мөгрәгән сыерлар, иһаһайлаган атлар саныннан да беләм. Аның өчен кеше булу кирәкми. Мин үземнең бердәнбер туры айгыр икәнлегемне укырга килгән балаларның яныма җыелуыннан, сыннарыма шаккатып карап-карап торуларыннан да аңлыйм. Кешеләрнең үземә очраклы сакланып калган истәлек сыман карауларыннан аларга безнең ише җан ияләренең чынлыкта ничек кирәк икәнлеген дә тоям! Нишлисең: җилдергән машиналар, шәһәр ыгы-зыгысы аларга тагын да кирәгрәк. Шәһәрнең сасы һавасы җиләк исләре аңкып торган авыл һавасын алмаштыра ала микәнни? Моңсу Күзнең аяк астында үскән үләннәр һаман тозлана бара иде. Башка чакта тозларны тансыклаган Моңсу Күз чирәм утлаудан туктады, башын күтәреп, зират ягына карады. Чит кеше күзенә чалынгач, колакларын шомартты, яхшырак күрер өчен, башын бер якка кыңгырайтты. Аннан, әкрен генә атлап, Миңлегали, ул яраткан, сизелерлек картайган Миңлегали килә иде. Ат сөенеченнән кешнәп җибәрде. Ачу белән түгел, елмаеп, аксыл тешләрен ыржайтып. Ул әле Миңлегалинең мәктәп сүтәргә килүеннән хәбәрсез иде шул. Моңсу Күзнең инде сөенеч яшьләре мәрҗән кебек коелды. Елый иде ул. Миңлегали дә елый иде! Менә ул килде, атны муеныннан шапылдаткан булды, ялларыннан сыйпады, яңакларын яңакларына куеп торды, Моңсу Күзнең яраткан ризыгын - арыш ипиен учларында иреннәренә китерде, аннан башындагы фуражкасын салды да шуның белән йөзен каплап үксергә тотынды. Ирнең иңбашлары дерелдәп тора, муен тамырлары бүрткән иде. Елап туктагач, Миңлегали тагын бер кат Моңсу Күзне яратты: битләреннән, муеннарыннан сыпырды: 
- Яхшы карыйлар икән үзеңне. Анысына менә сөендем. 
- И, и-и-и, - дип, сүзгә кушылды миләш ботагында иртәдән бирле бытылдаган кошчык. 
- Ик-ик, ип-ип; ик-ик, ип-ип. 
- Әллә китәргә кушамы ул, нигә икелди, кит-кит дип әйтүе түгелме? - дип сорады Моңсу Күздән Миңлегали. Ат, "юк" дигән сыман, тагын да ныграк ыржаеп елмайды, аннан иреннәрен бүлтәйтеп, Миңлегалинең борын очларын эләктерде. Юешләндергән борынын сөртеп, Моңсу Күзне үпкәләтәсе килмәде Миңлегалинең, күрмәсен өчен, артына борылып, фуражкасы белән сыпырды, аннан яңадан, балачак дустының күзләренә карап: 
- Хәлләрең ничек, Моңсу Күз? Картаеп буламы? - дип сорады. Моңсу Күз, сагышы көчле көн булмаса, рәхәтләнеп көләр иде, бүген алай эшләмәде, карале моны, үзе миннән битәр картайган, ни дип сораган була, дип уйлап кую белән чикләнде. Ат караучы Илнар Моңсу Күз янына килмәсә, алар әле тагын да сөйләшкән булырлар иде. Хуҗасы Миңлегалигә мәктәптә инде эшнең башланганын сөйләп торды. Аның сүзен раслагандай, тәүге такталарның каерылганы, кайберләренең, шапылдатып, җиргә ыргытылганы ишетелде.
Моңсу Күз хушлашып китеп барган Миңлегалигә ни дип әйтергә дә белмәде. Аның да мәктәпне, Моңсу Күзгә абзар булып калган мәктәпне җимерергә килгәнлеген, үзен куркыткан бу эшләрнең инде башланганлыгын аңлаган иде. 
- Мә, мин сиңа эчәргә алып килдем, - дип, хуҗасы алдына чиләк белән су куйса да, аны сөендермәс өчен, эче янган килеш тә, Моңсу Күз чиләккә ирен чите белән дә орынмады. 
- Ярар соң, эчмәсәң, төне буе Бөрдән эчкән суларың җитәрлектер, - дигән булды Илнар абыйсы. Миләштә утырган кошчык алар янындагы агач ботагына килеп кунган иде. Әллә Моңсу Күзсез дә калам дип курыкты микән ул? Миләш чыпчыгы нәкъ иртәнге - шомланган чагындагы кебек өзлексез сайрый, сикеренгәли иде: 
- Чик-чик, күк-күк! Чик-чик, күк-күк! Чри-чри, чрит-чрит, чрит-чрит... 
- Кит әле яныбыздан, эчне пошырмале, болай да җан әрни! - дип җикерде аңа ат караучы. Карале, хуҗасы да шомлана, борчыла, авылдагы хәлләрдән ризасыз икән ләбаса! Моңсу Күз кебек, туктамый сайраган кош кебек үк ризасыз: -Чик-чик, күк-күк! Чик-чик, күк-күк! Илнар абыйсының Моңсу Күзгә нәрсәдер әйтәсе килгәнлеге әллә кайдан күренеп тора. Нәрсә әйтергә тели ул? Менә сөйләр, менә сөйләр кебек карый да, гаепле кеше сыман, карашын үләннәр арасына яшерә. Әллә Моңсу Күзнең дә дөнья белән хушлашыр вакыты җиткәнме?
* * *
Каралты сүткән җиргә авылда тик ятканы да, мәктәптә эшләгәне дә җыелган иде ирләрнең. Бүрәнәләрне коюга тышланмаган ашханә турысыннан тотындылар. Аны әле соңрак, туксанынчы еллар башында балалар саны арта башлагач, мәктәпкә терәп салганнар иде. Инде ул кешеләр дә ялда, өйләрендә телевизор карап кына көн итә, ат үрчетү түгел, файдасы юк дип, тавык та асрамый. Мәктәпне сүтәргә аларны алып килсәң, кызык буласы икән, дип уйлады Миңлегали. Кепкечкенә бүлмәне салганчы, идән астын бер машина шешә белән тутырганнар. Маратны тракторга йөгерттеләр. Хәзер инде махсус урыннарда шешә җыюлар тукталган, барысын төяп, чүплек базына илтеп ташларга кирәк иде. Буш пыяла савытлар төялеп беткәч, көтмәгәндә, ниндидер шаянрагы араларыннан берсен тартып чыгарды да трактор арбасына бәрде. Бар халык аптырашты. Нинди мәгънәсез гамәл бу дип, савыт ватучыга, балалар да йөргән җирне пыяла ваклыклары белән тутыручыга карадылар. Аннан аңлашылды: шешәнең эчендә ниндидер кәгазь кисәге бар икән дә, чыгара алмагач, арбага бәреп ватмыйча булдыра алмаган. Әлеге кәгазь авылдашларының киләчәккә юлланган хаты булып чыкты. Узган буыннарның сүзләре кыска, әмма көлке иде. Нигә мәгънәлерәк язмаганнар инде, дип уйлады Миңлегали. Менә Такташ, Туфаннар кебек. Алар хатын әнә һәр мәктәп баласына өйрәтәләр. Әлеге дә баягы хатта: "Киләчәк буын кешеләре! Безнең гомеребез бик авыр елларга, аракы юк чорга туры килде. Бу ашханәне төзү дә шуңа күрә зур авырлыклар белән барды. Без спекулянтлардан алган шешәләребезнең берничәсенә үзебезнең авыр тормышыбыз турында язып салырга булдык. Бу мәктәпне киләчәктә авылда тормыш җиңеләер, эшләр кимер, аракылар артыр, бәяләре төшәр дигән өметләр белән язабыз. Әгәр дә мәгәр мәктәп сүтелсә, безнең байлык юкка чыгарыласы булса, хатлы өч шешәне дә табып, мәктәп музеена куярсыз. Ул чакта инде авылда мәктәпләр дә, музейлар да, клублар да яңа булыр. Кайнар сәлам белән: Хәмәтдин, Хашим, Әхмәт".
- Кызык та, көлке дә, эчке мәгънәсе дә бар түгелме соң бу хатның? - дип куйды Марат, Миңлегалине дә уйга салып. 
- Бар нәрсә яңара да кебек, бар нәрсә юкка да чыга. Аракы да, аңа бәяләр дә арта, әмма авылда эчкән кеше кимеми. Җиңеләйдеме безнең тормыш, юкмы? Колхозлар бетте, эшсезлек килде. Авылны төзегән, күтәргән, анда туган балаларны олы тормышка чыгарган иң белемле укытучыларның соңгылары арабыздан китеп бара... Мәктәпнең элегрәк салынган өлешен сүтүчеләр бер мәлгә тукталып калдылар. Араларыннан берсе: 
- Белем бирү җире түгел икән бу мәктәп, шешә оясы икән, - диде. 
- Аны, чыннан да, сүтеп ату хәерлерәктер. 
- Аны бит соңгы буын кешеләре шулай иткән. Элегрәк заманда йортның нигезенә ни күмүгә карап, киләчәген билгеләгәннәр. Әгәр аеклык өчен көрәшкән Горбачёв, теләгәнчә кыланыгыз, дигән Ельцин чорының исерекләре ашханә нигезенә буш шешә салып калдырмаса, бу авыл да, мәктәп үзе дә яшәр дә яшәр иде әле. Чыннан да, янәшәдә генә гөлләр уртасында утырган мәктәп, дип уйлады Миңлегали, ишекләрен таңда ничә генә бала ача?! Укытучы саен бер сабый! Бердәнбер ат калган бу авылның шәһәрдән нинди аермасы бар?! Газы, суы кергән. Йорт саен машина, әмма кешеләре дә, машиналары да картая бара инде. Монда яшәүчеләр киләчәгенә өмете юк алаша кебек. Тормышны җигелеп-җигелеп сөйрәгәннәр дә, беркөнне өметләре киселгәч, бар нәрсәдән баш тартып, яшәүдән туктап калганнар сыман. Миңлегали үлән кишәвен ташлап, мәктәп сүтүчеләрне күзәткән Моңсу Күзгә карады. Янында торган хуҗасы ничек итеп атны сугым йортына җибәрергә белми аптыраган иде. Миңлегали кинәттән бар йөрәге белән шуны тойды. Иптәшләре арасыннан аерылып китте дә, ике бармагын иреннәренә кыстырып, бөтен көченә сызгырды. Бер сызгырды, ике... Ат берни аңламады булса кирәк. Миңлегали тагын сызгырды, тагын, тагын... Аның сызгыруының мәгънәсен оныткан иде мәллә Моңсу Күз? Колакларын шомартса да, ул әле һаман урынында иде. Аңласа да, язмышына буйсынып калганмы ул? Атның битарафлыгына аптыраган Миңлегали, аңа таба йөгерә-йөгерә, бар көченә: 
- Кач, Моңсу Күз, кач! Коллыктан качып үлүең дә яхшырак! - дип кычкырды. 
- Кач, Моңсу Күз, кач! Үлемнән котыла алсаң, син чын айгыр булырсың! Иргә, айгырга чын иректән дә яхшысы юк! Моңсу Күз янында кайрак, пычак, аркан тотып торган хуҗасына карады. Башын әле болай, әле тегеләй борды - ул якыннан начаррак күрә иде. Текәлеп карагач аңлады. Аңлады! Моңсу Күз икенче килүендә кулына кайрак тоткан хуҗасы төнгә тагарагына салачак печәнне бакча кырларыннан гына чабып алырга маташа, шуңа чалгы кайрарга йөри дип уйлаган иде. Кәсәсендә сугым пычагы булган лабаса! Инде менә яшермичә үк тоткан.
Моңсу Күз өстенә утырган малайларны төшереп калдырудан бик курка, егылып имгәнмәгәйләре дип уйлый иде. Үзен караган хуҗаларын да яратты ул. Ризык салсалар, борыннарын, битләрен ялап бетерә торган булды. Йөген авыр төясәләр дә үпкәләмәде, бар көченә тартырга тырышты. Бакчаларында буразна ярганда читкә чыгып туфрак таптаудан да сакланды, сукадан киселгән үләннәр каршында да кыенсыну кичерде. Тамак өчен ризык булып киселү түгел, әрәм китү дип кайгыра торган иде. Бервакыт Илнар абыйсының, аксый-аксый, мәктәпкә килүен күргәч, каршысына барды да тезләнде. Утыр, илтермен диюе иде, тик хуҗасы гына аңламады. Борын тирәсен кашыган булды да үтеп китте... Моңсу Күзгә иртә бөтенләй башланмас кебек иде, башланды... Көн хәере белән тусын дип телисе калган икән дә... Кичне теләми генә каршы алгангамы, кояш чыкканга кирәгеннән артык сөенде. Кешеләргә дә, миңа да табигать тагын бер көн бүләк итте, дип сөенде. Бу дөньяда бернәрсә дә юкка гына түгел... Мәктәп сүтәргә килеп, ачуын чыгарган Миңлегали абыйсы бер дә юкка сызгыра дип уйлаган иде Моңсу Күз. Аңлады. Текәлеп карагач аңлады! Башта, ул килгәнне көтеп торыйммы, дип уйлаган иде дә, биш-алты ирнең, мәктәп сүтүчеләр төркеменнән аерылып, үзе янына килергә чыкканын күргәч, тагын да айныбрак киткәндәй булды. Аннан арткарак чигенгәндәй итенде дә, бар көченә ыргылып, Яңа Урам буйлап очты. Аны ул белмәгән яклар, ул йөзмәгән сулар көтә! Хикәяләр Мөнәвәрә, балалар, бәрәңге Сугыштан ике кулсыз кайткан Сәфәргалине райкомнан җыелышка килгән вәкилләр "Алдынгы" колхозына председатель итеп куйдылар. Үз йорты тәмам җимерелгән иде. Колхозның бер бүлмәсендә гаиләң белән яшәрсез, йөререңә кара кошёвка җигелгән ат та бирәбез, инде тышка бәйләнеп үк куелган, дигәч ризалашты. Җыелыш бетте, халык таралды, вәкилләр районга кайтып китте. Колхозчыларны клубка дәшеп тормадылар, Ибрай байдан калган кәнсәләр бүлмәсе зур дип, шунда гына чакыртканнар иде. Сайлау-сайланудан соң Сәфәргали бикләнә торган тартмасына пичәт, өстендәге пыяла банкага карандаш-каләм салынган, янәшәсенә кара савыты, амбар кенәгәсе куелган өстәл артында ялгызы утырып калды. Дошманга ничек төбәп атасын белә, бетмәс-төкәнмәс эшләрнең кайсысына барып тотынасын да, нәрәдтә ни сөйлисен дә, кемгә таянасын да күз алдына китерми ул. "Алдынгы"ның үз маллары бик какшау булганга, райком секретареның атын аңа биргәннәрдер инде. Тукта, булмаса, шуңа утырып, бер кырларны йөреп кайтыйм, кайда нәрсә ятканын, чәчүнең ни тирәдә икәнен күрим дип, ишекне җилкәсе белән генә этеп, ишегалдына чыккан иде, кара туры айгырны күреп, таң калды. Гомердә мондый атка атланганы да, таккан арбасына утырып йөргәне дә юк аның.
Атлар өчен махсус утыртылган баганадагы алкага үрелеп, малкайны ычкындырмакчы иде, нишләргә белмичә, аптырап калды. Кирәкле кәгазьгә култамга куям дисә - бармаклары, ат җигәм дисә, терсәккәчә кулы юк лабаса! Кая югалды соң шул арада кизүдәге хатын?! Ат кына җиккәне бардыр. Төшке ашка китүе булдымы? Идарәдәгеләр дә җыелыштан соң калмады, калыгыз, киңәшик дип әйтергә үзенең дә башына килмәгән. Иртәгә барыбер җыеласы, бүген эштә булуыбыз яхшы, болай да ярты көнне әрәм иттек дигәннәрдер инде. Яз башында, нәкъ чәчү кызган бер вакытта Сәфәргалинең колхоз башына куелуының сәбәбе моңарчы аны җитәкләгән Шаһимәрдан картның көтмәгәндә түшәккә егылуы булды. Ирләрнең сугыштан кайтуына кадәр гомерен сузарга тырышкан кебегрәк иде председательнең үлем хастасына калуы. Барыбер нәрсәдер эшләргә кирәк. Сәфәргали тешләре белән алкага барып ябышты. Ат ычкынды. Дилбегәне муенына эләктерсә, чаптырып китеп тә барыр, тик менә терсәккә кадәр генә сакланган куллары дилбегәне уңга-сулга тарткалый алырмы, юкмы?.. Баш уйлый, кул эшли, диләр, кулың булмаса, ни эшли? Председатель аптырау катыш көлде. Аңа кичен, бер урында торырга түзә алмагандай биегән атның арбасына булган мөлкәтен төяп, гаиләсе белән кәнсәләр йортына күченәсе. Әллә соң олы малайны үзенә ярдәмче итеп кенә куяргамы? Өенә кадәр кайта алса, кире килгәндә, атка аны гына утыртырга була. Сәфәргалинең үз янында яшәгән уртанчы улы Ядегәр, әнә шулай итеп, унике яшендә әтисе янәшәсендә эшкә кереште. Укуга болай да артык теләге юк иде, ташлады. Анысы качмас, диде. Үзенең өч класс белем белән калуына гомер буе эчтән көенгән ата дәшмәде. Качмаса качмас... Соңыннан карарбыз... Туры айгырны бер күрүдә Ядегәр дә ошатты, аны тотарга колхоз амбарыннан бераз ашлыгы, кибәненнән печәне дә бүлеп бирелсә, нигә бер итеп карамаска, туй атыдай елкылдатып тотмаска?! Шулай дигән иде дә -нинди ашлык?! Сәфәргали атны кичкә колхозның башка маллары арасына илтеп яптырды. Ашы да шуларныкы кебек була инде... Ярар соң, болында яшел үлән күтәрелеп килә. Икәүләшеп эшли башлагач, труддинне дә күбрәк язарлар, председатель малае булгач, тамагы да бераз туяр кебек иде, - монысында да алданды Ядегәр. Бөтен халык ач утырганда, әтисе аларны аерып ничек кайгыртсын?! Кәнсәләр идәне астында кыштан калган бәрәңгең дә булмаганда, ничек ындырга кадәр чыдарга?! Көз генә җитсен: ашлыгын да, яшелчәсен дә, итен дә күпмедер бирербез, ди әтисе. Аның өчен дә бит әле ул ашлыкның мул булып үсүе кирәк. Иске йортларының яшелчә, алма-карлыган бакчасына да артык өметләнеп булмый: барысының саны алынган. Җимешле еллары туры килмәсә, барлы-юклысы да налогка китеп бетәчәк. Карават астындагы чуманга ана каздан төшеп торган бәбкә орлыклы йомыркалар да, салкында өшеп үлгән ике чуар тавык та - налог исемлегендә... Ак кәҗәнең мал санын алучылардан качырып калган дүрт бәтиеннән башка һәрнәрсә... Аларны көтүгә чыгармаслар, үлән биреп, абзар эчендә генә тотарлар. Әтисе председатель булгач тамы? Шундыйларны таптыра, эзләтә башласа дамы? Кызык икән... Һәркайсы үзенчә уйлап, берсе планнар корып, районда кирәктә җавабын тотып, икенчесе култамга салып, ат җигеп, ата белән ул - сугыштан ике кулсыз кайткан Сәфәргали белән борын асты да кибеп бетмәгән Ядегәр - колхоз күтәрергә кереште. Техника юк, атлар фронтка китеп беткән, калганы да чак аякларында басып тора. Ирләр санга бар, бәдәнгә - юк. Хәлсез атын, мүкләк сыерын да җигеп, үзләре дә тәртәгә кереп, хатын-кыз, бала-чага белән диярлек сабанны әптәрләп чыктылар, хәзер уңышны көтәргә генә калды. Ядегәр кечкенәдән тамаксау булды. Утызынчы елларда бәрәңгегә туймыйча елап, атаанасының канын корытты. Инде үскәч, эшкә дә ярый башлагач, ризык сорап аптыратмаса да, ачлыктан интеккәне йөзенә чыккан иде. Корының корысы килгән кырык алтының уңышы әллә ни булмады. Хезмәт көненә тигән ашлык өй башына ике центнердан да артмады, бәрәңгене дә өй тирәсендәгесен генә ашарга язган икән. Ул бәрәңгегә әле казы да, сарыгы да, тавыгы да Ядегәр кебек үк өметләнә. "Алдынгы"да акчалата бөтенләй бирмәделәр, еллар рәтләнгәч инде, диде әтисе, колхозчылар җыелышында буза күтәрергә маташкан халыкка - дәүләткә ашлык сату чыккан көчне капламагач, "Алдынгы" дип аталсалар да, башкалардан артта сөйрәлгәч ни әйтсен?!
Бәрәңгене дөньяның иң тәмле ризыгы санаган Ядегәр аны бер утыруда туйганчы илленче елны гына ашады. Инде бу вакытка әтисе председательлектән киткән, урынын ерактан җибәрелгән яшь белгечкә биргән; Ядегәр исә каравыл йортына янгын сүндерүче булып күчкән; яңасы салынып, кәнсәләр, җире-ние белән аларга йорт калдырылган иде. Ибрай бай төзегән ярымташ, ярымагач өйне ташлап, Ядегәрнең каядыр китәсе килмәде. Баштарак, күршеләре белән сөйләшеп торганда, йорт төзү турында сүз чыкса, яңасын салсам да, аныкына охшатып төзермен, бәрәңге сакларга базы зур, дип белдеклеләнә иде. Кырык җидедә башланып киткән колхозларны эреләндерүдән "Алдынгы" да читтә калмады, аңа күрше "Хезмәт"не китереп куштылар, алга таба тормышыгыз яхшырыр, хезмәт хакы да бирә башларлар дип өметләндерделәр. Монысы да сүздә генә калды. Яшь председатель бик коры, явыз булып чыкты. Шул елны, мәҗбүри эш көне куелганлык аркасында, Сәфәргалинең ай буе авырып эшкә чыкмаган Гайшәсе чүттән генә Себергә олакмый калды. Ярый әле, иренең эше онытылмаган, райкомда сүзе үтә иде, барып, хәлне аңлатып бирде. Илленче еллар ахырында, көн итү бераз җиңеләебрәк киткәч, эшләгән көн исәбеннән түләү бетәчәк, ай саен акча биреләчәк икән, дигән сүзләр таралган иде. Бу хәлләр һаман да арттарак сөйрәлгән "Алдынгы"га килеп җитә алмады. Әле икенче елны да, аннан соң да труддинне санап торучы эше бетерелмәде. Алтмышынчы елның октябрендә, бәрәңге алулар тәмамлангач, учётчица Миңниса, кияүгә чыгып, шәһәргә китеп барды да, Ядегәрне, син язу-сызу тирәсендә, әтиең янында йөргән кеше дип, чөгендер исәбен алырга куйдылар. Ат җикте, таш чыгарды, агач бурады Ядегәр, эшнең моннан да авырын күрмәде. Хатыннар, чиләк белән китереп, трактор арбасына салган чөгендерләр исәбен таякта сала-сала тирләп чыга торган иде. Әле дә ярый укымаганмын икән, энә белән кое казу гына да түгел бу дип сөенде. Мал чөгендерләре базга салынып бетте, шикәрнеке заводларга озатылды, труддингә дигәне генә калдырылып, амбарда яткан бәрәңге ашлык янына китереп өелде. 
- Инде һәркемнең эш исәбен аласы да хезмәтенә күрә түлисе генә калды, - диде бу елгы уңышның зурлыгына сөенгән бригадир. 
- Отчётыңны иртәгә бухгалтериягә китереп бир, Ядегәр энем. Кеше тырышып яшәп булганын тизрәк күрсен. Шул көнне үк кәгазьләрен Сафура алдына китереп салыр кебек өенә кайткан иде дә, кырда җыелган кәгазьләрен күргәч, Ядегәр куркып китте. Юл-юл кәкре-бөкре таяклар куелган да, кемнеңдер исемнәре язылган, ә кемнеке - һич кенә танырлык түгел. Таягын бармак белән дә төртеп санар, көненә, иясенә ничек тә төшенергә?! Вакытны сузарга кирәк иде. Ике-өч көннән китерә дип әйтергә кушып, олы малае Василны кәнсәләргә йөгертте. Вәгъдәсен генә тотмады: ике-өч көннән соң да, атнадан соң да китермәде. Инде исәп-хисап язуларын эзләп, өйләренә үзе төшкән Сафура Сафура бураннарын уйнатты. 
- Бәй, бер кеше танырлык түгел бит бу, дуңгыз!
- Танымаганга китермәдем дә инде, - дип, башын иде Ядегәр. 
- Иртәгә үк яңага күчереп исәпләнгән кәгазең өстәлемдә булсын! Сафура әйтте дип кенә, таракан җырмачлаган кебек язу укылмый бит әле. Ядегәр, техникум белеменә өметләнеп, абыйсы Корычханга килеп егылды: 
- Абый, үтертмә, коткар, мин синең кебек ак эшкә укымаган. Төшенсәң, син генә төшенерсең, нәрсә яздым микән - укып кара әле. Язуны Корычхан да, укытучы хатыны Сәлимә дә, мәктәпкә йөргән балалары да танымады. Фельдшер Гөлчирәне дә, ат духтыры Кәбирне дә, кибетче Әхмине дә чакырып карадылар - барысы да баш кына селкеде. Ахырда абыйсы: 
- Синең япун язуыңны үзең танысаң гына инде, син Чытыр Ядегәр түгелдер, Япун Ядегәрдер, - диде. Кешеләр күп җирдә дә әйтмәгән иде, "япун" сүзе кушамат булып чүт үзенә ябышып калмады. Алай да кушамат хәсрәте түгел иде узган заманнарны яхшы хәтерләгән Ядегәрдә. Сөргенгә үк сөрмәсәләр дә, Казан өтермәненә илтеп тыгарлар дип курыкты ул. Андый заманнар узуын узган да иде, белмәссең... Председатель җәзасын да бирә алган булгандыр, явыз дип уйлап йөрсә дә, алай ук явыз түгел икән, кичерде. 
- Бар кешегә бердән генә исәпләрбез, Ядегәрне башка ак эшкә куймабыз, фермадан тирес түктерербез, - диде. 
- Чытырның теле генә эшли икән, башка нәрсәгә шымытыр. Тракторист эше ак эш инде, монысы да шуның рәтеннән микәнни дип аптырады Ядегәр. Әтисе председательлектән киткәч, бер-бер юньлерәк эшкә куймаслармы дип, үзенчә хыялланып йөргән иде ләбаса. Кемнең күпме эшләгәне онытылганчы, абыйсыннан яздырасы булган икән дә... Өеңдә мәктәпкә бара торган малаең булып, шуңа кушарга да башың эшләмәсен әле. Тора-бара бу оят онытылды, чөнки Ядегәр шул елда труддингә тигән бәрәңгене авыз тутырып көн дә ашады. Хатыны Мөнәвәрә: 
- Әбәткә ботка пешерик, аш салыйк, - дип әйтә калса, ач калудан курыккандай: 
- Кичкегә бәрәңге буладыр бит? - дип сорый торган иде. Шул елны, кыш йомшап, язга таба киткәндә, Ядегәрне Мөнәвәрә, печәнлектә себереп алам дисәң бер нәрсә чыкмас, кәҗә-сарыкларга салам ашатырсыңмы, бераз сут йөгергән ботакмазар, сусыл кайры булса да алып кайт әле дип, Сөн буенда үскән агачлыкка җибәрде. Ядегәр фермадан ат җигеп кайтты да болын буена төшеп китте. Таллык шактый җәелеп үскән, киссәң дә кызганырлык түгел иде. Иң башта чана төбен сыек, яшь ботаклар белән түшәде. Аннан, төпле агачларга менеп, зуррак ботакларны кисеп төшерергә дә җир өстендә кайрысын тунап алырга ниятләде. Инде монысы соңгысы булыр, пычкыны аска ташлыйм дигәндә, күзе аяк янында гына калган шәп бер ботакка төште. Аякларын бик аерып баскан, бөгелеп кисәргә шактый кыен иде. Алай да тырышты, кисте, әмма кәүсәдән аерылган ботак белән үзе дә егылып төште һәм җирдә яткан икенче берсенең очы сынган аерысы башы аркылы чыкты. Ядегәр аңын югалтты. Ул, үзе баскан ботакны кискәнен дә аңламаган килеш, хастаханәдә дөнья куйды. Мөнәвәрә озак кайтмады дип эзләп төшкәндә исән иде әле. Тиз генә машина табып, районга илттеләр. Хатын операция кичергән Ядегәрне төн буе реанимация ишеге төбендә көтте. Хәле начар дип, аны да кертмәделәр. Үлгән вакытында янәшәсендә торган врачтан Мөнәвәрә:
- Хет соңгы сүзен әйтә алдымы? Соңгы сүзе нәрсә иде? - дип сорады. 
- Әллә тагын, мәгънәсен аңлый алмадым, апа. "Мөнәвәрә балалар, бәрәңге" дигәнне торды да кабатлады, торды да кабатлады. Балачагы, яшьлеге ризыкка туймаган Ядегәрнең Мөнәвәрә, авыр елларны балаларны бәрәңгедән булса да өзмә, дигәнен бик яхшы аңлады. Мөнәвәрә балаларын бәрәңгедән дә, икмәктән дә өзмәде, әмма тәм-томны күпләп ашата алмады, кешедән артыгын киендермәде. Ядегәр өчен пенсия алгач, тормышы артык авыр түгел, шулай да кысынкы иде. Ике улы, югары белем алып, бер дигән эшләргә урнашып, Казанда яшәп калдылар. Олысы Васил, атасына бигрәк тә охшаганы, институтта укыта иде. Хатынына көн дә бәрәңге пешертә торган булды. Аннан башка тамак туймаган төсле дип әйтеп, яркалы бәрәңгеләреннән кыздырган май агыза-агыза ашап утырганда, кече улы түзмәде: 
- Мин бит көн дә бер нәрсә ашарга сыер түгел, - дип ычкындырды. 
- Сыер да бәрәңге генә ашамыйдыр. Башта эндәшми утырган ата бераздан үпкәләгән кебегрәк әйтә куйды: 
- Ярар... Моннан соң бәрәңгенең тәмен онытырбыз... 
- Йә инде, әтисе, турсайма, - диде хатыны. 
- Бала бит әле ул. Рафил иртәгә Иделгә чыгып керергә, балык тотарга чакырган ич. Малаеңны ал да бер ял итеп кайт. Аның да күңеле булыр. Гел язу да язу... Башкалар барысына да вакыт таба. Чыннан да, Василның бәйрәмнәргә дә, мәҗлесләргә дә исе китми иде. Банкетларның ул институтындагысыннан да туйган. Гомеренә бер тапкыр да балыкка барганы юк. Хатыны да риза булып торганда... Борыны кипмәгән, кибет киштәсе тулы тәм-том күреп үскән малай сүзенә үпкәләрсеңме?.. 
- Әйдә, улым, син дә барырсың. Безгә уха пешерешерсең, - диде. 
- Учакка салырга бәрәңге дә алып тормабыз! Балык тотылганчы, бик ашыйсың килсә, сосиска гына кыздырырбыз! Рюкзак тутырып ризык алсалар да, яр буенда тукталмадылар. Көн дә тымызык, дулкын да уйнамый дип, резина көймәгә утырып, Идел эченә кереп киттеләр. Тик кармак салырга да өлгермәделәр, әллә кайдан зилзилә чыгып, каеклары белән әйләндереп тә ташлады. Идел бит ул киң бит ул, дип җырлый иде Васил, гармун тарткан чакларында. Киң дә, кызу да ага... Икенче көнне дә кайтмагач, тукталган җирләрен эзләп тапканчы, агым агызып киткәндер инде. Су буйлап шактый төшеп тә, һичберсенең ни гәүдәсе, ни өстә аккан, ни ярга чыгарылып ташланган киеме табылмады. Ярда бикләп калдырган машиналарын гына алып кайттылар. Бу хәлләрдән хәбәр алган, әмма баласын, юып, кабергә күммәгән Мөнәвәрә Василның юклыгына ышана алмады. Көн дә хәбәрнең яхшысы килер, улы кайтып керер дип көтте. Өмете өзелгәндәй булгач сәерләнде, тормыштан гаме кайтты. Су буендагы таллыклар турысына төшеп, агымга карап уйланып утырырга гадәтләнде. Янына бала-чага килә башласа, үзенә тимәкче булалар шикелле куркып, чырыйлап:
- Ядегәр, Ядегәр! - дип акырырга, инде әллә кайчан вафат ирен ярдәмгә чакырырга тотына иде. Олыгаеп бетеп тә өйләнмәгән төпчеге Фоат әнисенең кыланышларыннан арыды. Аны карарга, йортны алып барырга кеше кирәклеге турында уйлана башлады. Йөргән, күз аткан кешесе юк иде. Танышлары кәләшне шәп кенә гаиләдән димләделәр. Ошатты, өйләнергә, ә туйны, бөтен туган-тумачасын, күрше-күләнне чакырып, авылда ясарга булды. Районда урыннарда эшләүчеләр моңа аптырасалар да, әйдә, ресторанда уздырыйк дисәләр дә, сүзләрен тыңламады. Әллә йортын, ничек яшәгәнен дә күрсәтәсе килде, әллә туй көнне әнисен калдырып китүне яхшысынмады. Райфога председатель итеп куйсалар да, бистәдән фатир алмыйча, һаман да, ялгыз дип, әнисе янында яши, эштән соң һәрчак, һичбер җирдә калмыйча, аның янына кайта иде ул. Ибрай байның каралтылары шәп булса да, заманча түгел дип җимерде, алар урынына яхшысын, киң тәрәзәлесен, биек базлысын салды. Ишегалларын да элеккечә зур, әллә ничә машина сыярлык итте. Як-якларына, шәһәрчәләп, чия агачлары, карлыганнар утыртты. Туйга ризык хәзерләргә авыл пешекчеләрен генә чакырды. Авылда һәркем андый эшне ышанып тапшыра торган Гөлсинә апасының, табын турында сөйләшергә килгәч: 
- Икенчегә бәрәңгедер бит инде? - дип соравына каршы Фоатның йөзләре тимгелләнеп китте: 
- Бәрәңгедән институтта укыганда да туйган! Абый да шуның аркасында гына юк! Башка төрле аш-сулар да бетмәгән! Туй көне җитте. Ишегалды буена озын өстәлләр корылды, табыннар ясалды. Егет белән кәләш, машиналарга утырып, районга язылышырга дип китеп барды. Өйдә бик якыннар, олыраклар гына калды. Чакырылган кунакларның күбесе, кыз ягы да туры загстан кайтырга тиеш иде. Иртәдән йортта кешеләрнең мәш килгәнен тыныч кына күзәтеп йөргән, һич булмаганча сорау да бирмәгән, җәфаламаган да Мөнәвәрәгә төш тирәсендә әллә ни булды, табынның әле бу әйберсен алды, әле тегесен, пешекчеләргә бәйләнде, теләсә ни сөйләнергә тотынды. Авылдашлар Мөнәвәрәне белә, ә менә кода-кодачалар бу кыяфәттә күрсә, бик кыен булыр кебек иде. Уйлаштылар-уйлаштылар да, фельдшерны чакырып, укол кадап йоклаткач, мунча чоланына кертеп салдылар. Фоат анда караватлар, чәй урыннары ясаткан иде. Менә шаулап-гөрләп туйлап йөрүчеләр кайтты. Бәйрәм башланды. Котлаулар, тостлар китте. Әллә даруның тәэсире узды, әллә көчле тавыштан, әллә башка бер сәбәптән Мөнәвәрә нәкъ туйның уртасында күзләрен ачты. Ходай рәхмәте белән, җитмәсә, акылы аязып уянган иде. Үзенең мунча чоланына ятканына да, ишегалдыннан килгән тавышларга да бик аптырады ул. Торып, кояш кебек уелган тәрәзәнең пәрдәсен тартып карады. Аһ итте. Ишегалдында туй бара иде. Кап-кара костюмнар киеп алган Фоаты янында - ап-ак күлмәкләрдән бөтенләй таныш булмаган чип-чибәр кыз. Кайдадыр, кайчандыр күргәне дә бар кебек. Исенә генә төшерә алмады. Туй? Улыныкымы? Кемгә өйләнә? Нигә соң ул анда юк? Нигә дип аны чакырмаганнар?
Нигә соң бу никахка аннан фатиха алмаганнар? Бер-бер артлы тезелеп туган сораулар Мөнәвәрәнең йөрәгенә бәрде. Ишекне дә какмады, шауламады да. Рәнҗегән иде ул. Үзенә җәелгән урынга гына барып ятты. Иртән, чолан ишеген ачып кергәндә, Фоатка әнисенең зур ачылып түшәмгә төбәлгән, үзеннән качкан күзләре төсләрен үзгәрткән кебек тоелды. Менә алар кысылыбрак киттеләр дә инде Фоатка төбәлделәр. 
- Әни, хәлең ничек? - дигән булды ул. 
- Син монда идеңмени соң? Мөнәвәрә җавап бирмәде. Күзләре яшьләнде. Авыр итеп сулады да инде үзе дә елардай булып карап торган улының уң кулын тотты. Аныкына чытырдап ябышкан бармаклар бераздан хәлсезләнә, йомшый барып, бөтенләй ачылдылар да, әнисенең кулы идәнгә үк төшеп китте. 
- Әни! - дип, Фоат аны күтәреп алды да йөрәгенә китерде. 
- Әни-и-и! Мөнәвәрә тагын бер аһылдады да, соңгы сүзләрен әйткән кебегрәк, көчкә-көчкә генә пышылдады: 
- Улым... әниегез... бәрәңге... Туй... әниегез... бәрәңге... Нәрсәне аңлатырга теләде соң Фоатка аның бердәнбере, әнисе? Нигә дип, җан биргәндә, хушлашу сүзләре урынына тагын бәрәңгене исенә төшерде? Их, әнисен монда бикләгәннәр икән. Туй вакытында ул бит аның табын артында юклыгын да күрмәгән! Аны исенә дә төшермәгән! Кыз яклары сүз сөйләгәндә, ул да нәрсәдер әйтергә тиеш дип уйламаган. Алмашынса соң? Сәерләнсә соң! Нинди генә булса да! Әниләрнең исәре дә - әни! Ул бит авыр елларда аларга үз ризыгыннан өзеп каптыра, миңа җитте, дигән була иде... Ул аларны бәрәңге ашатып булса да ач итмәскә тырышты. Фоат кинәт исәнгерәп китте. Әтисенең үлгәндә әйткән сүзләре хәтеренә килде. Әниләре аңа бик борчылып аңлаткан иде бит югыйсә... Инде менә ул, улым, әниегез бәрәңге ашатып булса да сезне ач итмәде, нигә миңа туй табыныннан бер тәгам ризык кызгандың, дип әйткән түгелме соң?! Юк, бәрәңге дә ашарга ярамады, дигән... Ә ул менә бәрәңгене, ризыкка санамыйча, табынга да куйдырмады... Елан тәпие Сарысу болыннарының яшел хәтфә чагы. Әле чәчәкләр дә күзләрен чекерәйтеп калыкмаган, анда-санда шайтан таяклары да кызыл башларын сузып тырпаймаган, көтү йөреп, кояш нурлары ялмап, үләннәрне дә саргайтмаган. Инеш буйларында гына үги ана яфрагының чәчәкләре җемелди дә, Сарысу аръягында ут чәчәкләре гаилә-гаилә булып балкыша, каршы як калкулыкларында, шул хәтфәлеккә сары ямау шикелле, анда-санда узган елдан калган кылганнар. Бу ел кар аз булды, тау башлары кышын да ачык торды, шуңа күрә кылганнар да сытылмаганнардыр, көзгә кереп баргандагы кебек җилфердәп үк утыра торганнардыр. Коры елгалар белән бүлгәләнгән Сарытау итәгендәге Козкино авылы турысы гына каракучкылрак та, янында сөрелгән кырлар гына карасурак булып күзгә ташлана.
Наилә ял иткән сал агачлары өстеннән аларга кадәр кул белән сузылсаң да җитәрсең шикелле, ә менә бара башласаң арып бетәсең. Әле урам башынача шома такыр юлдан әтисе алдыннан әйләнә-бии йөгергән Наилә тора-бара артыннан мышкылдый-мышкылдый гына атлый, әле, тамагы кипшеккәндәй тоелып, су сорап эчә, әле әтисенә бераз әкренәергә куша. Козкино марилары күршедәге урыс авылына 
- Михайловога күчерелә башлаганчы да, аның әллә ничә мәртәбә су аръягына чыкканы, җиләкле таулар итәгенә күтәрелгәне булды. Әтисе аны җәйләрен үзеннән бер дә калдырмый: басуга да, ындыр табагына да алып бара, клуб бакчасында да мәш киләләр, зират эчләрен, тирә-ягын да караштыралар, бергәләп чишмә буйларын да чистарталар. Колхозда эре мал асрау кыенлашкач, Наиләләр кәҗә сатып алган иде, алар аны ел саен Козкинога тәкәгә йөртәләр. Әтисе үргән сеткасына, мал хакы дип, иң башта бер кирпеч икмәк алыр, аннан хуҗа хакы дип, күлмәгенең түш кесәсенә бер сум акча тыгар, аннан дуслык-кардәшлек хакы дип, Әркәшә дәдәсенә әлеге дә баягы сумкасына гәҗиткә төреп, чәки салган булыр. Әнисе, яшелчә бакчасына чыгып, элекке елдан калып тишелгән суган кыякларын башы-ние белән җыеп керер дә, чистарткач, югач, әтисенә китереп тоттырыр, өй кыегындагы казылыклардан да бер-ике телем кисеп алырга кушар. Әркәшә дәдәләрең, агачка-кояшка табынган мари булсалар да, дуңгыз итен генә түгел, атныкын да ашый, алар синең кибеттән алган ак аракыңны чутка да алмый, эре бодайларны бүрттереп, көмешкә коя дисә дә, әтисе күчтәнәчкә һәрвакыт шешә кыстырмый калмый. Гадәт бит инде, үземнең күңел ятмаса да, нишлисең, дип аклана. 
- Аракы - агу, көмешкә - дару ул, - дип каршы ала аларны Әркәшә карт. 
- Әллә салып кына тормыйбызмы? Ул кунакларны инеш буенда гөбердәп утырган мичкәләр янына дәшә. Мичкәләрнең һәрберсенең үз хуҗасы булса да, егерме йортлап кына калган авылда, кем кайсысыннан эчсә дә, күршеләрнең ачуы чыкмый. Кичләрен су буендагы мичкәләр янында олылар кайнашса, көндезен бал кортларының чуты юк. Инешнең текә ярларында гына юкә агачлары үсеп утыра, куралыклар җәелгән. Әле берсе, әле икенчесе чәчәктә. Коры елгаларда җиләкнең хисабы юк! Әтисе әйтмешли, Козкинода көн дә бәйрәм, көн дә туй, алар Татарстанга карамый шул, Киров өлкәсенеке, эшләгәннәренә ашлыкны да мул алалар, хезмәт хаклары да ярыйсы гына. Торган җирләре дә иркен - чапсаң, кыяк үләнлерәк булса да, болыннары күз карашына сыймаслык киң, көтү генә таптап бетерерлек түгел, коры елгаларында печән муенга кадәр үсә. Козкинода чикләвек, мәтрүшкә ише нәрсәләр дә алар гына җыеп бетерерлек түгел. Алайга китсә, бу нәрсәләр Козкинолыларга калмый да диярлек: чикләвекне ишле Сарысулылар ахыргы бөртегенәчә чүпли, мәтрүшкәне төбе-тамыры белән диярлек йолкып ташый. Әтисе шуңа күрә татар булганда корткычлар да кирәк түгел ди дә инде, киләчәкне дә уйламыйлар, бүген тамаклары туйсын да кешенекеннән күбрәк җыеп кала алсыннар. Чирмеш әкәйләр андый түгел, алар агач кайрысын да юкка кыймый, олы кәүсәләрне якында яткан ботакларын җыеп якмыйча кисми, берне киссә, икене утырта. Татарларны сүксә дә, әтисе, эчемнән үзебезнекеләрне дә аңлыйм мин, ди, җирсез якта халык эшчән, тырыш була, гел тамак хакын гына кайгырта, ничек тә бүген кешечә яшәргә тырыша, алдагысын да, табигатьне дә уйламый. Сарысулыларны һәркайдан чит колхоз җитәкчеләре үз җирегездән җыегыз дип куа, елга аръягыннан төнен чапкан печәннәрен иртәсен килеп тартып ала, таралган саллардан аккан утыннарны җыйсалар, милиция китертеп, "опись"кә алдырткалыйлар, аннан йә сатып җибәрәләр, йә урысның үзенә таратып бирәләр.
Кеше күзенә чалынганчы дип, тиз генә ташырга, урларга, җыярга өйрәнгән дә инде сарысулылар. Әйе, Наиләләр авылында кәҗәдән артыкны үстерү бик авыр. Кош-мал тотасың икән, йонын-сөтен, йомыркасын хөкүмәткә тапшырасы - үзеңә калмый да диярлек. Козкинода да, Михайловода да алай түгел. Урыслар көн иткән Михайловода кибет прилавкалары сөттән-майдан өзелми, йомыркасы да тиен генә, ипиен, ат арбасына өеп алып, теләгәнчә ташы. Боларның барысы да аларның үзләренә генә кайта, искерсә, сатылмаса, күгәрсә, татарларга да бирәләр. Йомшак күңелле кибетчеләр, икмәк күбрәк кайтканда, кайвакыт кире дә бормыйлар, аяк ялы дигән сымаграк, кеше башыннан бер-ике ипине тоттырып та җибәргәлиләр. Наиләнең урыс арасында дуслары күп, ул Михайловодан иписез кайтмый. Кеп-кечкенә кызның батырчылык итеп ерак авылга берүзе килүенә гаҗәпләнгән кибетчеләр аңа болай да электән үк күбрәк бирәләр, Наиләне танып бетергән авыл халкы да, артыграк сатып алып, ипиләреннән аңа өлеш чыгармый калмый. Биргәннең барысын ала ул, тик менә күтәреп кайтуы гына җиңел булмый. Үз буендагы сеткаларын өстерәп, бәйләп, иң аркылы салып, көчкә генә өйләренә кайтарып җиткерә. Артык хәле бетсә, капканы ачуга ук, мин кайттым, чыгып алыгыз, дип кычкыра да, хәле китеп, баскыч төбенә барып егыла. Наиләләрнең маллары булмаса да, акчага кыенлык кичермиләр. Аның әти-әнисе клубта, китапханәдә эшли. Авыл кешесе дөньяның бар акчасы ак эштә эшләүчедә дип саный. Аларның өеннән бурычка сораучы, әйбер алып торучы өзелми. Кайтарганы кайтара, кайтармаганы да юк түгел. Әтисе юмарт булгач, бурычлыларны сорап аңгырайтмый, хәлләре шундыйдыр дип, сүзендә тормаучыларга кул гына селти. Авылда да, алар урамында бигрәк тә, сыерны күп балалылар гына асрый. Андыйларга ташлама бар, соңгы ризыкларын тартып алмыйлар, сөте-йомыркасы үзләренә кала. Балачага ишле йортта хезмәт көне дә күп җыела, көзен ашлыктан тиерләре күп була. Наиләләр нибары дүртәү. Хәер, күп кешесе юньләп акча алмаган, эшләгән көненә ашлыгыннан да бик канәгать Сарысуда әтисенең хезмәт хакына бөтен авыл сөтен сатып алырга була. Шулай икән, нәрсәгә аларга капкорсак сыер?! Ни хаҗәтемә печәнлегеңне түшәмнең киртәсе-ние белән ашап бетерерлек убыр сарык?! Нинди зур авылга нибары ике көтү, дип уфтана әтисе Хәбибрахман. Колхозчы була торып, кешенең күбесе рәхәтләнеп мал да асрый алмасын әле. Сарысуның болыннары, инеш-елгасы булса да, печән чабарлык диләнкеләре юк, әле илне өлкәләргә, республикаларга бүлгәндә, бер алпавытка караган авылларның барлык урманнары Кировныкы булган да куйган. Урман булмагач, печәнен каян чабасың да утынын кайдан әзерлисең?! Әле дә ярый олы сулар коткара, Наиләләргә дә алардан агып килгән саллардан кыш ягарлык утын кайта. Әле менә Манялары, көтмәгәндә-нитмәгәндә дигәндәй, үзәк өзеп мәэлди башлады. Әркәшә дәдәйләреңә бармыйча булмас инде, и бу татарың, ди әтисе, тәкәне сасы дип асрамый, әллә кая кәҗә өстерәп йөрсә йөри. Үзләре дә шулай инде. Әтисе әйтмешли, тәкәнең ите дә ашарга ярамый бит аның, суялар да бурзайларга ыргыталар.
Наилә капка төбендә Маняны сауганнарын көтеп утыра. Кәҗәнең иртәнге сөте савылгач, күчтәнәчләр алып, алар тагын каршы тау битендәге тәбәнәк өйдә яшәгән зәңгәр күзле Коляларга барачаклар. Әтисе белән Әркәшә дәдәсе инеш буенда ял иткәндә, алар капка төпләрендә Сарысу ягына карап утырырлар, пәкеле, казыклы уйнарлар. Наилә андый уеннарда һич кенә дә беренчелекне бирми, пәкене җиргә малайлардан да шәп кадый, казыкны үткен тешләре белән нинди каты җирдән дә эһ дигәнче тартып чыгара. Бу җәй Колялар да Козкинодан китә инде. Алар Михайловога бармас, бөтенләй үк шәһәргә күченерләр шикелле. Соңгы килүләрендә, телең дә, яшәвең дә төрле булгач, күңел тартмый, яратмаган хатынга, җан асрау өчен, йортка керүдән ким түгел бу күченү, председатель, үзе килеп, арт якка типкәнче, нигеземнән кузгалмыйм дип калган Әркәшә дәдәсе тәки сүзендә торды. Инде менә быел, йортларыгызны трактор белән сөздертәбез, җимертәбез дигәч кенә, ерак Магаданда яшәүче кызына хат язып салган, Коля белән синең янга гына китәрбез, ахрысы, дигән. Коля, Наилә кебек өченчедә генә булса да, татарчасын да, русчасын да шартлатып сөйләшә. Чирмешләр - яхшы халык, алар күршеләрен хөрмәт итә, йортына кем килеп керсә, шуның телендә сәламен ала, өстәленә чакыра, ди әтисе. Олылар инеш буенда сөйләшеп-киңәшләшеп утырганда, Пекла түтекәй Наилә белән Коляны, бал аерткан чак булса, бал-май яккан ипи белән сыйлый, язгы тирәләрдә кулларына узган елдан базда сакланып калган ачы торма, кишер ише нәрсәләр тоттыра. Әтисе озак көттерде. Менә Наиләнең колагына кәҗәнең киреләнә-киреләнә, хуҗаларын орыштыртып, абзардан чыкканы ишетелде. Ишегалдында инде Маняның муенына бау бәйли торганнардыр. Әтисе малның кеше исемен йөрткәнен яратмаса да, бу кәҗә, бәти вакытында Әркәшә дәдәләреннән сатып алынгач, Маня исемле булды да калды. Әнисе (шулай эндәшкәнгә күнеккән инде ул), исем алмаштырып, малны аптыратмыйк, диде, әле аның бит татарча чакырганга да ияләнәсе бар. Әтисе, кәҗәнең чирмеше-ары булмый инде ул дип көлсә дә, каршы төшмәде. Сусыл чирәмлектә шаярып-уйнап үскән Маня алай да көтүгә бик авырлык белән күнекте, көтүченең дә чыбыркысызын тыңламады, гел баш бирмәскә, ничек тә качып китәргә, анда да өйгә кайтмыйча, инеш-су буйларында йөрергә яратты. Наилә озакладылар тәмам дип кенә уйлаган иде, капкада әтисе күренде. 
- Кызым, Ягъфәр абыйларыңа төшеп белешә тор, каеклары яр буенда микән, булмаса, Тау башы урамының көймәчесе чыгара торган җиргә барырбыз, - диде ул. 
- Алай бик ерак була инде... Елга бу елда болыннарга артык киң җәелмәсә дә, яланаяктан ерып кына чыгарлык түгел. Сарысуның дөнья белән бәйләнеше бетте, хәзер илдә ни булганын телевизордан гына карап беләбез инде, дигән була әтисе. Шаярта. Сарысулылар елга ташыды дип тормый, көн дә район үзәгенә, башка җиргә чаба. Көймәчеләрнең баеп кала торган вакыты бу. Автобус Михайловога гына йөргәч, халык елганы алар көймәсендә кичә. Олылар бәясе - ун тиен, балаларныкы - биш, давыллы көннәрдә егерме тиеннән дә кимгә чыгармаслар. Алай да көймәчеләргә рәхмәт, әле яз башында алардан унбиш-егерме тиенне генә түгел, иллесен дә жәлләмисең, аннан бәяләр әкренләп төшә аларның, дигән була әтисе. Ерактан Сабантуйга кайткан кунаклар, бер сумын да кызганмый, көймәчедән сдача көтеп вакланып тормый, кайту сөенчесе итеп, кесәсенә генә сала да китә.
Кайвакыт Сарысу бөтен болыннарга җәелә, айлар буе үз юлына кире керми тора. Андый чакта ул тын гына җәйрәп яткан диңгезгә охшый. Җилле-давыллы көннәр килдеме, нәкъ диңгездәгечә, аның өсләрендә дулкын күтәрелә, җиңел, юка, кечкенә каекларны әле бер ярга бәрмәкче, әле икенчесенә ыргытмакчы булып маташа, җилгә уңай килгәндә, аларны һаман олы елгаларга таба куалый. Елганы түбән оч турысыннан кичә башласаң да, Михайлово турында гына аркылы чыгасың, кайвакыт Карповкагача агым уңаена, җил уңаена агасың. Мондый көнне көймәчеләр каекларын чылбырдан ычкындырмый, йозакка ук бикләп куя. Алар елга буена төшәргә бик атлыгып тормый, үтенеп сораганда, бик тә кирәктә генә теге ярга чыгаралар. Давыл-мазарда һичкем бу эшне бала-чагаларына тапшырмый. Түбән очта акчага кеше чыгаручылар юк. Ягъфәр абыйларының каегы чылбырда булса, ишкәкләрен бер дә кызганмый бирәләр. Бирмәскә, күрше бала-чагасының сал тарттырганда да, аны ярга күтәрткәндә дә, авылга ташыганда да, кискән-ярганда да файдасы тими калмый. Кәҗәне каекның түренә утыртып, Козкино ягына чыгып киттеләр. Күтәртелгән җиренә ал аяклары белән менеп баскан Маня борынчы шикелле бара: еракка - туган ягына, туган нигезенә, кардәшләре яшәгән Әркәшә дәдәләренә таба караган. Наиләләр бик уңайсыз көнгә туры килделәр. Коляларның авылны ташлап китәргә җыенып йөргән чагы икән. Сыкраныбрак булса да, Маняны алып калдылар, инеш буена да дәшмәделәр, өстәл артына да чакырмадылар. 
- Китэбез индэ, Хабибрахман, китэбез, гумэр акыры җитэ генэ дигэндэ... - диде Әркәшә дәдәләре тирән бер моңсулык белән. 
- Сакынып искэ алырсыз. Коля Наилә белән үпкәләгән шикелле коры гына күреште, сөйләшмәде диярлек, һаман әйберләрен җыюда булды. Әллә китәсе килми иде микән аның? Наилә сорарга кыенсынды. Тәбәнәк өйләренең ишек катындагы урындыкта дәшми генә әтисенең Әркәшә абзасы белән Маня хакында сөйләшкәннәрен көтеп утырды. Алар да сүзне кыска тотты. Таң атканда машина киләсе дә, Коляларны поездга алып барасы, боларның барысын да председатель үзе оештыра, имеш. Оештырмый ни, диде әтисе, сез киткәч, бер кайгысы бетә бит аның - райком җыелышларында "паласка бастыру"дан туктыйлар. 
- Ярар, эле якшыгадыр да, малайга йүреп укырга кирэкмэс. Әнисе янында торасы. Выт. Кэзер заман кешенеке тэгел, сәвитнэкэ, - дигән булды Пекла карчык. 
- Ни кушсалар, безгэ инде шуны эшлисэ. Маняны таңгача калдырып, Наиләләр Сарысуга кайтып китте. Соңгы йортын, соңгы кешеләрен югалткан авыл белән хушлашу аларга да авыр иде. Сарысу болыннарын, елгасын, чәчкәләрен, ярларына үсеп утырган талларны югалту белән бер иде. Ике тау арасында утырган Козявкино шул тауларның, тау битендәге куаклыкларның, тау астыннан аккан суларның бер ише кебек иде Наиләгә. Инде бигрәк тә язларын урам буенча сузылган сал өемнәреннән каршы яктагы авылга карар да кемне, нәрсәне эзләр? Күзләренә күренмәсә дә, Коля капка төпләрендә бар дип уйлаганда, яулыгын элеккечә изи дә алмас инде. Наилә әтисе артыннан каек чыгарган турыга таба йөгергән җиреннән туктады, артына борылды, башындагы зәңгәр бөрчекле косынкасын салып югары күтәрде дә туктаусыз болгарга, кычкырырга тотынды:
- Хуш, Коля! Сау бул, Коля! Кайт, Коля! Онытма, Коля! Баштарак эндәшмәгән иде, әтисе ахырдан түзмәде: 
- Кеше көлдермә инде, бөтен Сарысуга ишетелә торгандыр! Тукта! Мәңге дә күрәчәк түгел малайга илереп яулык болгамасаң! - диде. 
- Җиткән кыз диярсең! Ну бу хатынкызны! Борын астында юеше кипмәгән... Ниндидер мари малае киткәнгә дә шулай тилерсен әле. Наилә үпкәләде. Коля ниндидер малаймыни инде?! Әркәшә абыйлары китә дип үзенең дә борчылганы күренеп тора. Кайтмас әле. Әтисенә үч итеп, бу якта калыр. Ятар шунда юа кимереп. Коры елгаларда күпме куыш бар! Кыз барган җиреннән үчлекләнеп туктап калган иде дә, сукмакны чыгып килгән еланны күреп кычкырып җибәрде: 
- Әти! Әти! Елан! Елан! Монда кил әле! 
- Курыкма, кызым, ул әнә үзе синнән курка! - диде әтисе. Аяк астында яткан тал ботагын елан артыннан аткан булды да Наилә янына килде. 
- Инде яр буена кадәр чапкандыр. 
- Чаба? Кайда соң аның аяклары? 
- Кызым, аның аяклары юк, әмма кешеләр кызу чапса күренә дип уйлый. Еланның аягын күрдеңме соң? Йөгерде бит. 
- Юк... 
- Елан аягын күргән кеше бик бәхетле була, имеш... Шул күренмәсен белгәнгә, уйлап чыгарылган бер әкияттер инде. 
- Алайса, кеше һичбер вакыт бәхетле булмыймыни?! Әтисе дәшмәде, әйдә киттек дигән сыман, Наиләнең кулыннан җитәкләде. 
- Әти, алайса, кеше бәхетле булмыймыни? - дип кабатлап сорады кыз. 
- Еланның аяклары юк дисең ич? 
- Нишләп булмасын, була... Кызу чапса, аягы бар шикелле тоела икән дидем бит. Кеше елан тәпиен күрдем дип алдана. Бәхет тә шундый инде ул, кызым. Аны күргән кебек тә буласың, тотып карый да алмыйсың. Шул чынында күренмәгән бәхеткә алданып, бер күрәсеңә өметләнеп яшисең дә яшисең. Наилә моңарчы гел көлеп кенә торган әтисенең шулай моңсу сөйләвенә гаҗәпләнде: 
- Әти, син бәхетле түгелмени? Ә бәхет нәрсә соң ул? 
- И-и, кызым, байдан - әпәй, еланнан тәпәй күрмәссең, дигәннәр бит. Бай дигәннәре хәзер сәвит инде аның. Шуннан ипи күрсәң, тамагың туйганчы ашасаң, шул бәхет кебек тоела иде миңа элек. Безнең балачак ачлык елларына туры килде бит. Менә без, Аллага шөкер, ни теләсәк, шуны киябез, ни теләсәк, шуны ашыйбыз. Авылда әле авыр тормыш белән торучылар да күп. Алар белән чагыштырсаң, без бик бәхетле инде ул. И-и, нәрсә дип балачаганың башын катырам?! Шундый кызың булсын да, бәхетле булма, имеш!
Әтисе Наиләне күтәреп алды да каекка кадәрле төшермәде. Каекка кергәч, Наилә Маня басып барган борынга барып утырды. Ул яңадан Коляга яулык болгамады. Колялар янында да елан күп. Тузбашлар таң чыгы төшкән җирләрдә, кояшлы тау итәкләрендә, чишмәле урыннарда күп, ди әтисе. Коля еланнардан курка микән? Аның үзләре дә куркып йөгергән еланнарның тәпиен күргәне бар микән? Наилә, уңайсызланып кына, ишкәк ишкән әтисенә дәште: 
- Коля кире кайтасы да булмагач, аның белән уйнаган пәкене истәлеккә бирермен әле, әти?.. 
- Ярар. 
- Укырга барырга дип алган пеналны да... алар минем икәү бит. 
- Бирерсең, кызым, бирерсең, минем артымнан җибәрерсең. Маняны әтисе үзе генә барып алды. Наиләне таңнан уятырга теләмәде бугай. Ул пәкене дә, карандаш-ручкалар тутырган агач пеналны да Коляга биргән, үзеннән башка бүләкләр дә өстәгән, Әркәшә абзасы белән дә гомергә күрешмәслекләрен белеп, соңгы сүзләрен әйтеп хушлашкан иде. Әнә шул Козявкинога йөргән Маня бу елда көтүдән бер чыгуында кире кайтмады. Бер көн эзләделәр, ике көн, өч... Инеш буйлары да калмады, Сарысу таллыклары да буйга чыгылды, ташландык тегермәнне, ферма абзарларын да әйләнеп чыктылар, урамнар буенча хәбәрен дә салдылар, якындагы татар авылларына да барып кайттылар, тик Маня гына табылмады. Инеш буенда казыкларга арканланган бәтиләре янында да юк иде ул. Бу елда кышын кар аз явып, елгалар артык ташымаган, тиз арада үз ярларына кайткан, Сабантуйгача саеккан, көтү дә иртәрәк чыкты, каршы якка юллар да ачылды. Маня, автобуска баручыларга ияреп, Михайловога китмәгәндер ич дип, әтисе урыс авылын да әйләнде, анда да Маняны күрмәгәннәр иде. Ахырда беткән мал беткән, баш бәласе түгел дип тынычландылар, аның урынына бер саулык бәтине калдырырга хәл иттеләр. Маня кайгысы онытылган беркөнне Наилә әнисе белән Козявкино елгасына җиләк җыярга китте. Бу ташландык авыл урынын кура-кычыткан баскач, ул тирәләргә артык йөрүче юк иде. Бар кеше ерактагы Киндер елгасында кайнаша. Анда җиләклекләр киңрәк, тау итәкләре сөзгәгрәк, җиләсрәк урын да булгач, кигәвен-озынборын ише нәрсәләр дә азрак этләшә. Менә Наилә әнисе белән Әркәшә дәдәләре яшәгән турга да килеп җитте. Өй-мунча инде сүтелгән иде, буралары күрше авылга ташылган, ахрысы. Тирә-юньдә - такта кисәкләре, ишелгән әрдәнәләр. Чокыр булып торган, әле башкаларныкы кебек кычыткан басмаган урыннар гына монда кайчандыр кеше яшәгәнлеген хәтерләтә. Ямьсез, авыр иде боларны күрү Наилә өчен. Иске әйберләр торган сарайчык, бәдрәф ише нәрсәләр генә кукраеп утыра. Алары кешегә кирәксез икән, дип уйлады кыз. 
- Әни, без бу сарайда Коля белән атынчыкта атынган идек. Тора микән, кереп карыйм әле, - дип, искергән баскычлардан тау астына төшеп барган әнисенә иярмичә, Наилә сарайга таба бара башлаган иде, шыгырдап ишеге ачылып китте дә, эченнән Маня килеп чыкты. Ул, мәэлди-мәэлди, Наилә каршысына йөгерде, борыны белән аны төрткәләргә, иснәргә тотынды.
- Әни, Маня! Маня табылды! - дип кычкырды Наилә. 
- Әни, кил, Маня табылды!!! Наиләнең күзендә яшь иде. Нәрсәдән икәнлеген ул үзе дә аңлап бетермәде бугай. Бераздан әнисенең: 
- Малкай, имчәкләреңә ымсым булгандыр бит инде, - дип сөйләнә-сөйләнә, алар янына килгәне күренде. 
- Кара син аны, туган җирен эзләп кайткан. Без бит аны монда елынелга тәкәгә йөртә торган идек. Бу елда бит әле ул бер тапкыр да көйсезләнмәде... Әллә соң?.. Сизмәдек кенә микән?.. 
- Әни, Коля да шулай өйләрен эзләп кайтса?.. - диде Наилә. 
- И кызым, эзләп кайтырлык өең булса гына кайтасың. 
- Эзләп кайтырлык кешең булса да кайтасың бит, әни! Монда бит инде Маняның өе дә юк. Ул бит барыбер килгән. Кемнедер, нәрсәнедер эзләп килгән... Син көн дә ризык ашатсаң да, әйләнеп кайтмаган. Әллә адашкан микән? 
- Кем белсен?! Малның аңлатырга теле юк. 
- Әни, күзләренә кара әле: үкереп еларга тора... 
- Һм... Үз телеңдә сөйләшмәгәч, кайда яшәсәң дә бер түгелмени? Кайсы да чит, ди иде Әркәшә дәдәң. Маня өчен дә шулайдыр инде ул. Бу якның бәтидән уйнатып үстергән яшел чирәмлекләре кадерледер, җиләкле печәннәре татлыдыр, сусылдыр. Әллә мари хуҗаларының тавышын ишетәсе килгәндер... Күзендә яшь, дисең... Балакаем, безне дә сагынган инде ул... 
- Сагынса кайтыр иде әле. Шушында үлән ашап кына яшәмәс иде! 
- Вакыты җиткән... Нәрсәнең вакыты җиткән 
- Наилә аңламады. Кайтыр вакытымы, суяр вакытмы, башкасымы... Ә менә Коляның кайтыр вакыты кайчан? Ул бала чагында, бабасына ияреп, бу якка Сабантуйга чыккач, Наиләләргә кергәли иде. Кайчан да булса бер, Сарысу болыннарын сагынып, Сабантуй узган тугайларга кайтыр микән? Наиләләр авылын да, башкаларын да җимерек рус авылларына илтеп кушсалар, ул кайсы җиргә, кем өенә әйләнеп кайтыр соң?! 
- Байның - әпәен, еланның тәпәен күрмәссең, диләр иде борынгылар, сәвитнең әпәен дә күрмәссең икән. Үзе яшәгән җирләрдән сөреп, кешене йортсыз-җирсез ит инде әй? Малны да кан тарта, җан тарта, җир тарта, ахрысы, кызым... Бездә кешенең мал кадәр дә кадере юк. Әнисе дә әтисе кебек сөйләнә. Гел шуныкын кабатлый инде ул... Их, шул елан дигәннәренең тәпиен күрергә!.. Коляны да, Әркәшә дәдәсен дә мари авылында яшәтергә... Маня да болай еламсырап карап тормас иде...
* * *
Сарысу болыннарының яшел хәтфә көннәре... Әмма бу Наиләнең бала чагындагы болыннар түгел инде. Кәбестә утыртабыз дип сукаланганнан соң тигезләнмичә мәңгелек ермачларга әверелгән болыннар, сукыр тычкан юллары аркылы-торкылы сузылганлыктан, түмәрләнгән елга буйларына охшаган. Аларны җәйләрен дә алсу-зәңгәрсу чәчәкләр күмми, ә язларын сазлыкларда гына үсә торган саргылт утчәчәкләре баса.
Нинди болыннар дисен, Наилә кайчандыр бил турайтырга да вакыт тапмыйча чүп утаган кырларның да яртысы буш, шайтан таяклары сулыклардан шуларга күченә бара... Кеше күңелен - яман уйлар, холкын яман гадәтләр басып киткән шикелле икән лә бу. Сарысу аръягында утчәчәкләре язын һаман да гаилә-гаилә булып балкыша, каршы як калкулыкларында, шул хәтфәлеккә сары ямау шикелле, анда-санда узган елдан калган кылганнар. Наилә кулына чорнап тоткан арканын җибәрде. Бу малкай ул балачакта баш бирмичә йөдәткән Маня түгел. Тәкәсез авылда елын-елга кысыр кала килгәч картайган инде. Алмаштырыйм, токым яшәртим дияр идең дә, нәрсә белән?.. Кызык бит, әй, Маня түгел дисә дә, Әркәшә абзаларыннан алып кайткан кәҗәдән соң дөньяга килеп суелмаганнарның барысын да алар әллә гадәт буенча, әллә Маняны бик яратканга, оныта алмаганга, аның исеме белән атадылар. Наиләләрнең өендә песи алмашынса 
- Васька, әтәч калдырсалар, Петька исемле генә булды. Әлеге дә баягы кош-кортларның, хайваннарның тарихы зәңгәр күзле Колялар йортына барып тоташа иде. Инде Коля да олыдыр, дип уйлады Наилә. Кемлеккә укыды да, гомерен кайларда һәм кем булып эшләп уздырды икән? Гаиләсе бармы, башлы-күзлеме? Алай булса, инде аның да оныклары теге чакта пәкеле уйнап ярышкан Коля белән Наиләдән дә кечерәк булмас. Әллә аның кебек инде ул да ялгыз гына гомер сөрәме? Бер кайтыр дип уйлаган иде ул Коляны... кайтмады. Онытты. Сарысу болыннарын да, Наиләне дә онытты ул. Кайтыр иде, өебез ачык, яшәгән җирендә бәхетледер, ди иде әтисе Хәбибрахман. Бәләкәй вакытында, бәхет нәрсә дип сорагач, ул аңа җавап таба алмады, нәрсәдер әйтеп маташкан булды шунда. Үзе дә ышанып бетмәгән кебек кенә сөйләнгәләде. Әллә Наиләгә генә шулай тоелды микән? Менә ул туган нигезендә ялгыз яшәсә дә бәхетле. Ата-анасы каберенә барып, догасын кыла ала. Инеш буйларына төшеп, каз каурыйлары җыя. Чишмә суыннан чәй куя. Күңеле тулганда, яшьлеген, бала чагын сагынганда, Сарысу ярларына төшеп, уйга калып утыра. Аннан инде Коля яшәгән авылга бик якын... Ул авыл гына юк инде. Урынын кычыткан, чүп-чар баскан. Йортларын күчерделәр, барыбер ул тирәләргә берни чәчмәделәр. Марилар да урыс авылында бер-ике ел гомер иттеләр дә үз кардәшләре яшәгән башка авылларга таралышып беттеләр... Изге бәйрәмнәрендә генә бу якларга килеп чыккалыйлар. Тау асты чишмәсенә акча ыргыталар, дога укып, шешәләргә агызган суларын үзләре белән алалар. Наилә, аяклары бик сызламаганда, Козкинога җиләккә барып килгәли. Мари бәйрәмнәрен хәтерләтеп, каеннарда җилфердәгән чүпрәк-чапракларга карап тора. Кемнәргәдер бәхет тели бит инде ул калдык-постык тукымалар. Аларның кайсын да булса, бәлки, Коляның да туган-тумачалары эләдер. Бар икән әле алар бу якларда. Наилә кәҗәне алдыннан җибәрде дә, бер аягына аксабрак, аның артыннан атлады. Болыннарны ниндидер бай сатып аласы дигәннәр иде. Авылдашлары рөхсәт итмәдеме, башка җирдән иркенрәк аланнар таптымы, әле көтү йөртергә дә, кәҗәсен, бозавын арканларга да урын җитәрлек. Маллары гына сирәгәеп бара.
Авылда сыер-сарык асраудан табыш юк. Итен дә тиенгә алалар, шәһәрдән ерак яшәгәч, сөтен дә базарга илтә алмыйсың. Элекке вакытларда сыерлының табыны мул диярләр иде, табын артында бергәләп чәй эчәрлек кешең дә булмагач, аның муллыгыннан ни рәхәтлек?.. Әле ярый болыннарга тимәделәр. Кайдадыр Казан тирәсендәге бер авылда шәһәр эшмәкәре диме шунда Идел буе болыннарын юк кына хакка, утыз меңгәме сатып алган да, көнендә үк өч миллионга сатуга да куйган, имеш. Менә тик яткан, әрәмәлек баскан урыннарны алсын ул, чистартсын, кеше карарлык кыяфәткә кертсен! Ферма салып, кешесен кайтартсын, авылны терелтеп җибәрсен! Вәт тамаша! Булмас димә, дөнья бу, кем әйтмешли. Елгаларны өлешләп сатып алучылар балыкларын шартлатып җыеп бетергәннән соң, синең язын су баскан болыннарыңның да бәһасе күтәрелә икән. Аларда яшелчә утыртмакчылардыр инде. Ул балачакта да бер хыялый, буш тора дип, аркылы-торкылыга сөрдереп чыккан иде дә, ни уңыш ала алмады, көтү көтелә торган җирләрнең дә яме китте. Инде көчкә-көчкә рәткә керде дигәч кенә... Саттырмаслар авылдашлары, күзе туймас нәчәлникләрдән болын сакларлык кына көч табарлар. Өендә чагы булса, җыелышка үзе дә менәчәк ул. Аңа хәзер куркасы юк. Пенсиясе - кесәдә, рәистән утын сорап өен җылытмый - газ килә. Су - ишегалдында. Аларына Аллага шөкер генә диясе. Сәвит заманында кертергә өлгереп калдылар инде. Бәхет дигәннән, бер көн газың-суың өзелеп торса, бәхет белән бәхетсезлекнең нәрсә икәнлеген шунда ук аңлый башлыйсың. Әтисе сүзләренә бәләкәй вакытында бик аптыраган иде. Карале, хәзер үзе дә тамак туклыгын, өй җылысын, эчәргә су барлыгын бәхеткә саный икән ләбаса! Әле дә ярый Казан ерак дип сөенде Наилә. Ул якын булса, бу матур тугайларда патша сарайлары торыр иде. Тау башларына рус артистларыныкы кебек кальгалар калыкмас идеме икән?! Казанның ераклыгы гел файдага гына түгел инде ул. Зур каладан читтә яшәгәч, юллары төзек түгел, кеше кайтмаска дип китә. Наиләнең балалары да читтә. Елга бер кайтып күренсәләр, шуны бәхет саныйсың. Дөрес, оныгы Марат әбисенең хәлен белешкәләп тора. Атна саен диярлек җимешен-чикләвеген кайтара, кышын карын да ул көри, язын бакчасын да Марат утырта. Маня ашыкмый. Хуҗасы артка калса, үлән чемчекли. Наилә, бераз хәл алыйм дип, чирәмгә утырган иде, артында кемнеңдер барлыгын тойды. 
- Здрасьте, Наиля апа! - дигән сәламгә күтәрелеп караса - тыкрык буе Фагыйләнең Светланасы. Әтисе исән-имин микән дип сорарга теләгән иде дә, үзе әйтер әле дип ашыкмады. Кызның уе башкада иде: 
- На ту сторону реки ещё не ходили? Ну как там земляника, клубника? Не созрела ещё? И-и, моның белән нәрсәсен сөйләшәсең, үз телеңдә пупаламагач, дип уйлады Наилә, шуңа күрә авыл тормышын оныта башлаган кызга иртә язда җиләкнең әле чәчәк тә атмавын әйтеп тормады. 
- Белмим шул, кызым, - дип кенә куйды. Аннан телен тарттылармыни: 
- Әтиең татарча сөйләшә иде. Нинди зур кеше булды. Мәктәптә укыганда ук машина ясады, - дип өстәде.
Үзе эченнән, машина ясады, әнисен карап, олы юлга озатмады, дип уйлады, ярый әле, күршеләре миһербанлы булды да ярдәменнән ташламадылар. Фагыйләттиләреннән, кәгазьсез булгач, ГАИ исәпкә алмаганлыктан, күгәреп черегән машина түгел, өй дә калмаган инде. Ул урында башка берәүнең гаражы кукраеп утыра. Бәлки, бу кызның тукталыр җире дә юктыр. Әллә ул шуңа Наилә апасына сүз катты микән? Тумачилары бар да барын... 
- Светлана, ни, кемнәрдә тукталдың соң? 
- Я "тукталдын" ни понимаю, Наилә апа, - диде Светлана. 
- Скажи по-русски или спроси попроще. 
- Алай икән... Маме-папе привет! - диде дә Наилә сүзен бетерде. Татар марҗасы белән нәрсәсен сөйләшәсең. Элек нимеч марҗалары булыр ие, сугыш вакытыннан калган, шулар да, районга баргач, соравыңа шартлатып татарча җавап бирәләр иде. 
- Наилә апа, можно я с тобой? 
- Мужны, кызым, мужны. 
- Я просто так. На луга посмотрю. Заодно с вами поговорю. Может и искупаюсь. 
- Ни диюең бу, кызым? Хулыдны әле. Весна опоздала. Лягушки не кричат. 
- Говори: не квакают. 
- И-и, эчне поштырмале. Русча белгәнеңә мактанган булып! Наилә бала-чага шикелле үпкәләде. Аннан үпкәсен онытты. Әле дә ярый кыз татарча бик үк аңламый иде. Ачудан әйткәнен төшенмәве яхшырак. Чит илләрдә генә ял итеп яшәгәнлеге ачык күренеп торган бу кызның шул пычрак Сарысуда коенырга теләве Наиләгә сәер тоелды. Үзләрендә ферма ише нәрсәләр калмаса да, югары авылларның бар пычрагы, ферма сидеге хәзер Сарысу буйлап ага. Аны беркем күрми, беркем тикшерми. Кайвакыт басулардан агып төшкән ашламалы су белән маллар да агулана. Электән калган склад ачылган да, ашламасы таралган икән дигән кебегрәк сүзләр сөйләштерәләр дә оныталар. Әллә складтагы ашлама таралган, әллә башкасы - анда рәисләрнең эше юк. Рәис дигәннән, аның чын колхозлары беткәнгә дә утыз ел дисәң дә була. Башта акчасын бирмичә, бушка гына эшләтеп йөрттеләр. Шул арада булдыра алганның барысын да җитәкчеләр талап, үзара бүлгәләп бетерде. Аннан техника калмады дип, колхозны эреләндергән булдылар, җирне башкаларга чәчтерделәр. Шулчакта калган байлык та тәмам таратылды. Балалар бакчасы, медпункт күчереп салынды. Фабрика эштән туктады. Ары таба пекарняның да, олы кибетләрнең дә, ферманың да кирәге калмады. Инвестор дигән мөртәтләр инде бер дигән фермаларны бушлайга гына башка авылларга ташыдылар. Аларның юньлеләре дә була икән, тик менә андые сарысулыларга тәтемәде. Зур техника йөртеп, булган юлларны да ваттырып бетергәч, җирләрен ашсызландыргач, чүпкә батыргач, җирдән хәзер баш тарта икән дигән сүзләр дә йөри. Аның урынына иманлырагы килсен инде, берүк... Авылныкылар арасында да бар инде ул читтә яшәүче байлар. Шулар гына, кайтып, җирләрне адәм рәтле итеп эшкәртсен иде дә кана... Инвесторлардан да җилләр искән, дигән сүзләр йөрсә дә, кырлар чәчелде бугай чәчелүен, Алланың рәхмәте төшкере. Болын буеннан караганда, бик матур булып карасукучкылланып тора басу урыннары. Көзге арышлы җирләр дә инде ямь-яшел.
- Наиля апа, а где Марат? - дип сорады бер дә көтмәгәндә Светлана. 
- Я и его хотела увидеть. Можно сказать, для этого специально и приехала. 
- Имәндә икән чикләвек! 
- Я не про имән, я ведь про другое спросила. Наилә көлде. Вәт татар марҗасы! Сүзен белгәндә дә әйткәнеңнең мәгънәсен аңламасын әле! Әйтәм җирле, җиләк турында сорашкан була, сүз тапмаганнан гына, Марат турында ничек сорарга белмәгәннән генә икән. 
- Бәбкәм, Марат улым Казанда инде ул, укуда, - диде Наилә апасы Светланага. 
- Имтиханнарын тапшырып бетерер дә колхозга агроном булып кайтыр. 
- Үзенең дә беркатлы уеннан Наиләнең күзенә яшь бәрде. Колхоз юк иде бит инде, юк! Кайтамы соң Мараты?! 
- Вот я тоже подумываю: не сюда ли мне переехать? Ссуду обещают. Дом построю. Надбавку дадут. Зарплата не будет маленькой. Я ведь на ветеринара учусь. Осталось только диплом защитить. Собак и кошек лечить мне совсем не нравится. В городе другую работу и не найдёшь. Я ведь лошадей люблю, лошадей. Хочу их развести. Усадьбу построить... 
- Бик шәп, кызым, - дигән булды Наилә, Светлананың бу сүзләренә артык игътибар итмәстән генә. Авылда яшәп тә карамаган бер хыялый инде. Кайтып, бер генә көн мал арасында маташсын әле, таң тишегеннән йокыдан торсын, бер көннән кача ул! 
- Мы бы с Маратом, - дип, кыз яңадан сөйли башлаган иде, Наиләнең башына барып җитте: Марат исе кереп калган бит бу кызга! 
- Ну, короче, мы с Маратом уже решили... Я думала, он тоже приехал... Сама я утренним поездом... Чыннан да, имәндә икән чикләвек! Маратны сорап торган була, кайдалыгын да, кайчан кайтасын да белә бу... Наиләләр болынның иң ерак, иң сусыл печәнле җиренә төшеп җиткәннәр иде. Монда елгадан кергән ерымнан Маня үзе су эчә ала, төшлектә янына килеп йөрмәсәң дә була. 
- Авылга кайтам дисең, кызым, әйдә соң, арканла Маняны! Светлана тагын аңламады: - "Арканла"! Это что ещё такое, Наилә апа! 
- Менә, Светлана, син шул сүзләрнең татарчасын башта яхшылап өйрән, аннан инде авылда бергәләп чөкердәшеп яшәрбез, - дип, тагын көлде Наилә, кызның "чөкердәшеп" сүзен дә аңламасын белгәнгә. Үзе кулындагы арканны Светланага тоттырды: 
- Кадаган казыгы әнә, аягың янында гына. Кыз төшенде булса кирәк, казыкны җиңел генә тартып алды да, аркан башын кидергәч, яңадан җиргә батырды. Маня боларны көтә-көтә төшеп әлсерәгән идеме, ерымга таба атлады. Аның артыннан Светлана да иярде: 
- Посмотрю-ка, тёплая ли вода? Может, в самом деле искупаться?
Наилә иртә әле димәкче иде дә, Светлана чәриләп авылга чапты: 
- Наиля апа, змея! Змея! 
- Тукта инде, кая чабасың, нигә шултиклем акырасың? Наилә су буена килде. Анда, чыннан да, кызган таш өстендә бер елан бөтәрләнеп ята иде. Маня исе китеп шуңа карап тора. Светлана Наилә апасының курыкмавын күргәч кире әйләнеп килде: 
- Уж чтоли? 
- Әйе. 
- А что так смотрит на неё Маня? 
- Наверное, лапы ищет. 
- Лапы? У змеи? 
- Әйе, кызым, елан тәпиен күрсәң, бәхетле буласың, ди бит. 
- Вот и не знала. А вроде бы на ветеринара училась. 
- И-и, беркатлы да инде син, кызым, үзең институт бетергәнсең, еланнарны да өйрәнгәнсең, Наилә апаңның бер сүзе җитте, бөтен укыганың юкка чыкты да куйды. Инде Светлана алдануыннан үзе дә көлде. Ахырдан: 
- А ведь в природе всё может быть. Видов-то много. Если счастье моё зависит от этого, я их всё равно когда-нибудь увижу! Авызыннан татарча бер сүз чыкмаса да, шәп кыз, ахрысы, бу Светлана. Нәрсәнедер аңлаган кешене сөйләшергә генә өйрәтү кыен булмас. Кайтыр якка борылдылар. Болын башында кемдер аларга карап тора иде. 
- Это Марат! Точно: Марат! - диде дә Светлана, Наилә апасын да онытып, җан-фәрманга авыл башына йөгерде. Яшьләр бераз сөйләшсен, дип уйлады Наилә. Якында гына киселгән утын өемнәре бар иде, шуларга килеп утырды. Сарысу болыннары гел яшел хәтфә инде менә... Таулар кочагында утырган авылда Коля дигән зәңгәр күзле малай яши иде... Ул хәзер кайда микән? Ул исәндер әле. Наилә яшендә генә иде бит. Җиләкләр өлгергәч, Светлана белән бергәләп шул якка аермачык чыгасы. Чаршау кызы Дәмига Такыр юлдан арба тыкырдаганы, сөйләшкән тавышлар ишетелгәч, Гарәпша кулак түр тәрәзә янына килде дә, кисея пәрдәләр артына качыбрак, урамга күз ташлады. Туры айгырга җигүле арба артына ияргән бер төркем халык улы Сәлахетдин яшәгән югары очка таба менеп китте булса кирәк. Атасының алынасы малы алынган, урта хәллеләр арасына кертелгән олысының гына абзарларында мал мөгри дә, йортларында аш пешә, самавыр кайный иде әле. Балаларны тынычлыкта калдырсалар, ичмасам, безнең дә картлык көнебездә тамагыбыз тук булыр, аларга килеп егылырбыз дип, планнар кора иде, булмады 
- Гарәпшаның бар уйлаганы киселде. Ата күңеле сизенә иде: Сәлахетдиннәрне дә раскулачивать итәселәр дигән имеш-мимешләр дөрескә чыкмагае.
Йөзеңә китерсәң, терсәгең бик якын да, ничек кенә тырышма, тешли алмыйсың. Бу байлык өч улына бүлеп бирелсә, Гарәпша да бүгенге көндә аксакаллы карт буласы, балаларына да җил-яңгыр тиясе түгел иде югыйсә. Ярлылар комитеты төзелеп, байларның мөлкәте исәпкә алына башлагач, башка чыгарганда улы белән килененә шырпы бирергә дә кызганган Гарәпша буаз биясен, берничә баш сарыгын кышкы бер төн катында аның абзарына илтеп япты. Янәсе, миннән булсын яхшылык. Япты. Япкач та кызганды. Ашыгадыр, артык зур байлардан түгел, бәлки, бернәрсәсенә кагылмаслар, үзенә калдырырлар дигән ниндидер өмет күңел түрендә бар иде әле. Нинди калдыру, ярлылар явы йортның астын өскә әйләндереп киткәннән соң, карчыгы Зөббениса белән чәй кайнатырга тишек кәстрүлдән башка берни таба алмадылар. Мич буенда бәрәңге кабыклары салынып куелган кәстрүлне бушатып, гәрчич кайнатып ямадылар. Тишеге томаланган кебек булды, кат-кат алмаштырып, плитә өстендә кайнаткан суы һаман да яшел иде әле. Шул көннән чайкап та чыгып бетмәгән гәрчич әчесе белән карлыган яфрагының төчесен бергә бутап эчә башладылар. Зөббениса, мәзин кызы булып, рәхәтлектә үскән, ир йортында да мул тормышта яшәгән, иренең кеше арасында сүзе йөргәнгә ияләнгән хатын иде. Мәтрүшкә төнәтмәсен дә, пешектерелгән гөлҗимеш суын да борын җыерып кына эчте, әмма хәле белән килеште. Килешми кая барасың: алдагы көннәр моннан да яманрак булырга охшаган. Йортында хезмәтче тоткан, әмма җирен үзе сукалаган, игенен үзе иккән әтисе, беренче чиратка ук эләгеп, Себергә сөрелгәндә, әле дә ярый аңа тимәделәр - ул инде башка гаилә кешесе иде. Гарәпша карт күршедә яшәгән төпчек улының сүз тыңлаучанрак баласын раскулачиваниенең икенче көнендә үк, капчык-букча тоттырып, Сәлахетдиннәргә йөгертте. Теге бия белән сарык хисабына бераз ашлык, чәй, савыт-саба ише нәрсәләр биреп төшерсеннәр, диде. Сәлахетдин әтисенең карунлыгына ияләнгән, шул карунлыгы аркасында гына, көндәлек эшләрдә кул арасына кергән балаларының авызыннан да өзеп, байлык җыя алганын үзе күреп, кичереп үскән иде. Берни дәшми генә, узган ел Старый Бурец дигән ерак бер урыс авылында Гәрәч базарыннан сатып алган самавырын, мунчада йөреп туза башлаган тустыганнарны, бер ике пар кытай ташаяклары белән кара чәй чәйнеген, теге капчыкларга салып тормыйча, искергән "уфалла" арбасына тутырды да малайга әтисе йортына илтеп атарга кушты. Хатыны Сәмига белән ияреп килгән һичбер нәрсәгә кагылмады Сәлахетдин. Бала чагында ата йортында ашаганнары өчен исәп-хисапны "Иман шарты" тышының бер почмагына ап-ачык итеп теркәде. Ишеткәнен дә, Гарәпшаның әйткәнең юк дип кире кага торган гадәте булганга, култамга белән дә ныгытып куйды. Малайның, әйбер белән тулы арба өстерәп, бабасы йортына кереп киткәнен күрше Фатиха күреп калган икән. Аның улы быел, Казандагы укуын ташлап, авылда ярлылар башлыгы булып йөри. Өстәл артында чәй эчкән арада гына ишетелгән яңалык дисәң яңалык түгел, игътибарга да алынмаслык кебек бу хәбәр аның кәефен җибәрде. Ул, әйберләре таланганнан соң, кулаклар исемлегеннән кем сүзе беләндер чыгарылган Гарәпша картның ярлы-ябагайга эченнән үпкә йөрткәнен бик яхшы белә иде. Шуның белән үчләшкән кебек, йодрыкларын ачу белән чытырдатып төйнәде:
- Кикриген шәпләбрәк шиңдерәсе булган! Авылда калдырып, ерак булса да җир биреп, бик нык ялгышканбыз, мәзин кызының аталары артыннан Себергә олактырырга гына бит! Инде анда ул хәшәрәтнең сөякләре сазлыкта черидер. Әгәр дә мәгәр яңадан тернәкләнергә маташса, улларының артык малы булса, аларына да барып җитәрбез! Әнисе Фатиханың: 
- Чү, улым, чү, кеше рәнҗешен алуның да бер ахыры булыр, үзебезгә әйләнеп кайтмагае, - дигәнен дә санга сукмады: күзен-башын акайтып, кәнсәләргә кулаклар исемлеген яңарту мәсьәләсен кузгатырга дип йөгерде. Чыгып киткәндә, әнисенә карап, тагын да зәһәрләнебрәк: 
- Утызынчы елгы лимит үтәлмәде дип, районга чакыртып, ай саен башын катыралар иде, бу елда кем белән тутырасын белербез! - дип кычкырды. Таза гына тормышлы Сәлахетдинне, иптәшләре сүзен тыңлап, кулаклар арасына тыкмавы Фәйзинең йөрәген болай да кымырҗытып тора иде. Керә-керешкә, өстәл артында нидер язып утырган комсомолка Галимәгә: 
- Без монда бар кешене тигезлибез дип йөрибез, Гарәпша карт һаман үз куганын куа, олы улы Сәлахетдин бер арба байлыгын атасы йортына илтеп ташлаган, - диде. Галимә дәшмәде. Ул Сәлахетдиннәр күршесендә генә яши, йомышы бер төшмәсә бер төшә, бер дә кире борып чыгармыйлар иде. Шулай, кыз каршы да төшмәде, яклап та сүз әйтмәде. Аның уенча, тормышы мулдан гына булса да, Сәлахетдинне кызганырлар, әтисе Гарәпша хәленә калдырмаслар, ике яшь баласы барлыгын белә торып, әйберләрен тартып алмаслар кебек иде. Фәйзи сүзләре аның йөрәгенә шом салды: 
- Болай булса, бу нәселнең һич кеше рәтенә керәсе юк. Карарбыз, барысына да чират җитәр. Сәлахетдиннең елын-елга чабышкы атлар таба торган озын тойрыклы биясе бар, аны колхоз абзарына илтеп япмагаебыз. Сәлахетдингә чират, чыннан да, җитте. Исемлектәгеләрнең күбесе Себергә сөрелгәч, кайсы икенче районга күчерелгәч, әтисе кебекләре бернәрсәсез калдырылгач, инде өстән төшерелгән планга кемне корбан итәргә белми баш ваткан заман да җитте. Тентү белән төш тирәләрендә керделәр. Галимәнең Сәлахетдингә барыбер яхшылыгы тиде. Ул, кичкырын, кеше күрмәгәндә, бакча артында кәбестә-суганнарга су сибеп йөргән булып, койма аркылы гына Сәмигага иртәгә таңнан аларга опись белән киләселәрен, бәлки, Фәйзиләрнең шул көнне үк атларын да алып китәрбез дип сөйләшкәннәрен әйтте. Сәлахетдин сөтне яхшы биргән сыерын, авылда, чирләгән икән, дигән сүз чыгарып, базарга илтеп саткан һәм акчасын бәрәңге бакчасына күмгән иде. Кул кушырып хәсрәт көтү егет кешенең эше түгел. Тир түгеп тапкан малын, бигрәк тә ел да чабышкылар алып кайткан, инде тагын буенда колын йөрткән бияне Сәлахетдин ярлыябагайга тоттырып чыгарырга ашыкмаска булды. Төн буе малкайга авыры төшәр дип тә тормады, төрле агулы үләннәрне кайнаткан төнәтмә эчереп чыкты. Иртәнгә ат таман тилергән, нәрсә эшләгәнен белмәс хәлгә килгән иде. Кечкенә абзардагы сарыкларны арт яктан гына инеш буена куып төшерде. Алары җан-фәрманга үзләрен белгәннән бирле көтүдән каршылаган атасының бәрәңге бакчасынамы, башка бер җиргәме элдерделәр.
Таң намазы алдыннан тәһарәт алганчы бәдрәфкә чыккан Гарәпша, бәэлдәгән тавышларны ишетеп, бакча киртәсе янына килде. Аның тыш ягында бәкәйдән сөеп үстергән бөдрә йонлы, озын колаклы сарыклар, көтү каршылаган кешедән ризык өмет иткән кебек, авызларыннан селәгәй агызып, күзенә карап тора иде. Карт артык баш ватып та, куркып та тормады, бакча киртәсен баганасыннан ычкындырып, барысын да абзарга куып кертте. Аннан, өенә кереп, карчыгы Зөббенисага мунча казаны астына ут төртергә кушты. Гарәпша аңлады: тиз арада бу маллардан котылырга, суеп, итләрен тозларга да кар базына төшерергә кирәк иде. Намаз бозыла дип тә тормадылар, ахирәт эшләрен иртәгесенә калдырып, карчыгы белән икәүләп абзар идәненә җәеп салынган салам өстендә мал суярга, тиресен тунарга керештеләр. Ачып куелган ишек аша узган җәйге аяз күк яктысында моны авырга санамадылар. Байлыгы таланганнан соң да, атаның карунлыгы, кысмырлыгы үзе белән калган иде. Гарәпша кулак менә бит, хәләл малың булгач, барыбер әйләнеп кайта дип сөенде, улларына бу хакта әйтеп тормаска ниятләде. Аллаһы боерса, Зөббениса белән икесенә генә уйламаганда килеп кергән ризык әле бик күпкә җитәчәк иде. Аннан соң гомернең ниндие язган булыр... Сәлахетдиннәргә менеп, туп-туры ишегалларына үткән, йорттагыларга шакып, хәбәр биреп тә тормаган кәмититчикләрнең, мал исәбен алабыз дип, биктәге ишекне ачып җибәрүләре булды, эчке яктан куелган аратаны сындырып, ат абзардан чыгып та качты. Кемдер капканы да ябып тормаган булса кирәк, ул туп-туры болынга йөгерде. Зур абзарның башка бүлемнәрендә ни сарык, ни сыер ише мал иясе юк иде. Бу Фәйзинең ачуын тагын да кабартып җибәрде. Атны ничек тә эзләп табарга, анысын да юкка чыгарганчы, колхозга алып китәргә боерды. Урамның бөтен балаларын җыеп, төрлечә хәйләләп, һәрьяклап аулап карасалар да, һичбер эш чыкмады. Якын килә башлауга, болай да тыпырчынып, бимазаланып торган Аккашка бар көченә читкә ыргыла, балалар өстеннән очып диярлек уза иде. Фәйзиләр Сәлахетдиннәргә кире менәргә дә, печәнлектән элмәк төшереп, атның кайтканын шунда гына көтәргә булдылар. Буаз бия бераздан әллә арыды, әллә айный башлады. Ашаган тагарагын сагыныпмы дигәндәй, кичкә кадәрле көттермәде, төшләр узуга ук кайтты. Кайтса да, ат күңелен кешеләргә карата булган шик ташламаган иде. Гомер буе тыныч холык белән хуҗасын яраттырган Аккашка аңа да башын бирмәде, якын килгән саен болгады да атты, болгады да атты. Югыйсә бу хәлләргә ачуы кабарган Сәлахетдин аның үлеменә юл да куймаган булыр иде. Ул, күрәләтә торып, атны урамга таба куарга курыкты: ахыры юньле бетмәс, большевикларга дошман икән, юри качырды, колхозга зыян салды дип, төрмәгә илтеп тыгулары да ихтимал. Аккашканың бераздан йөрешләре салмакланды, карашлары утыра башлады. Инде кулакка каршы көрәшкән булып, ат җәзалаучыларның бөтен өмете өзелде дигәндә, ишегалды буйлап бер әйләнеп алды да кызулык белән абзар ишегенә ташланды. Мунча почмагында чак аяк астында тапталмый калган Сәлахетдин шул арада атның ыңгырашкан кебек сәер тавышлар чыгарганын ишетте. Аңлады: ат элмәккә эләккән. Бу чарасыз калган җанның башын элмәккә үзе илтеп тыгуы белән бер иде.
Йөрәге түзмәде, Сәлахетдин, малны кызганып, артыннан керде. Печәнлекнең биек түбәлекләренә эләктереп куелган кыршау аркылы ун пар кул белән тартылган аркан Аккашканы бик ныклап эләктергән, хәтта ки муенын кисеп кергән, авызыннан ак күбекләр китергән иде. Сәлахетдин: 
- Нишләдегез сез?! Җан иясен үтергәнсез бит! - дип кычкырып җибәрде. Аның артыннан ук абзарга узган Фәйзи: 
- Ничава... Сиңа - үләксә, ярлы-ябагайга бер дигән ит ул, - дип ыржайды. Әллә Фәйзи чынын сөйли иде. Тиз арада, бу эшләрне көтеп, бакча капкасының алкасына бәйләп кенә куелган арык күмхуҗ атын ишегалдына алып керделәр. Шунда ук унлап кеше, газаплана-газаплана, инде җансыз түшкәне, бәйләнгән муен бавыннан, корсагы турысынарак кидерелгән икенче бер арканнан тартып, терәтелгән такталар буенча шудыра торгач, ниһаять, арбага менгерделәр. Ат авырлыгыннан күчәрләр шыгырдап куйды. 
- Үзебез дә тартышырбыз. Корчаңгы атка гына авыр килмәгәе, - диде Фәйзи. 
- Аккашканы исән килеш кулга төшерсәк, синең урыныңа аны җиккән булыр идек... Хихи... Эчендәге колыны да буылды инде, болай булгач. Әле ярып җибәрсәң исән дә булгандыр, туар көне җитеп килә иде инде дип үкенде Сәлахетдин. Ярса да, ярмаса да, атның үле гәүдәсе дә, бәлки, эчендә соңгы тапкыр йөрәге типкән колын да аныкы түгел иде инде. Бу эштә катнашмаган икенче берәүләр опись алынмаган дип тә тормадылар, чиләк-табак ише нәрсәләрне, өстәл өстендә иртәдән чыжылдап утырган самавырны суы-ние белән күтәреп тә чыктылар. Сәлахетдин: 
- Самига белән... - дип башлаган иде. 
- Ияреп килгән самавыр, тимәгез, - дип тәмамламады. Карынында икенче бер җан иясен йөрткән атны кызганмаган адәмнәрнең кайсы (?) яшь хатын күңелендә бу самавырның әти-әни йортыннан иң кадерле истәлек икәнлеген аңлар соң, дип уйлады. Әнә шуңа үзалдына гына: 
- Ходай язса, тамагыбызны ничек тә туендырырбыз, ачтан үлмәбез әле, - дию белән канәгатьләнде. 
- Алган самавырлары да беркөн тишелер, талаган ризыклары да ай дигәндә бетәр. Ярый әле, бу сүзләр болай да кызган Фәйзигә барып ишетелмәде. Ул: 
- Монысы әле башы гына, - дип янап, нәрсәгәдер инде бик ашыккан кебек, капкадан чыкты. Башкалар да аның артыннан арба этеп кузгалдылар. Соңгы минутларында күзләрен шар ачкан Аккашка әллә иткә, әллә үләксә базына китте... Ярлылар Сәлахетдиннәр йортына яңадан килмәде. Артык әйбер юк дип санадылармы, ул чынлыкта кара исемлеккә кертелмәгән идеме, башка бер-бер сәбәп булдымы - аларын ул белмәде. Малсыз-әйберсез калган Сәлахетдиннәр шул бетеренүдән аяклана алмады. Кешедән байлык талап кына, колхозларның эше дә рәтләнеп китмәде. Игеннәр аз җыелды, җыелганы да хөкүмәткә илтеп тапшырылды. Алдагы елларның ачлыгы бар авылны тәмам екты. Гарәпша картның тозлаган итләре дә бу вакытка җитмәгән, карчыгы белән икесе бер үк көндә тартып алынмый калдырылган кечкенә агач өйләрендә вафат булып, янәшә каберлекләргә күмелгән, алар кайчандыр яшәгән ташпулатларның кәмититчеләр салган биге алынып, күмәк хуҗалык кәнсәләре булып киткән иде.
Үлем килсә, яшеңне дә, кемлегеңне дә сорап тормый икән. Шул ук елны Сәлахетдиннең яратып алган Самигасы да, ачлыктан шешенеп, үлем түшәгенә егылды. Инде йөзгә дә нурлы, килеш-килбәтләре дә кызларның әнисенекенә туры килә, колхозда эше дә бар дип, ул күршедә сазап калган Галимәне, ата-аналарыннан да сорап тормыйча, ябыштырып кына балалары Әнвәрә белән Дәмига янына алып кайтты. Алып та кайтты, ике-өч ел дигәндә, үзе дә дөнья куйды. Комсомолка булып йөргәндә, Галимә бик чая, бик тере кебек тоела иде, тормышның бу авыр сынауларыннан ул тәмам сынып калды. Ата-ана йортына кире кайтыйм дисә, кепкечкенә мунча кебек бер нәрсәдә әле ничә эне-сеңеле тезелеп үсеп килә, ирсез зур каралтыны алып бару да авыр булачак иде. Инде ни эшләргә белми яшәп ятканда, олы кызы Әнвәрәне, Малмыжга барганда, фатирга төшкән урыслар бик ошаттылар да үзләренә, бала карарга дип, Ырынбурга алып киттеләр. Дәмига әле кемгәдер эшкә бирергә яшь иде. Мондый хәлне белеп алсалар, күзеңне дә ачырмаслар, асрау тоткан өчен дип, зинданга да илтеп ябарлар. Урыслар белән дә, вакытлыча асрамага кызлыкка бирелде, дип әйтергә килештеләр. Әнвәрәнең алай да бәхете бар икән. Малмыж өязе халкының элек карап торган байлары Үтәмишевләр нәселеннән берәү ничектер шул якларга барып чыккан да татар кызының чи урыста хезмәтчелек иткәнен күреп шаккаткан. Мөселманга мондый эш ярамас дип, указын ташлаган, иленнән куылмый калган карт бер мулла улына димләгән. Хәзер менә шул мулла гаиләсендә ару гына көн итеп ятуы. Сәлахетдингә чыкканы өчен, кәмитит эшләреннән дә читләштерелгән Галимә, яңадан кияүгә китәргә җай чыкса бармый калмам дип, үзенә сүзләр биргән иде. Сораучы озак көттермәде. Әле дә ярый иренең елы узган иде - кеше теленә керерлек булмады. Дәмиганы алып кияүгә баруына да каршы килмәгәч, ул, димче килгән көнне үк, авылның Шакир исемле бер ярлысын йортка хуҗа итеп кертте. Сәлахетдиннән калган каралтылар начар түгел иде. Шакир Дәмиганы ормады-сукмады, хатынына инде бигрәк тә миһербанлы булды. Алай да бер борчулары бар иде: икесеннән туган һәр уртак бала дөньяга аваз салуга ук үлә торды. Ахыр чиктә Галимә, бер имчегә барып, төрле каргыш-чирләрдән, баласызлыкка булган сәбәпләрдән арынылган сыман кайтты. Файдасы тияр дип ышануын да ышанмаган иде, алай да соңгы кызы Хәтимә гомерле булып туды. Хәсрәт янында - шатлыгы, сөенеч янында - кайгысы, дигәннәре хак икән. Багучыырымчы карчык Хәтимәгә әллә инде әнисенең гомерен алып бирде, әллә тормыш авырлыгыннан, балалар табудан бик нык какшаган иде, кызын дөньяга китерүенә ел дигәндә, Галимә үзе күзен йомды. Баладан өзлекте дип уфтандылар да салкын кабер кочагына күмеп кайттылар. Әле яңа тәпи киткән Хәтимә боларның берсен дә аңламый калды. Озатырга килүчеләр биргән ипи-шикәргә сөенеп, шуларны кесәсенә, итәгенә җыеп, ашаштырып утыруда иде. Бу вакытка кыз булып тәмам үсеп җиткән Дәмига күңеленә хәсрәт уты йөгерде. Алга таба алар ничек яшәр, Шакир тагын кемне алып кайтыр? Сораулар күп, җавабы табылмаслык иде. Бүген тотып кияүгә бирерлек, җитмәсә, үги ата кулында калган Дәмигага әнисенең кырыгы узганны көтеп кенә тордылар да аргы урамның бер почмагыннан хәбәр салдылар.
Фәлән-фәлән кешенең ни еллар зимагурлыкта йөргән малае авылга кыз эзләп кайткан, шушында төпләнеп тә калачак, син шуңа барырга ризамы, янәсе. Риза булмый нишләсен?! Кияү кешедән хәбәр килеп ирешкәндә, Дәмига мунча баскычында иске капчыкларны рәтләп, кайсын типчеп, кайсын ямап утыра иде. Хәбрия апасының сүзеннән соң, тыныч күренергә тырышса да, энәсен бармагына китереп кадады. Күзенә яшь чыкты. Димче хатын ни уйларга белмәде, әллә күңеленә авыр алып елый микән, дип гөманлады. Дәмига нидән еласын - аның чынлыкта беркеме калмаган, кайда торса да бер түгелмени, ичмасам, анда үз гаиләсе булыр. Ул әнә шулай фикер йөртте. Үзе, бер сүз булсын өчен генә, әти белән үзем сөйләшеп карармын, ул каршы төшмәсә, язмышым шулдыр, барырмын, дип җавап бирде. Дәмигага кулында кечкенә бала калган Шакирны ташлап китү дә кыен иде. Китмәсә, ике кыз өстенә аңа тагын кем килер соң?! Әле өйләнерлеге дә бар. Капчыкларын бер кырыйга ташлады да, көтеп торыгыз дип, Дәмига өйгә керде. Шакир мич буенда чыралар телеп утыра иде. Нәрсәнедер сизә шикелле, кыз күзләренә томырылып караган. Дәмига, бар батырлыгын җыеп, үзен кияүгә сорап килгәннәрен, әле егетне күрмәвен әйтте, ул риза булганда, кияүгә чыгарга каршы түгеллеген сиздерде. Инде дә каршы килмәсә, иртәгә үк егет үзе сорап киләчәк. Ата кеше, бу хәлләргә тыштан сөенгән кебек күренсә дә, эчтән ачуына буылды. Телә башлаган чырасын да телеп бетермичә, янган учакка ташлады. Бик озак эндәшмичә утырды. Соңгы көннәрдә ул хатын-кыз назына сусый башлаган һәм нәфесен ятимә кызга салган, ничек тә үзенә каратырга өметләнгән иде. "Кызым-кызым" дип үстерсә дә, йә, нинди кыз булсын инде аңа Сәлахетдиннән туган Дәмига?! Торырга җире булса, балалы, үзеннән картрак та хатынга йортка керәчәк идемени?! Шакир, "ярар" да, "юк" та димәде. Үзең кара, дип кенә борын астыннан дәште. Дәмига китте. Туйлап биргән чаклар түгел иде. Никахын да, качырып кына, каената йортында укыттылар. Дәмига белән ияреп килгән әйберләр әнисеннән калган иске-москы киемнәр янына үзенеке кушып төйнәлгән төенчек белән чикләнде. Бу йортка эшче кул кирәк иде. Булганлыгы күренеп торган киленне барысы да яратты. Ире Фарсил бигрәк тә. Бу бәхет тә Дәмигага гомергә дип килмәгән икән. Сугыш башланды да, ул, шуның беренче көннәреннән үк солдатка каралып, Көнбатыш фронтка китеп барды. Ай дигәндә, Дәмига кулына өчпочмаклы конверт китереп тоттырдылар. Әллә нинди эчке бер тойгы анда яман хәбәр икәнлеген сиздереп тора иде. Яшь хатынның хатны укырга түгел, ачарга да көче җитмәде. Әнкәсе белән әткәсе өйдә булмаганга, елый-елый, үги әтисе Шакирларга йөгерде. Ишектән килеп кергәндә, Шакир Хәтимә янәшәсенә сәке өстендә утырган да кызны санарга өйрәтеп маташа иде. Әйтмичә дә, Дәмиганың кыяфәтеннән эшнең нидәлеген аңлады. Конвертны ачты, бер кат күз йөртеп чыкты. Дәмиганы бераз кызганган сыман уйланып торды. Аннан: 
- Беренче көнендә үк... - дип пышылдады. 
- Көчле сугышлар бара икән. Нишлисең, батыр исеме үлемгә ияреп йөргән заман... Дәмига, хәсрәт хатын тотып, инде кирегә, каенаналары йортына йөгерде. Аларга юлда почтальон очрап, хат килгәнлекне хәбәр иткән булып чыкты. Ана йөрәге дә тоя шул. Бианасы белән биатасы баскыч төбендә тын гына сыкрап утыралар иде. Дәмига, елап, әнкәсе кочагына ташланды. Ул килененең башыннан сыйпап-сыйпап торды да:
- И кызым, ул бит әле синең ирең генә, аны алмаштырып та була, мин бит улымны югалттым. Ана булгач, үзең мине аңларсың, - диде. Ниндидер юату көткәндә, Дәмигага бу сүзләрне ишетү бик авыр тоелды. Инде ул йөзен хәсрәт төсе баскан берчакта әткәенең: 
- Килен, синең үз өеңә кайтып китүең дөресрәк булыр. Шакирга Хәтимәне үстерешсәң дә зыян итмәс. Безнең әле малайлар күп. Карарга кешебез бар, - дигәненә дә бөтенләй гаҗәпләнмәде. Каенатасы болай да катырак күңелле бер кеше, җылы сүзне күңеле бик йомшаганда да әйтә алмый торган бер җан иде. Дәмига шул төнне үк әйберләрен җыйнады да, таң аткач, Сәлахетдиннән калса да, Шакирныкы булган йортка кайтып егылды. Әти кеше сугышның ни куәтле барганын белә, кызының бүген булмаса, икенче бервакыт әйләнеп кайтасына шөбһәләнми иде. Бу кайту ул уйлаганнан да тизрәк булып чыкты. Шакир төчеләнеп-нитеп тормады. 
- Дәмига, син миңа кан кызым түгел. Ачуланма, бер йортта кагылмый яши алырмын дип вәгъдә бирмим. Иң яхшысы, син миңа кияүгә чык, йә бездә тукталма инде, - диде. Бик авыр вакытында иң якын кешеләренең әйткәне Дәмиганы уңлы-суңлы яңаклады. Ул җавап бирмәде. Ак келәттә җәен йокларга җәелгән карават бар иде. Шунда чыгып, рәхәтләнеп, үкси-үкси елады. Икенче көнне кыз сиңа чыгам дип әйтеп тә тормады, Шакирның хатыны булып яшәде дә китте - башка барыр җире юк иде. Бу эшкә авылдашлары бик аптырады, күбесе Хәтимәне ятим итәргә теләмәгәндер бәгырь дип фаразлады, Шакирның Дәмиганы йорттан куу белән куркытканы һичкемнең башына кереп чыкмады. Яратмасаң да, бер караватта йоклагач, балаң да туа, алар үзләрен дөньяга китергән кешегә "әти" дип тә эндәшә икән, тик менә Дәмига гына Шакирга ни исеме белән, ни ирем, ни картым дип әйтә алмады. Кирәк чагында, син дә, сез дә димичә, исемсез генә сөйләшкәли иде. Анда да һичбер вакыт ачылып китмичә, биш бала анасы булгач та, үз эченә бикләнеп яшәде. Дәмига, кайчандыр әтисе булып йөргән Шакирны ир дип саный алмыйча, аның белән яшәвен зина кебек хис итүдән, бер юрган астында ятканда эчке нәфрәт тоюдан күзгә күренеп картайды. Тырнак белән дә чиртмәгән, авыр сүзләр бөтенләй әйтмәгән, әмма һәрвакыт боек, моңсу Дәмиганың балаларга йөрәк җылысы, эчке җылысы җитмәгән кебек иде. Алары да аналары кебек эчкә йомылды, һичбер вакыт һичкемгә ачылып китәргә ашыкмый торган булып үсте. Уллары кайсы кайда укып, кайсы кай эшкә урнаша һәм гаилә кора башлаганда, Дәмига да шактый олыгаеп барганда, чыраеннан күптән яшәү төсе качкан Шакир картлык үлеме белән үлде. Дәмиганың бу бишенче зур югалтуы булырга тиеш кебек иде, әмма ул еламады, ухылдамады. Соңыннан да һичбер вакыт сагынмаган Шакирны якыннары рухына багышланган догасында гына телгә алмый калдырмады. Инде ул исән-имин үскән балалары, күзгә күренеп тернәкләнгән оныклары өчен куанып яшәргә гадәтләнде, бераз ачылып, йөзләре яктырып, яшәреп киткән кебек тә булды. Тик, ничек кенә тырышмасын, узганнары турында уйлаудан арынмады.
Дөрес, Дәмига үзе кичкән хәлләрне каравында калган улына да, хөрмәтендә торган килененә дә сөйләмәде, кешедән ишетсәләр ишетерләр, әмма миннән яман да, рәнҗешле дә сүз чыкмасын, диде. Сөйләмәсәң дә, алар аның бөтен хәтерен биләгән иде. Йокларга ятса да, намазда сәҗдәгә китсә дә, кемне дә булса һаман искә алды, кайгылы көннәрен исенә китерде, ә аннан намазым бозыла дип хәсрәтләнде. Күңелендә сакланганны тышка чыгармауданмы, күргәннәре бер кеше җаны гына күтәрерлек түгел идеме - ахырда акылына килгән зәгыйфьлек кызлык һәм хатынлык гомер эчендә кичергәннәренең барысын авырлыклары белән бергә оныттырды. Дәмиганың хәтер түрендә Сәлахетдиннәр өендә яшәгән бала чагы гына калды. Аларның өе күптән сүтелеп, урынына яңасы салынган иде. Дәмига үзе яшәгән өйне танымады, туган нигезендә көн итәм дип санамады. Аңа каядыр кунакка килгән дә кайтырга озаклаган кебек тоела иде. Тәмам исәрләнеп китеп, улыкилененә "абый", "апа" дип тә эндәштергәләде. Дәмига һаман да чабышкы атлар бизәгән Сабантуй көннәрен, әнисе пешергән тәм-томнарны, әтисе алып биргән чигешле кәвешләрне, бабасы кулак Гарәпша бакчасында үскән агачларның алмасын сагынды. Хасталанып урын өстендә ятканда, аңына килгән саен, янында саклап утырган килененә: 
- Син кем? Әни кайда? Әти нишли? Нишләп монда ятабыз? Чаршауга кайтыйк инде, - дип үрсәләнде. 
- Әнкәй, Чаршауда бит без, - дип, анысы каршы төшсә ачуы чыга, үпкәли иде: 
- Алдама, син мине монда алдап Чаршаудан китергәнсеңдер әле. Алып кайт инде мине, елатма! Аккашка да көтәдер. Бакчада алма да өлгергәндер. Әйдә, Чаршауга кайтык инде! Чаршауга кайтыйк инде!!! Чыдамлылык яше Әкрамның утыз өченче елгы ачлыкта әнисе шешенеп үлде. Югыйсә сыерлары да бар иде. Тагарагына печәнне җан асрарлык кына салгач, онлап апара ясамагач, бәрәңгесенчөгендерен ашатмагач, ул да сөт бирми башлады. Туганнан бирле таңда җылы сөт эчкән сабыйга моны ничек аңлатасың?.. Йокыдан тордымы, сәләмәләрен киеп ала да Әкрам абзарда җәелеп яткан сыер янына йөгерә. Аннан, кайчандыр әнисе шаярып өйрәткәнчә: 
- Сыер, сыер, му-уылдап сөт бир әле, чыж-жылдап чынаякка төшсен, - дигән була. Алабуга аңа борылып та карамый - аркасына чебен кунса, койрыгы белән куарлык та хәле юк. Малай абзардан чыккач, аягына тагылып, кара-чутыр күзле песи баласы да өйгә керә. Йомшак мияулап, өстәл янына килә. Иң башта Әкрам урындыгы янына туктала, тәпиләренә сырпаланып, мыраулап торган була. Элегрәк вакытларда малай аңа кимереп бетермәгән сөяген, сеңерләр ташлый, үзе яратмаган боткасын әнисеннән яшереп кенә кашыгыннан төшереп җибәрә торган иде. Хәзер менә аңа да өстәл астында күңел юатырлык кына ипи валчыгы да юк. Йомшакның әнисе, өйдә Әкрам белән уйнап, карават астындагы киездә үскән иде. Ашарга сорап интектермәсен, йөрәккә тимәсен дип, аны да абзарга күчерделәр, өйгә кертми башладылар.
- Мияулама инде, - ди Әкрам һаман аягы арасында сырпаланган Йомшакка. 
- Әтигә ышансаң, син, шулай мияулап, Алабугадан сөт сорыйсың да миңа калдырмыйча эчеп бетерәсең икән. Әнә баздан тычкан тот! Әниең тагын бәби алып кайтмакчы. Минем турыда бер дә уйламыйсыз. Бу хәлләрне күрүдән Әкрамның апасы Камиләнең күзенә яшь килә. Аңа инде тугыз тулып, унынчыга китте. Мәктәптә укый башлаган иде, ашамагач, какшагач, барудан тәмам туктады. Ачлык дигәннәре мәңге бетмәс, тамаклары инде беркайчан да туймас кебек иде. Утызынчы еллар ахырына Сәгъди абзыйларның тормышы башкаларныкы белән бергә алай да рәтләнеп китте. Бу вакытка колхозлар да алдырды, игеннәр дә мулрак җыела башлады. Әкрам әтисенең кул арасына керә башлады. Камилә, чибәрләнеп, бер дигән кыз булып өлгерде. Тормыш дигәнең талгын агым өстендә тыныч кына акмый. Язмыш яктырак чыраен күрсәткән кебек итте дә сынауларының чираттагысы белән Камиләгә ныграк та китереп сукты. Мәктәптә укучы улы бар дип тормадылар, апасы инде җиткән, карар дип, Сәгъдине сугышның өченче елында армиягә алдылар. Ярый беренче көненнән үк китеп бармады - безнекеләр бераз аңга килгән, дошманга каршы торырга маташа башлаган чак иде. Сәгъдине, бәлки, башка чакта бер калган килеш калдырырлар да иде: алынасы кеше алынып, чират мәктәпне яңа тәмамлаган яшьләргә дә намазлыгы көтеп торган картларга терәлеп калды шул... Сәгъди балалар бәхетенә сугыштан исән кайтты. Аны, ялгызы гаилә тартып, егерме ике яшенә җиткән Камиләдән дә көткәнрәк кеше булмагандыр. Аңа, энесен әтисенә калдырып, ничек тә авылдан ычкынырга кирәк иде! Кызның йөргән егете юк, киләчәктә алырдае монда күренми. Әтиләре кайтты дип кенә, көн итүләре әллә ни җиңеләймәде. Колхоз бүлеп биргән паёкны тартып-сузып, көчкә җиткереп яшәделәр. Җитмәсә, Сәгъди хезмәттә кирәкмәгән нәрсәләргә өйрәнгән. Камиләнең иң яратмаганы - әтисенең тел асты тәмәкесен суырып йөрүе. Әтисенең берзаман фронттан алып кайткан тәмәкесе дә бетте, яман гадәтләре генә китмәде. Ул үзенә бирелгән ярты стакан оннан балалары кебек сулы боламык ясамады: камыш аша суырып, әвәләп, тел асты тәмәкесе сыман чәйнәп йөри башлады. Сораган кешегә, тегеләй ашказанын күптерә, иң яхшысы, шушылай ашавың - көн буена да җитә, эчең дә бүлтәеп йөрми, дип җавап кайтара иде. Өй саен ятим чагында, аталары исән булганны күпсенепме, авыл Советыныкылар Камиләнең тормышын башкаларныкыннан җиңелрәк санадылармы, теге эшкә дә җибәрделәр, монысына да. Кыз күзгә күренеп ябыкты, кеше чырае калмады. Кырык тугызның көзендә ул Молотов урманнарына агач әзерләргә китте, илленче еллар башында үз теләге белән торф чыгарырга ялланды. Авыр эш димәде, ичмасам, әти белән энемнең дә тамакларын туйдыра алырмын, дип шатланды. Әгәр ул Ленинград якларына үзе кебек туганнан бирле рәхәт күрмәгән егет-кызлар белән китеп бармаса, гомере буена сазап калган булыр иде: поездга утыруга ук, урыннары өслеаслы туры килеп, Бики белән танышты. Гади генә, ыспай гына бер авыл егете иде ул.
Мондый җирләрдә әле беренчесе икән. Аларны вагоннары белән "Жихарево" станциясендә төшереп калдырдылар. Аннан "Назия" торф предприятиесенең начальниклары янына алып бардылар. Эшкә ялланучылар, медосмотр торып, мунча кергәннән соң, документларын кадрлар бүлегендә тагын бер тикшерткәч, озатып килүчегә ияреп, төрлесе төрле посёлокларга, баракларга таралды. Бәхетләренә, чәчләре бәйләнә башлаган егет белән кызның икесен дә беренче посёлокка, янәшә диярлек төзелгән яңа баракларга урнаштырдылар. Камиләләрне эшкә җибәргәндә, авырлыгы бер дә юк, барысын машина башкара, сез карап кына торасыз, дигәннәр иде, дөрес булып чыкмады. Яңа машиналар, техника җитмәгән торф чыгару предприятиеләрендә эш һаман да элеккечә, күбрәк хатын-кызларның кул көче белән диярлек алып барыла иде. Камилә шуларның җирле халык, даими эшләүчеләр кимсетебрәк "торфушки" дип йөрткән төркеменә барып кушылды. Аяклар белән изелгән, рамалар эченә салынып прессланган, киптерелгән ягулык торфолейн дип атала, имеш. Камиләне киптерүгә куйдылар, Бики карьерщиклар арасына эләкте. Утыз ике кешедән торган бригаданың бурычы локомобиль, пресс һәм элеваторны туктаусыз эшләтү, диделәр. Торфлейннарны төрле юл белән әзерлиләр икән. Кайберәүләрнең бригадасы черемәне кырларга җәеп эшкәртә. Насослар бәреп торган су ярдәмендә биш-алты метр тирәнлектән өскә күтәрткән торф, су белән кушылып, сыек тирескә охшаганрак боламыкка әйләнә. Аннан гидромасса дип йөртелгән әлеге измә киң торбаларда торф кырларына кудырыла. Ул шунда җәелеп кибә, каналлар ярдәмендә суыннан арына. Соңыннан аның аша узган тракторлар торфны кирпечләргә кисә. Бераз кипшергән шакмакларны штабельләп тар тимер юллары буенча локомобильләрдә үзәк посёлокка ташыйлар һәм товар поездларының вагоннарына күчерәләр. Алары кыйммәтле ягулыкны электр станцияләренә, заводларга алып китә. Әле җирнең бозы да эреп бетмәгән апрельдән башлап ике-өч ай эчендә казып алынган торфны кышкача киптерәләр. Камилә белән Бики бу җәйне, торф чыгарудан туктауга, бербер шәһәрнең заводына барып эшкә урнашырбыз дип планлаштырганнар иде дә, планнары барып чыкмады. Камилә үзенең торф измәсен әзерләүгә эләкмәвенә сөенде. Авылда чагында яшел күлмәк, кара галош, ак оек киеп, идәннәрне дер селкетеп биегән кыз иде ул. Инде Молотов сазлыкларында эшләп, урман кисеп, аяклары шактый какшады, яшь булса да, төннәрен сызлаштыралар, йокы бирмиләр иде. Бикинең дә хәлләре җиңелдән түгел. Гадәттә, карьерщик эшенә ирләр чыдамый да, аларны бригадир итеп куялар, тик менә Бикиләрнең төркеме яшь егетләрдән генә тора. Аларның төп эше - үлән-агачларның, һава кермичә, карасу черемәгә әйләнгән массасында аркылыторкылы яткан, йә булмаса, көчле агым белән тартылып килгән ботакларны насоска уздырмау, югыйсә ватылачак. Бики көннәр буе, боз, су катыш торф измәсендә билдән торган килеш, агач калдыкларын алып, читкә атып тора. Өстендә һични уздырмый торган костюм булса да, тәненә кадәр салкын су узып, кичен, арып-талып, барагына кайта. Инде куллары күшегеп, үзе дә чыдамаслык туңган Бикине, корыга чыккач, кырлы стаканга салып биргән аракы да җылытмый. Шул аракыны эчкәндә, ул, рус "торфушка"лары хәмердән кире какмый торгандыр, менә авылыннан чыгып киткән татар кызлары нишли икән, дип уйлый да сугыш, шушындый вербовкалар аркасында да үз халкында эчкечелек арта барганлыгы өчен кайгыра башлый. Бики моны үзеннән дә белә:
әлегәчә авызына тамчы да капмаган, тәмәке тартуның ни икәнлеген дә белмәгән егет әкрен генә аракы базына төшеп бара. Аныңча, моннан ничек тә арынырга, инде ялынсалар да, кабат бу эшкә ялланмаска кирәк. Авылдан элек һич чыгып йөрмәгән Бикинең башында мең төрле уй. Камиләсенең, аның кебек башка кызларның, шуның кадәр көч чыгарып та, ипи белән су эчеп кенә торуы да, үскәндә атасы каршында башыннан яулыгын да салырга батырчылык итмәгән кайберәүләрнең азынып-тузынып китүе дә борчый аны. Айга күп дигәндә 700-800 сум бирелгән хезмәт хакыңны, туйганчы ашасаң, кесәңә җыя алмыйсың. Әнә шуңа сөткә пешкән боткасы да, яркалы бәрәңге янына куелган тюлькасы да бәйрәм ризыгы кебек аның. Бу "торфушка"лардан алга таба нинди сәламәт бала туар да, нинди әниләр барлыкка килер?! Посёлокта татар егетләре-кызлары да җитәрлек. Монда бер төбәктән килгән кешеләр бергәрәк йөри. Һәр төркем кичләрен аерым урында биюле-җырлы уеннар ясый. Камиләгә бу хуш килде, тора-бара ул шул уенлыкларның башлап йөрүчесе булып китте. Аларның бәйрәм иткән җире бараклар янындагы үзәндә. Кич дип, соң дип тормыйлар, ашап алуга, барысы шунда чыгалар. Барак башындагы баганалардан төшкән ут яктысы бөтен үзәнне серле генә яктырта. Гармун телләреннән чыккан татарча көйләр Камиләгә аяклары сызлаганын да оныттырган кебек. Кыз бөтерелә-бөтерелә бии дә, менә минем ниндилегемне күрәсеңме дигәндәй, Бики каршысына килеп, тагын бер әйләнә, йә үзенә пар итеп чакыргандай, ботинкаларының башы янына ук шапылдатып басып ала да, ул гына җитмәгәндәй, яңа бер дәрт белән тыпырдап куйган була. Аннан тагын вак-вак, тиз-тиз адымнарын әйләнәнең икенче башына таба ясый, бераздан утлар яктысында яшелле елкылдаган күлмәге, канат җилпеп очкан күбәләк сыман, башкалар арасына кереп югала. Камилә белән Бики, никадәр үгетләсәләр дә, киләсе елга эшкә килергә дип язылмадылар. Андыйларны октябрь башларына кадәр эшләтәләр икән. Ярар соң, түзәрбез, бер килгән килеш, акча күбрәк тупларбыз, диделәр дә калдылар. Жихареводан кайтып киткәндә, Бики белән Камилә башта туганнарының хәлен белешергә, аннан соң инде кыз юлын яхшы белгән, танышлары да булган Молотов якларына яңадан барып чыгарга килештеләр. Исәпләре шундагы сукно комбинатына эшкә урнашу иде. Торыр урын бирәсе булсалар өйләнешербез дип, вәгъдә дә куештылар. Камилә Бикине бик яратты. Утызга җитә язып та тәненә егетләр кулын тидертмәгән кыз әллә шуңа ялгышты, башкаларны азгынлыгы өчен гаепләгән Бикинеке булды да куйды. Ярый әле, ахыры юньле бетте, кайберәүләр кебек, авылына бала күтәреп кайтып китмәде, аналарыннан куркып, шушында да төпләнеп калмады. Шулай да кыз Бики үзенә өйләнмәс дип бик нык курыкты, эш аның яңадан кыз белән очрашмаска мөмкинлегендә, ике арада никах юклыгында гына да түгел иде. Егерме дүртенче елны туган булса да, күрер күзгә күпкә яшь күренгән Камилә егетне утыз алтынчы елгы дип алдады, чөнки Бикигә дә шуның чамасы иде. Егет белән өйләнешкәнче, ничек тә җаен табып, документларны үзгәртеп каласына ышана иде. Ленинград сазлыклары да суырып алып калмаган Камилә белән Бикине Пермь үзенеке итте. Инде алар туган якларында Сабантуйларда, анда да сирәк кенә күренделәр. Җитмеш алтының көзендә Камилә, һичбер хәбәр салмыйча, энесе Әкрамнарга кайтып керде. Ул, каралтыларын яңартып, гаиләсе белән атасы нигезендә яши иде. Хатынны авылга урман кисеп, торф чыгарып, тукыма тукып яшәгән елларының уникесен стажга кермәгәнлек кайтарды. Сәламәтлеген тәмам югалткан Камиләнең ары таба эшләрлеге бөтенләй калмаган, әмма, яшен ялганлавы аркасында, нибары алтмыш җидедә генә пенсияле булачак иде. Соң булса да, аны белгән кешеләр исән чакта хатасын төзәтергә уйлады.
Камилә әнисен, әтисен онытмаган авыл картларыннан кайчан туганлыгы турында таныклык бирүләрен үтенде. Справка яздырырга да пичәтләтергә дип, авыл Советына киттеләр. Секретарь кыз, моны бездә Әкрам абыйдан башка кеше яза алмас, мин дә сырлап кына ташлар идем дә, аның классында укымадым шул, диде. Камилә энесенең сабыйларны тормышта кирәк булган шул әйберләргә өйрәтүенә таң калды. Справка әзер булгач, Камилә яңадан торган җирләренә - кайчандыр Молотов, хәзер Пермь дип аталган өлкә башкаласына китеп барды. Танык кәгазенә кул куючы булмас, куркырлар дип уйлаган иде, анысы барып чыкты. Бу эшләрнең ахырын гына күзаллап бетермәгән икән. Үз яше белән пенсиягә чыгып кайткан көнне үк, Бики Камиләдән китеп барды. Үпкәләп. Һичкайчан кире кайтмаска дип. 1925 елны туып та өч сыйныф белеме дә юк бер егет иде ул кызга күз атып йөргәндә. Алай да мондый ук акылсыз булмагандыр. Аннан соң да Бики, башка ирләр кебек, "мин кем", "син кем" дип тормады, тормыш дилбегәсен, башың да, кулың да яхшырак эшли дигәндәй, хатынына тоттырды. Гел Камиләчә булды, һичбер сүзеннән чыкмады, сөеп, сөйдереп яшәде. Менә хәзер, балалары җитеп беткәч, чәчләренә чал төшкәч, бер сүзгә килмичә гомер иткән хатынына: 
- Мине үзеңә алдап өйләндергәнсең, - дип, чын күңеленнән рәнҗеде. 
- Яратмагансың икән, картаеп калуыңнан гына курыккансың, ә мин сиңа дөресен әйтсәң дә өйләнгән булыр идем. Бу эшкә инде үзләре дә гаиләле кызлары, кияүләре әниләреннән битәр таң калды. Өйдән чыгып китеп, кешеләрдә кунып йөргән Бикине Камилә чакырып кайтарды да мә, кеше көлдереп йөрмә, өеңдә тор дип, ачкычның барысын кулына китереп тоттырды: 
- Мин яшәрлек почмак ничек тә табармын. Сине менә кем карар? Кием-салымнары алдан җыелып куелган иде. Шул көнне үк ул ярты гомерен уздырган өеннән бөтенләйгә хушлашып китеп тә барды. Камиләнең Пермьдә Бикидән якын кешесе юк иде. Балалары кайсы кая таралган: олысы 
- Мәскәүдә, уртанчысы 
- Уфада, кечесе 
- Казанда. Уфаны җан атып яратмаса да, туган ягы Камилә өчен һаман да үзенеке иде. Ул башкорт туфрагындагы бер татар авылында дөньяга килде, Агыйделгә кушылган инешләрнең чуерташлар юып аккан агымнарында керләр чайкады, шул инешләрне тукландырган чишмәләрдән су эчте, болыннарда сайраган кошларның үзәк өзгеч җырларын тыңлады. Бәхетле идеме ул чагында Камилә? Хәзер менә... бәхетледер кебек... Ул дөньяны аңлап та бетермәгән бер чагында әнисен югалтты. Зират капкасын узарга базмыйча, дини йолаларны санлап, койма тышыннан гына аның каберенә карап яшь койды. Аның энесе кара күзләрен шарландырган мәче баласы белән сөйләшкәндә дә керфек төпләре яшьләнә иде. Камиләне үз авылының өстән кушканны үтәргә тырышкан кырыс, кайвакыт ятимә кызга гаделсезрәк тә җитәкчеләре аны әле анда эшкә куды, әле монда. Ул, үз гомерендә бер урыс кешесен дә күрмәгән кыз, райком оештырган вербовка вакытында ялланып, Ленинградка китте, эшләгән җирләренә үз гадәтләрен дә алып килгән халык арасында югалып калмаска тырышты. Эш-аш эзләп юлларда йөргәндә, бил бөгеп илгә хезмәт иткәндә, Бикине тапты.
Бәхетле идеме ул чагында Камилә? Хәзерге уе белән... бәхетледер кебек... чөнки яшь иде, якыннары хакына яши иде, ярата иде... аның Бикие бар иде... Камилә әнә шул кадерле санаган көннәрендә хәсрәт утларында азмы янды? Азмы яшь түкте? Ә бит хыялында һаман да ниндидер, кыяфәте дә билгесез бәхетне кушучлап тоту иде. Кайчандыр әнисе пешергән түгәрәк ипи кебек иде ул бәхет. Аннан учларыннан коелып торырлык, гаиләсен яшәтә алырлык акча кебек. Соңрак биләүсәдән алып кулыңа салган бала... Башта кечкенәдән зурая барган шикелле бәхет алдагы гомердә бик тә ваклана башлаган икән. Краныңнан бераз гына су килми торса, кушучыңа яңадан гөбердәп аккан суны шул көннең бәхете санагансың. Корылыктан соң явып узган яңгырны да, һава алмаштырган җилне дә, торбалар буйлап өеңә килгән җылыны да, яраткан кешеңнән бик сирәк ишеткән кадерле сүзләрне дә... Мең төрле сурәттә көтелсә, килсә дә, ашлы-эшле көн генә микәнни соң ул бәхет? Әллә Камиләнең чын бәхетне бер генә тапкыр да күргәне булмаганмы? Ул шуңа күрә көндәлек сөенечләрне дә, бәхет кебек күтәреп, кушучларына салганмы? Шулайдыр. Чын бәхет ул учларыңа да, кочагыңа да сыеп бетми торгандыр. Камиләнең аны әле күргәне дә юктыр. Әллә соң күрде микән? Күрмәсә, Бикидән китеп барган көнне Пермь сазлыкларына гомер буе эзләгән бәхетен төшереп җибәргәндәй булмас иде... Инде беркеме калмаган, җанына якын, үзенә сыйдырырлык бер почмагы булмаган шәһәрдә Камиләнең яшәп каласы килми иде. Әкрам апасының ярдәмнәрен онытмагандыр, сыендырыр әле дигән өметләр белән тагын үскән нигезенә - кырыс холыклы Ватанына кайтып китте. Бу инде кайчандыр серле бәхетне эзләп чыккан юл түгел иде. Еллар үтсә дә, элеккедән нәрсәдер кала. Тәү салган юлларын алмаштырса да, шул ук елгалар ага, башка җирләрдән тишеп чыкса да, чишмә суларының тәме үзгәрми, агачлары картайса да, басуга таба зурая барса да, зират һаман авылга алып кайткан кыр юлларның ахырында. Күңел дә шул ук, аяклар гына әкренрәк, адымнар гына салмаграк... Камиләнең, тимер капканы ачып кергәндә, карашы абзар янындагы зур ташларга сузылып яткан кап-кара мәчегә төште. Утыз өченче елны көн саен сыердан сөт сорап мияулаган мәче баласына охшаган. Тамагы тук, ахрысы, кунак кайтканга да исе китмичә, канәгать мыраулап, кояшта кызынып ята. Аның янында Әкрам да, аның кечкенә Зиннәте дә юк. Аларның да тамаклары туктыр, төшлектә ял итеп алырга кайтканнардыр да йокы бүсәләрдер. Камилә мәче баласы янындагы икенче бер ташка килеп утырды. Энесе Әкрам укысын, кеше булсын дип, кайларда гына эшләмәде ул. Тугызынчыны бишкә генә бетергән Әкрам, бик теләп, район үзәгенә укырга киткән иде. Анда белем дә яхшырак, чыгарылыш имтиханнарын да беркая барып бирәсе түгел, имеш. Имтиханнар башлангач, беренчесе ял артыннан булып, әнисенә булышырга дип, утыз километрлык араны җәяүләп авылга кайтты Әкрам. Ач, хәлсез. Кайтса да, кем аны ризык белән көтеп торсын?! Апасыннан килгән акча түләүләргә китеп беткән. Базда бәрәңге калмаган, булганы бакчага утыртылган. Әтисе, и балам, диде дә Әкрамның аварга торган гәүдәсен җилкәсенә терәп, караватка алып килеп яткырды. Егет иртән тора алмады һәм имтиханга бармыйча калды. Күршеләрдән бурычка алып, бераз тамагын туйдырганнан соң, районга барган иде дә, бу елда имтихан бирдермибез, төшеп калдың, диделәр, икенчесенә үзләре үк кертмәделәр.
Әкрамның башлылыгын, белемлелеген авыл мәктәбенең директоры белә иде. Заврононы дуслыгыннан файдаланып җайлап кайтты да аттестаты да юк егетне башлангычка балалар укытырга куйды. Җыелышта аптырашкан ата-аналарга, ул документларны да бик оста тутыра, гаризаны да русча шәп яза, балаларыгызга да өйрәтми калмас, диде. Бар авыл Әкрамга йомыш белән йөри башлады. Шулай бер елны Камилә беренчесенә көмәнле килеш авылга кайткан иде. Баласы вакытыннан алдарак туам дип тыпырчына башлады. Төн иде. Үзәк авыл медпунктына илтергә машинасын кайдан табасың да, тапсаң да барып җитешерсеңме? Әле акушерфельдшеры өйдәме? Әкрам тиз генә шул көннәрдә институт тәмамлаган, гинеколог таныклыгы белән мактанып йөргән сыйныфташы Миргазимга йөгерде. Ул каршы төшмәде, килде, әмма биш ел укып, хастаханәләрдә практика узып кайткан егет тәмам югалып калды. Тулгак тоткан хатынның газаплы йөзен күрүгә, перчатка кигән куллары калтырый башлады. Алай итеп карады, болай, арты белән килгән баланы һич кенә дә таптыра алмады. Камилә инде үлем белән көрәшә иде. Башка бер чарасы калмаган Әкрам үзенең кендек әнисенә 
- Әсмабикә карчыкка йөгерде. Тегесе аңа ияреп килеп тә җитте, шул арада әзерләнде, эшкә дә ябышты. Инде картайган, булдырмас дип шөбһәләнеп торганнар иде: хәлсезләнгән Камилә аһылдарга да өлгерми калды - сабыйны кулы белән борды. Ана да, авырлык белән дөньяга китерелгән кыз да исән калды. Түрдәгеләр хәбәр салгач, аш бүлмәсендә маңгаена бөрчекләнеп тир бәргән Миргазим белән утырган Әкрам классташына әйтә куйды: 
- Мин, беркем укытмаган килеш, бер дигән сабак бирәм, син, ел саен сыер бозаулаткан колхозчы баласы, дипломың була торып, хатын-кызны бәбиләтә дә алмадың. Нәрсәгә укыттылар соң сезне? Камилә шул вакыттагы гамәлләре өчен энесенә бик рәхмәтле. Бәхете кебек кителмәгән зур рәхмәт бу. Гомер буена онытылмаган игелекләр дә булыр икән... Гомер буена онытылмаслык авырлыклар да җитәрлек. Камиләнең исенә бер мәзәк төште. Матчага эленеп куелган каештан, ничә яшькә кадәр чыдыйсың, дип сораганнар. Хуҗам балаларына иман кергәнче, дип җавап биргән. Калын тиредән ясалган, кыеным белән атаананы санламаганга акыл кертәм дип уйлаган каеш та гомерлек түгел. Нечкә күңеллеме, катымы - кеше дә. Һәрберсенә еллар, эшләр, хәсрәтләр чыдаган кадәрле бирелгән. Камилә әнә ниләргә түзде, түзә-түзә сызды... яраткан ире белән аерылуга чыдамас, өзелер кебек... Тормышның төбендә Габделҗәмил Гайшәгә өйләнергә булды. Укытучыларның тормышы ярыйсы: тамагын ач итмәслек ипи, кыш катып үлмәслек утын, чыра яндыртмаслык кәрәчинен бирәләр. Чирле килеш гаилә тамагын туйдырырлык хәле юк иде. Әнисе, ачлык елны кибетчегә өйләнүдән дә яхшысы юк дип, төрмәдән кайткан чуар Мөслимәне димләп караган иде дә, ризалашмады. Нәселеңә андыйны бер генә керт, татарлыгыңнан тамчы да төс калмый.
Картлар сөйләгәнгә ышансаң, җирән чәчлеләрдә Адәм заманнарында яшәгән Лилит исемле хатыннан килгән сихер көче бар. Андыйлар, шайтан кебек, бик үрчем була - ел арты ел кулыңа бала китереп тоттыра. Янәшә авылларда яшәгән арлар шул токымның дәвамы булмый кем булсын?! Сихерчелек аларда бер гадәт, йола кебек бара. Мал суйсаң, канны кайнар чагында эчүең яхшы, дип килеп җитә күрше Артүтәй дә. Искебашта арлар тагын да бар. Әле дә ярый хәзер алар белән катышмыйлар, гаилә корырга тырышмыйлар. Кайберәүләрдәге ясмык сипкеле дә шул токым белән буташканнан инде аның. Искебашны Иван Грозный чукындырырга дип килгәндә, халкының яртысы - ар, яртысы татар булган, имеш. Аннан чукынган арлар башка җирләргә китеп төпләнгән, мөселманлыкка ябышып яткан татарлар үз урыннарында яшәп калган. Мөслимәдә татардан тамчы да юк! Билләһи! Балалары да үзе кебек: кояшта янучан ак тәнле, җитен кебек каты җирән чәчле. Дусты Сәмирхан менә җирән дип тә, Габделҗәмил карамаган кыз дип тә тормаган, кибетчене кич кайтканын сагалап торган да өенә кертеп утырткан. Аңа ерак барып йөрисе юк шул, Мөслимәнең фатирга төшкән Гөлҗәннәт әбисе 
- Сәмирханнарның күршесе. Гайшә ризалык бирер дип ышанып сүз дә катмаган иде Габделҗәмил, ялгышкан. Кыз җавапны озак көттермәде, шул ук Гөлҗәннәт карчык аркылы ике тәүлек дигәндә ирештерде: уку елы бетеп, яллары да узгач, әйберләрен төйнәп күченер. Ул да, мәктәпкә якын дип, кибетче кыз яшәгән фатирга төшкән һәм Мөслимә белән бик тә ахириләшкән иде. Кыз каршы төшәр дип уйлауга бер сәбәп - әлеге дә баягы Габделҗәмилнең дә төрмәдә утырып чыгуы. Алай дисәң, авылның һәр йортыннан сөрелгәнме, утырганмы кеше бар... сөйләсәң, сөйләрлек тарих инде... Искебашта башкалардан нык аерылып торган, мәктәпне бишкә генә тәмамлаган Габделҗәмилне, ирләрнең булдырырдае сугыш кырларында ятып калды дип, кырык бишнең җәендә зур елга буендагы Гурьевка дип аталган бер тукталышта глубинка җитәкләргә куйдылар. Үзәктән читтәге ашлык җыю пунктларын шулай дип атау ул чагында бер гадәт иде. Яңгыр өзлексез яуган бер көздә, пароход юлы өзелгәнче, тиешле норма үтәлмәде. Инде моның өчен нишләтерләр дип торганда, Казаннан тикшерү килеп төште. Ашлыкның исәбен килолап кына да түгел, граммлап алырга уйлаганнар. Әллә исәпкә алып бетерелгәне бар микән дигән шик белдерүчеләр табылган инде. Көз яңгырлы булгач, дымлырак ашлык та китергәлиләр иде. Габделҗәмилнең хатыннар, балалар җигелеп тарткан йөкләрне кире борырга йөрәге җитмәде, алып калды. Тумыштан йомшак күңелле иде, төрмә дә кырысландырмады. Арба тарткан хатыннарны түгел, көч-хәл белән кәрванда барган арык атларны да нык кызганды. Бер җае чыгар, тулмаган ашлык йә яз исәптән төшәр, йә, тикшермәсәләр, көзен тулыр дип өметләнде. Юеш ашлыкны кипкәне белән бергә саклауга салсаң, барысын бозып бетерәсеңне көт тә тор. Габделҗәмил андый ашлыкны глубинка ындырында киптертеп ала торган булды. Ашлык күгәрүне үзеннән күрерләр дип яман курыккан иде, куркырлык әйберләр башкада булган икән. Хәзерге акылы булса!.. Дымлы игенне аерым куясы да дәүләтнең ерактагы амбарларына беренче чиратта гына озатасы бит! Ни гаҗәп, ул елны амбарлардан ашлык китмәде. Ахыр чиктә өстәге җитәкчеләр бу елда уңыш зур булмаган авылларга шуны ук кире таратырга дип хәл итте. Моңа сөенәсе генә дә югыйсә. Габделҗәмилнең коты табанына төште. Курыкканы юш килде: киптергән ашлыгы кире таратырга җитмәде.
Габделҗәмил кылган яхшылыкларын аяк астына салмаслар, хәленә керерләр әле дип өметләнгән иде. Ялгышкан. Дымлырак иген китергән колхозларның рәисләре белән сөйләшеп тә карады, файдасы тимәде. Киресенчә, алар, таякның юан башы үзләренә төшкәнче дип, тиешле урыннарга хәбәр иткән булып чыкты. Һәрберсенә граммга грамм иген китте. Эченнән ут йотып йөргән көннәрнең берендә, Габделҗәмил хуҗалыгына Казаннан ревизия килеп төште. Гаеп эзләсәң табыла. Таптырырга тырышучылары күп була. Габделҗәмилдәге җитмәүчелекне амбар үлчәүләре ачык әйтте. Өйдәгесен дә төнлә яшереп төшергән иде, аның белән генә капларлык булмады. Келәтләре бушады, әнисе кеше кулына калды, әмма гаепләүдән котыла алмады. Тикшерүчеләрнең синең ашлыгың кибеп кимегәнме, башкаданмы, күпмесендер күселәр ашаганмы - эше юк, һаман да "кая куйдың" дип таптыруын белде. Юкны кайдан табасың?! Ахыр чиктә егет, сүздән барыбер файда юк дип, акланып та тормады һәм ашлыкны ашаган хуҗа кебек рәшәткә артына ябылды. Габделҗәмил төрмәгә утырганчы өйләнергә өлгермәде, хатынны, әнине, балаларның барысын берүзең ничек туйдырасы булыр дип курыкты. Кешеләрнең ачлыгын, соңгы ашлыклары тартып алынганын күреп, җаны тәмам әрнеде. Шул көнгә калмасам ярар иде дип, намаз саен теләде, әмма дә ләкин намаз укуын да, Ходадан соравын да кешеләрдән яшерде. Бу хакта әнисе Фатыймабикә генә белә иде. Габделҗәмилне төрмәдә ашханәгә пешекче итеп куйдылар. Завстоловой дип йөртелгән начальник бик кырыс бер урыс иде. Ашамасыннар дип карап кына тора, киткәндә, кесәңне тикшерә, әледән-әле тәлинкәгә салган ризыгыңны үлчәүгә куйдырта. Ризык чаннары артында торганда, зур кәстрүлләрдән көн дә сыек баланда бүлгәндә, ашыйсы килү ачлыктан үлгәндәге ашау теләгеннән дә көчлерәк, ахрысы. Габделҗәмил моңа түзмәде. Беркөнне, Николай Иванович арты белән торганда, тиз генә болгатканда чүмеченә кергән кайнар шулпаны йотты. Йотуын йотты, аннан гына тамагы туймады. Бер уңмасаң уңмыйсың икән, җитмәсә, үңәчен яндырды. Габделҗәмил авыртуга тешен кызып түзде. Николай Ивановичка ничек тә сиздермәскә кирәк иде. Калакка сыеп беткән шулпаның бәһасе шул булды: озак та узмады, егет рак хастасы белән төрмә шифаханәсенә эләкте. Сау-сәламәт килеш гаиләмнең тамагын туйдыра алмам, дип уйлаган Габделҗәмилнең чирләгәч туйдырмаячагы инде көн кебек ачык иде. Ул, бердән, матурлыгы белән күңелен тарткан, икенчедән, утыны, айлык оны, хезмәт хакы белән кызыктырган Гайшәгә өйләнгәч тә әллә ни майтара алмады, хатынына ярдәмче булмады. Үзең эшли алмагач, хөкүмәтнең учыннан сыгып чыгарылган паёгы белән генә әллә ни мантымыйсың. Ризыкның тәмлесен, туклыклысын алдан көмәнле Гайшәсенә каптырырга тырышса да, улы Азат бик зәгыйфь туды. Габделҗәмил, үз язмышына тарымасын дип, аңа сабый чагында борынга буы бәреп торган шулпа түгел, кайнар чәй дә эчермәде - үңәчен сакларга тырышты. Тормышлар бераз җиңеләя башлагач, ризыкның бар тәмлесен, татлысын башта аңа ашаттырды, киемнең яхшысын аңа сатып алдыртты. Улым минем шикелле булмасын дип тели иде, барыбер Габделҗәмилгә охшады. Әти кеше төрмәдән тәмәке тартырга өйрәнеп кайткан иде. Әтисенең яшергән җиреннән Азат малай чакта ук сирәк-мирәк кенә махралык үлән чәлдерә башлады, соңыннан сорап алып ук тартырга гадәтләнде. Габделҗәмил үлгәч, булдырган бер кыяфәттә ачыктан-ачык урам буйлап тартып йөрергә дә кыенсынмады. Авылда тәмәкечеләр әле сирәк иде, әмма ни күршеләренең әрләве, ни әнисенең орышуы аңа үтмәде.
Уртанчысы Хаҗип Гайшәнең кул арасына керергә әле кечкенә - әтисеннән бишек баласы булып кына калган иде. Ананың бөтен өмете олы улында булды. Әнә шуңа күрә бердәнбер ярдәмчем, сүз әйтеп кәефен җибәрмим дип, Азатны тәртипкә чакырудан да туктады. Алай да, укытучы баласына килешерлек эшме дип, эчтән генә сыкрый иде. Габделҗәмил, сезнең булса да үңәчегезне саклыйм дип, өйдә кайнар чәй ясауны да бетерткән иде - сакламады. Әнисе белән бергәләп тормышларын шактый гына ныгытып, колхозда урынга күтәрелгәндә, ферма мөдире итеп эшкә куелгач, Азат үпкә рагы белән китте дә барды. Табиблар Гайшәне, кулдан килгәнне эшләдек, бөтен үпкәсен тәмәке тартып бетергән, үңәченә кадәр янып менгән, дип тынычландырган булдылар. Азат үләр алдыннан чакырып әйтте: 
- Тамакны чәй генә яндырмый икән... Йөрәкне менә иртә киткән әти дә, ялгыз калган син дә яндырасыз... Азат ни артыннан үсеп килгән энесе, ни йөргән кызы Асылбану турында бер сүз әйтмәде. Әллә тора-бара Гайшәнең дөм ялгыз каласын сизенгән иде инде?! Колхозда ашлык амбарларында эшләүчегә хезмәт хакын яхшы түлиләр. Бригадир Мөдәррис 
- Габделҗәмилләрнең тумачие. Бер җәйдә төпчеге Камилне ындырга чакырып кергән. Гайшә: 
- Ярар соң. Теләсә барсын, - дип кенә ризалашкан иде, Камил шул эшкә тартылды да куйды. Озын акча нәфесне гел нәрсәгәдер алгысыта. Бала бишкә укыйм дип тә тормады, әнисенең укытучылар арасындагы дан-дәрәҗәсе белән дә исәпләшмәде - сигездән укуын ташлады да бөтенләйгә амбар хезмәтендә калды. Төпчек малайның әйткән сүзе сүз иде. Ни туганнарын тыңламады, ни әнисенең үтенечялваруларын колакка салмады. Әтисе кебек уңган да иде шул - буының ныгысын, авыр күтәрмә, артыгын бетерешмә дигәнне дә ишетмәде - ике норма эшләде. Планны арттырмаган көнне ашаганы - аш, шул айда алган хезмәт хакы күзенә акча булып күренмәде. Егетнең эш артыннан куып, тиешле норманы арттырганы беркемгә дә ошамады. Кемдер эчтән теш кайрады, кемдер моннан үзе өчен файдаланды. Камил көн генә булсын дип йөрүчеләр өчен дә, төнге сменага атлыгып тормаганнар өчен дә ярдәмче, алмаш иде. Егет ахыр чиктә, сәламәтлеге какшап, бөтенләй эшли алмас хәлгә килде. Камилнең уң аягы вакыты-вакыты белән атламый тора, чәнчи, биле бөгелми, бөгелсә тураймый торган булды. Даруын да эчте, массажын да ясатты - файдасы гына тимәде. Районга баргач, табиблар арка бүсере синдә дип кайтардылар, авыр эшкә чыкмаска куштылар. Җиңел эшен кайдан табасың да, дәүләт пенсия билгеләмәгәч, ничек эшләми яшисең?.. Җир җимерткән Камилнең йөкне элеккечә ат кебек тартмавы амбарчы Зарифның ачуын тәмам чыгарды. Бервакыт, кайсыдыр складтагы ашлыклар ким чыккач, зәһәрләнеп: 
- Әтиең ашлык урлап тотылган, инде син дә колхоз малына кул сузасыңмы? - дип җикеренде.
Камил чәйне өреп каба, кеше хакына бөтенләй керми, тәмәке-аракыны бар дип тә белми, әнисенә ипле бала иде. Гайшә аңа бер-бер чир йогар да бер-бер авырлык килер дип һич башына китермәде. Камил исә беркөнне амбардан янәшә эшләгән хатыннарга бик үпкәләп кайтып керде: 
- Әни, үзләре кайткан саен кесәләренә дә, чиләкләренә дә тутырып ташыйлар, дуңгыз абзарларына җибәрәсеннән дә өлеш алып калалар, ферма кызларының өлешенә керәләр. Мин кеше малына түгел, дәүләтнекенә дә кагылмыйм. Амбарчы, җитмәгән ашлыкны син урлагансың дип, миңа җикеренгәндә, яклап авызларын ник бер ачсыннар! Аларга төртеп тә күрсәтә ала идем бит... Гайшә дәшмәде. Ни дип юатасың?! Дөньяның әле йөзен, әле артын күрсәткәненә ияләнергә кирәк... Әни кеше ягымлы гына: 
- Әйдә, улым, юын да өстәлгә кил, аш әзер, - диде. 
- Китәм мин, авылдан китәм мин! 
- Ашагач сөйләшербез, улым. 
- Ашыйсым да, эчәсем дә, эшлисем дә килми!!! Гайшә, шаккатып, ярсып-ярсып кычкырган улына карады. 
- Авылдан китәсем килә минем!!! Үзсүзле төпчегенә ни дисен?! Булдырса, Гайшә үзе бу авылдан әллә кайларга чыгып качмас идемени?! Шундый чакта баланы тынычландырырлык сүзләре дә табылмый аптыратты. 
- Үзеңә кара, улым. Көчләп тота алмыйм. Әтиегез, минем язмыш аларга язмасын, ди иде. Чирләсәң, кайда да чирлисең, яла ягучысы да кайда да табыла инде аның. Укыган булсаң, амбарда аркаңа салып капчык ташыр идеңмени?! 
- Син соң, әни, укытучы башың белән йөк күтәрмәгәнме? Һәр җәйдә таллыктан дуңгызларга яфрак ташыйсың. Кол бит без бу колхозда, кол! 
- Шулаен шулайдыр... Укымадың дип гаеплисе дә килми югыйсә... Әтиеңнең, абыеңның укуыннан ни файда булды?! Әйтергә сүзләр тапмаганнан гына... ни дисәм дә ошатмассың кебек. Ходайдан сиңа исәнлек-саулык, бәхет теләргә генә кала. Гайшә фатиха бирсә дә, Камил китмәде, авылда калды. Башта бу яхшыга кебек иде. Хәзер менә әни кеше ни дип уйларга белми. Бәхет ишекләрең ачылмаса, башкасыныкы ачыла икән... Соңгы өмете булган Камиле дә яман чирдән китәр дип уйламаган иде... Әнисе кулында сула... Төпчегенең күз алдында төстән, аштан калуы Гайшәгә ире Габделҗәмил, уллары Азат, Хаҗип китергән хәсрәтләрне тагын да көчәйтеп җибәрде. Җитмәсә, хәл белергә килгән рәиснең сүзләре күңелендәге юшкыннарны таяк белән болгатамыни - төн буе йокыга китә алмый, таң алдыннан гына бераз йокымсырагандай итә. Йөдәп беткәч, нәрсәгә борсаланып ятам соң әле дип, беркөнне алма бакчасындагы өйгә чыкты Гайшә. Камил аңа асылма лампа белән генә ут сузган иде, кабызып тормады. Саф һавада йокы бүсүчегә карават булган йортның ишек уемына утырды. Аякларын, җайлап, баскычлар өстенә салды. "Ай да ялгыз, мин дә ялгыз", - дип җырлап йөрергә ярата иде ул кыз чагында, егетләргә баш бирмәгән булып кыланган үсмерлегендә. Габделҗәмилгә менә биреште. Искебашның иң чибәр егете иде шул. Төрмәдән кайткан, авылда каккан казыгы да юк дип тормады, сүз катуга, ризалык биреп ташлады. Фатирчы Гөлҗәннәт карчык, әллә бераз уйлыйсыңмы, дип тә караган иде, ике тәүлек чамасы көттергән булды да шуның аркылы ук таңда үз сүзен ирештерде.
Габделҗәмил көттермәде. Кичен үк, ат җигеп, кызны бирнәсе-ние белән алырга килеп тә җитте. Шулай итеп, Зөбәрҗәт апасы аңа әни булды да куйды. Каенанасы белән дә, ире белән дә бер авыз сүзгә килешми яшәделәр. Зариф теге чакта әйткән сүзләрне Камил түгел, Гайшә дә кичерә алмады. Нинди карак булсын инде аның Җәмиле, кеше өчен тырышып, башын зинданга тыккан бер мәхлук! Ындыр башлыгы булып йөргән Ыштансыз Зариф кичтән Камилнең хәлен белергә килгән. Гафу ит, ачулы берчакта әйткән сүзләр генә булды инде, әтиеңнең юкка киткәнлеген беләм, терел, ярдәмчем итеп куярмын, ди, өстәмә эш урыны бирәселәр, имеш. Бу хәлгә төшкәч булмый инде ул... улы янында сиздермәде, өмете сүрелмәсен, диде, рәхмәт инде, дип, чолангача озата чыкты. Камиле Зариф киткәч әйтә куйды: 
- Иң күп эшләгәне складта Сәгыйдә апа иде, аннан мин. Сәгыйдә апа миннән биш елга алгарак үлде, инде мин үләргә ятам. Миннән соң ындырга ашлык ашларга төшкән Зөлфирә дә больница юлын таптый башламагае... 
- Сүзеңне җил алсын, улым, булмаганны! - дип, Гайшә каршы торып караган иде дә, Камил кырт кына кисте: 
- Күп дигәндә, Зариф үзе дә ун ел яшәр. Районнан килгән белгечләр кое-чишмәләрне тикшергәч, барысын яптырдылар. Шулчакта авыл халкы ризасызланган иде. Башлыклары әйткән: 
- Искебашыгызда сиксән метр тирәнлеккәчә агуланмаган су калмаган. Юшкыны ап-ак колонкадан эчүегез дә яхшырак булыр. Нитратлар белән агуланып беткән җирләр икән бу. Телеңә татысаң җәннәт чишмәләредәй тоелган сулар турында шулай дисеннәр дә, синең еллар дәвамында агуның эчендә эшләгән, шуны сулаган Камилең турында нәрсә уйларга кала?.. Ир өстенә ике улны югалту Гайшәгә җиңел түгел иде. Камилнең озак яшәмәячәген табиблар алдан ук әйтсә дә, өмете бар иде әле... Караватта сулып яткан, инде күзләрен көч-хәл белән, анда да бик кирәктә генә ачкан төпчеге янында утырган соңгы таңында Гайшә сискәнеп китте. Улының йөзе кинәттән яктырды да күзләренә төс кунгандай булды. Бераздан, әнисенең беләкләренә тотынып, торып ук утырмасынмы?! Әллә терелүенәме, дип уйлады Гайшә, сөенечен кая куярга белмичә. Барысы Алла кулында бит! Камилнең әйткәннәре ананың күңелен тәмам сүрелдерде: 
- Танылган кешеләр үз кабер ташларына акыллы сүзләр язып калдыра. Ышанма. Халык өчен, милләт өчен яшәргә кирәк, диләр. Менә мин ил тамагы туйсын дип яшәмәдеммени? Шул тамакны дәваларлык та акча бирмәгән ил өчен... Түбәннән күтәрелдек дигән булучылар бар... Алдыйлар. Барысы да алдый. Коръән генә алдамый... Ә мин барыбер, язучылар әйткәнгә охшатып, сүз яздырырга уйлыйм. Кәгазь алып, теркәп куйсаң да мишәйт итмәс. Без түбәндә, тормышның төбендә калдык дип, таш эшләт әле, әни. Килер буыннарга гыйбрәт булсын. Рәсем дә кирәкми. Анысын гореф-гадәтләр кушмый.
Камилне җирләргә бөтен авыл ир-аты килде. Хушлашырга мәктәп балаларынача төшкән иде. Ташны үзебез эшләтербез, чардуганын үзебез куйдырырбыз, дигән иде рәис, ташка яздырырга тиешле сүзләрне әйтергә баргач, Гайшә белән килешмәде: 
- Улың андый авыр фикерне нык чирләгәч, урын хастасына әйләнгәч әйткән. Еллар узар, без үскән авыллар да, бәлки, яшәреп, матурланып китәр. Балалар, ерак тарихны өйрәник, авылдашларыбызны кадерлик дип, каберлекләргә килер дә шушы язулардан имәнеп китәр. Иң мөһиме, алар инде тормыш баскычларыннан югары күтәрелүгә өметне бөтенләй өзәр. Гайшә ни дияргә дә белмәде. Рәис хаклы да кебек иде, юк та. Аны тыңласа, улының теләге үтәлмәс, васыяте тотар шикелле тоелды. Күннәре тетелеп беткән диванга утырды да уйга калды. Башына бернинди акыллы уй килмәде. Ахырда әни кеше, улым язучылар кебек акыллы сүзләр язарга теләгән иде, нинди таш ясатсагыз да, җавабын сезнең өстегезгә калдырам, диде дә кәнсәләрдән кайтып китте. Рәис үз акчасына егет өстенә мәрмәр таш куйдырды, аңа шушындый юллар яздырган булып чыкты: Аллаһның хозурына тик Иелгән минем башым. Илендә туфрак булды дип Сөенсен кабрем ташы. Мәгънәле язу кебек иде бик. Һаман да Камилнең әйткәннәре генә Гайшәнең җанына тынгылык бирмәде. Таш куелганда, ул зират эченә үзе дә кергән иде. Инде яше дә зур булгач тыймадылар, гаепкә алмадылар. Кешеләр зираттан киткәч тә, бик озак кайта алмыйча торды ана. Якында гына догалык утыргычы бар иде. Утырды. Белгәннәрен тагын бер кат укыды. Әледән-әле улына теге дөньяда җиңеллекләр сорады, җәннәт урыннары теләде. Таш куйдыртырга акчасын хәстәрләве дә авыр бер заман, тыңламыйча булдыра алмадым, дип, аңа үзе кушканны яздырмаганы өчен, Камиленнән гафу сорарга да онытмады. Гайшә зираттан кичләтеп кенә, көтү кайткач кына кузгалды. Бик озак кайтты ул. Машина туктатыйм дип, олы юлга да күтәрелмәде. Сукмагы илдә хәлләр үзгәргәнчегәчә салынган, әмма инде тарала башлаган, капкалары каерылып төшкән, түбә калайлары кубарылган ашлама складлары яныннан уза иде. Мондый йортларда агуланган ашлыклар, шунда җыелып торганнан соң сибелгән ашламалар бөтен ил карынында бит, дип уйлады. Чүп үләннәрне ашламасыз бетерә алмыйсың кебек. Бөтен дөньяда бездәге кебек агулыйлар микән бу туфракларны? Ил буйлап кеп-кечкенә кырга җыелган ашлык амбарларыннан да зуррак ашлама складлары салынган. Җирнең ашы алар ярдәмендә дә суыртылган, шул ашламалар белән әкрен-әкрен генә кешенең көче, ирлеге, гомере сызган. Бар иде заманалар: колхоз кырыннан чүп үләне ташыганга да малыңны алып китәләр, хезмәт көнеңне кисәләр иде. Хәзер халыкны акча түләп тә чүп утатырга чыгара алмыйсың.
Алай да ашлама складларын киметергә, игенне акыллы игәргә өйрәнергә кирәктер бит инде. Адәм балаларын ашлама кертми генә туйганчы ашатырлык ысуллар юк микәнни соң? Узган ялда, районга баргач, Гайшә базарга керде дә яшелчәләр, бакча җимешләре рәтенә килде. Ялтырап яткан алмаларга карап, кибетчедән нишләп бик матурлар дип сорагач, тегесе, көлеп, анысын парафинда тотканнар, апа, дип җавап бирде, корт ияләшмәсен өчен чыгарылган гмо алма ул. Шул хәлләрне исенә төшергәч, Гайшәнең күз алдына малайларының тешләре череп беткән бала чагы килде. Күрше абыйлары, сатам дип, үз малайларына да алма ашатмый иде. Бервакыт, әти өйдә юк, төнлә безнең бакчаны басыйк әле, дип, Камиленең дусты Ибраһим өйләренә килгән. Соңыннан, алма басучыларны ачыклый башлагач, куркуыннан малай-кызларның барысын да күрсәтеп чыккан. Югыйсә гомерендә бер тапкыр туйганчы үз алмалары белән сыйлаган аны дуслары... Авызыңны черетсә дә, ашлама ашамаган алма белән. Кара, алма үстерәм дип бәрәңгесез калган, Габделбәр дә бу дөньяда юк икән бит инде. Әллә кайчан юк икән! Алмалары бик тә мул була торган иде. Базларында кышкача тора. Яңа ел пакетына алмага кытлык елны берсен бер сумга да алырга әзер иде укытучылар. Кибеттә кәнфит-перәнниге дә юк заманнар бар иде. Әллә соң Габделбәрләр дә ашлама сибеп үстерде микән бакчаларындагы уңышны? Хәер, алай дисәң, кып-кызыл, суп-сулы алмаларыннан әти кеше балаларыннан да азрак авыз иткәндер әле, акча килсен, мул яшәрбез дигәндер... Барыбер озак яшәмәде. Барыбер китте... Вакытыннан күпкә алда китте... Карале, Гайшә балачакта авылларында йөзьяшәр әллә ничә карт бар иде. Ул гасырда кешенең гомере кыска булган диләр дә диюен... Кыскартсалар, кыска... Ә менә хәзер кемнеке дә озын түгел. Яшәгәне дә чирле. Камиле яшендәгеләре дә китә тора. Миннән соң фәлән-фәлән кешеләр китәчәк, дигән иде Камил... Белеп әйтмәгән генә булсачы! Әйтер сүзем бар! Суд тәмамланды. Кәримәне ике кулыннан тотып алып кереп киттеләр. Артыннан ишекләр ябылды... Ул, ярым борылып, Галия апасына саубуллашу ишарәсе ясады. Күзендә яшь иде. Үкенү яшеме, башкасымы - каян беләсең?.. Әнисе белән хушлашмады. Сөмбел, кызым, и кызым, дип өзгәләнсә дә, аның ягына да, әтисе ягына да карамады. Галия, башкалардан алдарак чыгып, тизрәк кайтып китү өчен, Кәримә күзеннән югалуга ук, ишеккә таба атлады. Япь-яшь кызның җинаятендә гаепле булмаса да, аңа авыр иде. Әгәр мәетне, беркемгә дә әйтмичә, бакча башына күмеп куйсаң, бу эшнең мәңге ачыласы юк иде, ди Илсаф. Ничек шулай уйлый ала? Кеше үзгәрмәсә дә үзгәрмәс икән! Бу эшләрдә үз гаебе дә барлыгын аңламаган да аңламаган инде... Алайса, аның белән нәрсәгә тормышыңны бәйләргә? Бәйләмим дип әйтүе генә җиңел. Ул чагында бөтенләй ялгызы калачак бит Галия. Ялгызым калмыйм дисәң дә инде... Шулай дип тә, күпме хаталар эшләде. Юк, һич алай түгел, иргә ышанма, Иделгә таянма дип ышанудан иде ул ялгышлыклар!
Кайткач, тагын өйләнешү турында сүз башлар микән Илсаф? Минеке бул, ди. Нәрсә дип җавап бирергә? Аның белән яшәсәң дә, яшәмәсәң дә, гомерең буе үткәннәрдә казынып теңкәң корыячак. Суд тикшерүчесе дә, прокурор да җавапны статьялар буенча таба. Яраткан кешесенә, якыннарына Галия күңелендә статьялар юк шул. Берсенә генә төртер дә күрсәтер иде. Илсаф: 
- Мин сине һаман да яратам, - ди. Ышаныргамы аңа, юкмы? Ышанган хәлдә дә кире кагаргамы? 
- Бала үлгәндә өйдә булмаганыгызга алибиегыз бармы? - дип сорадылар аннан бүген. Аның өйдә булмавын кибетче дә, сатып алучылар да күрде. Алдамаганын тикшереп, алардан сорый алалар иде. Ул менә гаепле кеше сыман кызарынды, тотлыкты. Илсаф та аклана, үзен гаепсез итәр сәбәпләр эзләп маташа. Аның белән яшәп китсә, кичерә алырмы аны Галия? Әнисенең барлыгын да белмәгән кызын да, өф-өф итеп үстергәне, ятимлек ачысын күрсәтмәскә тырышканы өчен, бер җылы сүз кергән хат та яза алмаган оныгын да кичерде Галия. Хәтта, инде табар вакыты җиткәнлеген дә әйтмичә, сыеныр почмак сораган, керткәч, баласын үләргә калдырып чыгып качкан Кәримәне дә кичерде. Гомер узгач, яңадан табылган Илсафны гына кичерә алмас кебек. Статьялар белән эш иткән шикелле, гаепләнерлек вакытлар узгач - нәкъ утыз елдан соң эзләп тапкан бит ул аны. Шулай уйланып барганда, артыннан: 
- Туктале, әйтер сүзем бар! - дип кычкырдылар. Сөмбел тавышы иде бу. Илсаф, туктыйк инде дигән сыман, Галиянең җиңеннән тартты. 
- Көтеп торыйк әле, Галия. 
- Көт үзең! 
- Сөмбелнең авыр чагы. Сөмбелнең? Авыр чагы? Галиянеке җиңелме? Ул бүген, Кәримә табылмаса, рәшәткә артына утырган булыр иде. Менә кемнең хәленә керергә кирәк! Галиянең элек тә хәсрәткә төшкән чаклары бар иде. Аны кем көтеп алган? Кем киңәшен биргән? Кем бер җылы сүзен әйткән? Әгәр Сөмбел кайчандыр шул ук сүзләр белән артыннан чапмаган булса, язмышы бөтенләй башка сукмаклардан киткән булыр иде бит Галиянең. Аның кебек, Илсафныкы булмаса, башканың тәрбиясендә ир хатыны булып яшәр иде. Галия үзен култыклап алган Илсафны этеп җибәрде дә тагын да кызуланыбрак китеп барды. Тукталышка автобус килеп җиткәнне күргәч, бар көченә үк йөгерергә тотынды. Өлгерде. Арт тәрәзәсе янына барып басты. Сөмбел иреннән башка гына Илсаф янында тора. Аңа да сөйләр сүзләре бар микәнни?.. Галиягә инде бернинди сүз дә, хәтта моңарчы аның барлыгын белмәгән Илсаф та кирәкми! Иртәгә үк ул Зәлияне эзләп табачак! Кеше итәргә, бәлки, әле соң түгелдер...
Әгәр артыннан ишетелгән тавышка тукталса, җавап бирсә, барысы да яңадан кабатланыр кебек. Ә аның тормышны үзе телгәләнчә тагын бер тапкыр башлап карыйсы килә. Аны бөтенләйгә югалтмас өчен башлап карыйсы. Галия, үзен күрмәсләрен, автобусның ерагайганын белсә дә, Илсаф белән Сөмбелгә кул болгады.
* * *
- Туктале, әйтер сүзем бар! - дип, Сөмбел, кибеттән чыгып барган чагында, Галияне кулыннан тотып алды. 
- Синең турыбыздан узып барганыңны күрдем дә артыңнан йөгердем. Нәрсә дип артыннан йөгерергә?! Сөйләшкәннәрен ишетә калсалар, авыл кешесе телләренә бетчә чыкканчы чәйнәсен дипме? Тагын Галиянең йөрәген бозар өченме? 
- Бөтенләй хәлем бетте. Чабасың да инде, кызый! Сөмбел, уф-пуф килеп, корсак турысын тоткан. Ачуланышканнан бирле күргәне юк иде, йөзләре сулган, күзләре генә утырып калган. Әллә шәһәрдә урамга бөтенләй чыкмый инде?! Ул да, Галия кебек, гомер буе саклаган дуслыкларының әле кулын да сорамаган, әллә сораячак, әллә сорамаячак Илсаф аркасында бозылуына газаплана микән? 
- Галия, син миңа һаман да ачу саклыйсыңмы? Нәрсәсен саклыйсың аның? Ул болай да Галия йөрәгенең иң тирән бер җирендә утыра. Бергә авылдан чыгып киткәннәр иде бит алар. Кинәт дуслыклары бозылуның сәбәбен кем генә ничек кенә сөйләмәде. Галия игътибар итмәгән булып кыланды. 
- Нигә сез бергә түгел, - дип сорасалар: 
- Болай гына. Ул - шәһәрдә, мин авылда бит хәзер, - дип җавап бирә иде. Тирәндә утыра дисә дә, икесе турында саксыз әйтелгән, кешедән килеп ирешкән теләсә кайсы сүз шул үпкә-ачуны тагын кузгатып җибәрә, өскә чыгара. 
- Ашыкма инде, артыңнан җитешерлек хәлем юк. Чынында авырый мәллә бу Сөмбел? Резин итегеннән чыгып торган балтырлары да юкарып, челдембиләнеп калган. Өстенә үзенә килешмәгән киң фасонлы пальто кигән. Галиянең апасы шуның бер сыңарын авырлы чагында кигән иде, аннан соң үрдертергә чыгарган бәрәңге өстенә яптылар. 
- Вакыт узгач, бер-беребезне аңларбыз шикелле иде... Ә син мине тыңларга да теләмисең икән... Нәрсәгә дип ияреп кайта бу Сөмбел? Булган дуслык кабат ялганмаслык өзелгәч... Авырый икән, анысы кызганыч. Ул аңа хасталык та, яманлык та теләми. 
- Утыргычыгызда гына сөйләшеп торыйк әле, Галия. Өегезгә үк ияреп керә алмыйм бит инде. Әллә сөйләшергәме? Бик кирәк булмаса, шулкадәр ялынмас, борылып та карамаган Галия артыннан һаман да йөгермәс. Инде үз турларына да төшеп җиттеләр. Өйләренә керергә дә китәргәме, әллә юкмы? Капка келәсенә үрелгән иде... кире уйлады. Алай да тиз генә сөйләшеп китәргә ашыкмады. Сумкасын тоткычка элде. Аннан куырылып яткан көзге яфракларны сыпырып төшерде дә, тузанын өреп киметкәч, капка төбендәге эскәмиягә утырды.
Каршысында өметсез бер кыяфәттә басып торган Сөмбелгә карады. Чырае ап-ак. Авырый ул, авырый! Күзе чокырлар эченә төшеп киткән... 
- Утыр! 
- Сөмбелгә урын калдырып, Галия кырыйгарак күченде. 
- Йә, нәрсә?! Сүзем бар дип, артыннан йөгергән кыз кинәт телсез калды. Пальто кесәсеннән чыгарып, перчаткасын әвәләргә, итек очлары белән шул тирәдә яткан бер ташны тәгәрәткәләргә тотынды. 
- Сүзең бар дисең бит! 
- Сүз дип... Үтенеч дисәң, дөресрәк булыр... Сөйгән егетен тартып алып, битенә төкергән ахириенә аннан нинди киңәш кирәк? Үзе бит Галиядән дә акыллырак булып чыкты: кыз ялга кайтып киткән көнне, бүлмәләренә Илсафны чакырган. Хи-хи, Ил сафы дигәндер инде... Авылдан гадәттәге вакытыннан алда килеп, өсләренә кермәгән булса, бу эшнең мәңге беленәсе юк иде. Әле шунда да Илсафы акланып маташкан була. Синең кызлыгыңны саклап, ун ел йөри алмыйм ич инде. Украң котырса саклама, кызыңның кулын сора! Югыйсә завод общагасында башкалар кебек картаеп калачак. Галия икенче атнада ук, расчёт алып, авылына кайтып китте. Илсаф, гафу үтенергә теләпме, башка бер сүз тапкан булыпмы, Сәрдәнәгә килгән иде дә, чыкмады, сөйләшмәде. Галия туган көненә бүләк иткән сәгатьне баскыч төпләрендә калдырып киткән... Яңа ел бәйрәмендә, кулларың җылыда йөрсен дип, тире перчаткалар биргән иде, аларын капка төбендәге шушы утыргычка ташлаган. Галия аларны да, үзенә Илсаф биргән бүләкләрне дә ал бакчага алмагач утыртканда төбенә ташлаган тимерләр, ташлар арасына илтеп салды. Чокырга алынган туфрагы кире салынгач, таптый-таптый күмде. Сөюне күмү белән бер иде бу... Перчаткалар да, сәгатьбалдаклар да, тимер кысалы күзлек тә тишелеп, үсеп чыкмас чыгуын. Алай да өйдә күз көеге булып ятмасыннар әле! Сатучы бик баллы сорт дип мактаган иде, Галия күзләреннән агач төбенә тамган яшьләр алмаларга бераз ачырак тәм бирмәсләрме?.. Кайчан да бер бу алмагачларны икенчесенә алмаштырганда алардан нәрсә калыр микән? Илсаф белән булган хәлләрдән соң, ир затына борылып та карамыйм дип антлар эчте Галия. Олыгая төшкәч, детдом баласын булса да алыр, ялгызы калмас әле. Шулай дип уйламаса, ул авылга да кайтып китми иде. 
- Нигә миңа карамаска тырышасың, Галия? 
- Хыянәтне кичереп булмаганга... Авылга кайткач, кияүгә чыгу юк инде ул. Күзең төшәрдәйләр барысы шәһәргә китеп бара. Янында балаң булса, ир-атның кирәге дә юк аның! Ятим бала үстерсәң, савапның олысын алырсың, җаныңа шуннан тынычлык килер. Картаймыш көненә ярдәмчең булыр. 
- Нәрсә турында уйлыйсың син һаман? 
- Сүзеңне һаман да башламавың турында.
- Мин... ни... ничек дип әйтим... Теге вакытта сөйләшергә кирәк иде бу сүзләрне. Әллә Илсафны мин чакырды дип уйладың инде? Сине сорап ишек шакыды бит ул. Чәй эчкән чак иде. Ничек өстәлгә дәшмисең? 
- Өстәлгә дәшү белән караватка яткыру бер түгел! 
- Кем яткырган аны?! Син, кайтып керүең белән, Илсаф кулыннан коткардың гына бит мине. Күпме чакырып, беркем кермәгәч-ишетмәгәч, кычкырыр хәлем дә калмаган иде инде. 
- Мине күргәч, ишеккә килгәч, нигә бер тавыш та бирмәдең, алайса? 
- Ул чагында күзеңә күренүдән оят булып китте. Йозакка ачкыч кергәч кенә кычкырсам, үзең дә аны бер кылануга гына санамас идеңме соң? 
- Санар идем. 
- Шул-шул. 
- Аңлашырга кирәк булган. 
- Мин, егетеңнең мәсхәрәләвеннән елап, эшкә дә бармый калган бер көндәме? Син шунда ук әйберләреңне җыярга тотынгандамы? Әллә, авылга китәргә дип, заводка чыгып йөгергәнеңдәме? Алай да, аңлашыйк әле, дидем мин, Галия! 
- Ә нигә милициягә хәбәр итмәдең? 
- Илсаф синең егетең иде бит, Галия. Яраткан кешеңне утыртып куйсалар, син кайсыбызга катырак үпкәләр идең соң? Сөмбел дөрес сөйли. Кем белә, ул чагында кешенең тормышын бозды дип, барыбер ахириен кичермәгән булыр иде ул. Төрмәдән кем юньлегә әйләнеп чыга? Кызлар көчләгәннәр бигрәк тә... Ялганлый калса, Илсафка ышаныр идеме, дөресен сөйләгән Сөмбелгәме - анысы да билгесез бит әле. 
- Егетем булса да, син үзең турында да уйларга тиеш. 
- Ул чагында, үзе мине теләде дип, барыбер котылып калган булыр иде Илсаф. Заводта да сүз китәр иде. Ә мин... болай... бәлки, ачуланышырсыз да аңлашырсыз әле, дип уйладым. Икенче көнне үк бүлмәдән үзем чыгып китәсе идем мин, ә син шунда ук әйбер җыярга тотындың. Анысы шулай. Авылга акланырга, кызгандырырга дип килгән дә бит инде Илсаф. Юньле булса, икенче килүендә Галиянең бүләген баскычка ташлап китәр идемени? Хат язып салса да була... Вакыт узгач, тынычлангач, күңел йомшагач, тагын килсә дә. Галия чәчен йолкып ябышмагач, Сөмбел судка бирмәгәч, эш тыныч кына узып китте дип, эченнән алардан көлеп тә йөргәндер әле. Аны яратса, боларның берсен дә эшләмәс иде бит Илсаф! Сөмбелне яратса да... 
- Илсаф бүлмәгә башка килмәде, күргәндә сәламен дә бирмәде, гафу да үтенмәде. Яраткан кеше эчкән баштан да хыянәт итми, Галия. Юньле егет кызлар көчләп йөри мәллә? Чыннан да, Илсафның бу адымын аңларлык та, аңлатырлык та түгел. Кеше көнләштерерлек пар кебек иде бит алар. Галиянең тотса биленнән тоткандыр, күкрәк турысына да кагылганы юк. Мин саф кызларга гына өйләнәм, исемем Илсаф түгел, Иң саф минем, дип сөйләнгән була иде тагын.
- Боларны аңлатып тормасаң да була. Шуның өчен генә килдеңме? 
- Юк... Алайса, чынын әйтим. Илсафтан авырым бар... Галиянең күз аллары караңгыланып китте. Тыны кысылды. Йөрәге дөпелдәп тибәргә тотынды. Бар сабырлыгын җыеп, Сөмбелнең күзенә карады. 
- Илсафтан авырым бар, - дип кабатлады ул тагын. 
- Тик мин аның турыда кешегә әйтергә куркам. 
- Менә миңа әйтәсең бит. 
- Син аңларсың дип ышанам. 
- Тапкансың кешесен! 
- Нишләтермен мин аны, Галия?! Тапкач, әниләр янына ничек кайтып керермен? Кеше күзенә ничек күренермен? Яраткан кешемнеке булса икән! Әллә соң аборт кына ясатыйммы? Врач, беренче көмәнне төшермибез, баласыз калсагыз, безгә рәнҗисез, дип әйтә. Баласыз калудан да куркам. 
- Ничә ай? - дип сорады тынычланыбрак калган Галия. 
- Икедән артыграк... Әле аборт ясатырга соң түгел... Нинди аборт? Галия менә детдом баласын алып үстерергә дә риза. Бу бит Илсафныкы! Ул яраткан Илсафныкы! Бер белмәгән кешенекен үстергәнче, аныкын гына алса, ни булыр? 
- Син аны башта тап әле... 
- Тапкач, соң була бит инде ул. Хәзер уйларга кирәк, Галия! 
- Тап. Авылда күренеп йөрмә. Берәр ераграк шәһәргә кит. Сәбәбен яхшылап уйла. Эш ошамый, диген. Тегендә фатир бирәләр, дип алда. 
- Ә аннан? 
- Аннан соң... Шифаханәдә калдырырсың да алучысы бар дип әйтерсең. Үзем ничек тә үстерермен әле. Минем кияүгә чыгасым килми. Ялгыз яшәмәскә әйбәт булыр. Әти-әниләр дә көчендә чагында... Сөмбел эшнең болай җиңел хәл ителәсен көтмәгән иде. Галияне кочаклап ук алды: 
- Рәхмәт, Галия! Моны мәңге онытмам! Ничек тә булышырга тырышырмын. Сөмбел онытты. Галиянең бу "ахмак" адымын әти-әниләре дә, авылдашлары да аңламады. Картаеп кияүгә чыкмаса, бала тапмасы билгеле бер хатын булса, бу бала ниндидер якын кешесеннән калса... аңлар идек әле дип тә карадылар, Галия үзенекендә торды. Ул бишектә яткан кызчык иң якын ике кешемнеке дип әйтә алмый иде шул. Кыз бала әтисенә охшаса да охшар икән, Зәлия тач Илсаф иде. Кап-кара күзләре дә, чокырлы бит алмалары да, калынча иреннәре дә... Тик менә холкы гына әтисенекенә охшамасын инде, дигән иде Галия, анысы да охшаган булып чыкты. Уналты яшь дигәндә, үзеннән калган иске бишеккә бер кечкенәне алып кайтып салды да каядыр китеп югалды. Зәлиянең хәлен белергә барганында, ниндидер бер яшь кыз яңа тапкан баласын хастаханәдә калдырып чыккан икән дип сөйләүләрен ишеткәч, баш табиб белән сөйләшеп, анысын да Зәлия баласы дип яздырды. Игезәкләр булып үсәрләр, дип уйлады. Ярый әле, бала тапкан яшь хатын беркайда да хисапта тормаган, янында документ-мазары да булмаган. Әллә күп бүләкләр алганга, әллә эшнең болай җиңел хәл ителүенә хастаханәдәгеләр үзләре дә сөенде генә.
"Игезәкләр", бер-берсеннән көнләшеп, Галиянең теңкәсен корытты. Әти-әнисе вафатыннан соң аңа - булышучы, кызларга гыйбрәт-тәрбия бирешүче калмады. Чит хатынныкы тагын да яманрак, усалрак булып, Зәлиянекен көн дә үрти торгач, Сәрбиназының да холкы үзгәрде: көнчелгә, еламсыракка, эчлегә әйләнде. Кеше баласы барыбер кеше баласы булып кала. Гөлназны орышу чынлыкта да Галиягә бик авыр иде. Үз оныгына бармагын да янады, артына да төшергәләде, ә менә Гөлназга бер сүз дә әйтә алмады. Ахыр чиктә узынуы шулчаклыга җитте, инде әйбәтне дә, начарны да колагына да элми башлады. Шулай бервакыт ераграк туганнары бик матур ташкурчак алып килгән иде. Кыйммәтле булгангамы, кызларның уенчык бүлешә алмауларын башына да китермәгәнлектәнме, берне генә алгандыр инде. Галия бу тарткалашлар, бу авырлыклар турында кешегә сөйләмәскә, якыннарыннан да яшерергә тырыша иде шул. Кызлар курчак өчен кунак янында ук сүзгә килә башлагач, Галия: 
- Тынычлангач уйнарсыз. Бертуганнар бит сез, бер-берегезгә юл да куймыйсыз, бергәләп уйный да белмисез, - диде дә бүләкне тартып алып, тумба өстенә куйды. 
- Кунак абыегыздан оялыр идегез бераз! Кызлар залдан чыгып китәрләр, тарткалашудан туктарлар дип уйлаган иде Галия. Тегеләре аның саен кыздылар гына, теләсә нинди сүзләр белән үртәшә үк башладылар. 
- Тукмак борын! Кәкре тәпи! - диде ахырда инде аннан начаррак сүзләрне таба алмый башлаган Гөлназ. 
- Башыңа китереп сугармын әле. Йодрыкларын төйнәп, Гөлназга килә генә башлаган иде, Фатих абыйлары кызның кулыннан тотты: 
- Чү, үскәнем, чү! 
- Барыбер башына сугам мин аның! Сез киткәч, сугам! - диде кыз. 
- Чү, үскәнем, дим ич. Кыз кеше бит син! Сугыш чукмары түгел! Галиягә оят иде. Ни әйтергә белмәде. Стенага сөялеп, балаларына карады: 
- Үтерәсез мине... Кеше килгән дип тә тормыйсыз. Әле генә тынып калган, Гөлназ нәрсә эшләр микән дип көткән Сәрбиназ бөтен үпкәсен әнисенә ташлады: 
- Син аны гына яратасың, син аңа бернәрсә дә әйтмисең! Әнә кунак абый да әйтә. Сугыш чукмары түгел син, ди. 
- Мин сугышырга кушаммыни, кызым? Әйтә-әйтә, сүзләрем дә беткән инде минем. 
- Син аны яратасың, теге көнне чынаякны ваткач та, бернәрсә әйтмәдең. Икеле алып кайткач та орышмадың. Мин булсам, орышкан булыр идең әле-е-е-е, 
- Сәрбиназ үрсәләнеп еларга ук тотынды.
Галия нишләргә дә белми аптыраган иде. Үз итеп, йомшак кына: 
- Икегезне дә яратам, кызым. Икегезнең дә тәртипле булып үсүен телим, - диде. 
- Бергәләп уйнагыз инде, Гөлназ! Бир инде шул курчакны Сәрбиназга да. Бертуганың бит ул синең. 
- Мин Тукмак борын белән уйнамыйм! Сез киткәч, барыбер башына сугам мин аның! Инде Галия Сәрбиназга ялварып карады: 
- Сәрбиназ, әллә бу курчак аныкы гына булсынмы? Сиңа, хәзер сүземне тыңласаң, икенчесен, тагын да матуррагын алырбыз. 
- Миңа икенче курчак кирәкми! Миңа монысы кирәк! Икенчесен Гөлназга алыгыз. 
- Алайса, берегезгә дә булмас, кунак абыегыз үзе белән алып китәр! 
- Китмәсен, китмәсен! Мин ул курчак белән Сәрбиназның башына сугам! Галия, бу тарткалаштан туеп, курчакны икенче бүлмәгә чыгарып куймакчы булып, тумбага таба бара башлаган иде, шуның янында торган Сәрбиназ, курчакны тиз генә алып, бар көченә Гөлназга таба ыргытты: 
- Мә, сиңа булсын! Гөлназны сугышмасын дип кулыннан эләктергән Фатих чак кына тотып калды: курчак чигәсенә тиеп, гөрләп кан ага башлаган, һәм ул аңын югалткан кебек иде. 
- Кызым! Галия атылып килде дә Фатих кулындагы Гөлназга карады. Күзләре шар ачык. Күргәне, нәрсә дә булса тойганы сизелми. Пульсын тотып карады. Йөрәген тыңлады. Үлгән! Гөлназ! Үлгән!!! И Ходаның бирмеше, Гөлназы, сабые үлгән! Орышышса орышышсын, тыңламаса тыңламасын, исән генә булсын кебек иде бу минутта Галиягә Гөлназ. Әби кеше, илереп елап, Гөлназ өстенә ятты, кан аккан чигәсен кулы белән тотты да күзләреннән, битеннән үбәргә тотынды. 
- Галия, кит! Нишләвең бу, Галия?! Бар, ю кулларыңны тизрәк! Милиция чакыртырга кирәк! Сәрбиназыңны эзләп тап! Каядыр чыгып йөгерде. Инде анысы харап булмасын! 
- Кызым! Үзе дә шок хәленнән көчкә айныган Фатих Гөлназны диванга илтеп салды. Туктабрак торган кебек булган Галия тагын үкереп еларга кереште. 
- Үз туганыңның башларына җиттең бит, Сәрбина-а-з! Ичмасам, килеп, башларыннан тотып утырыр идең. Акылың булса, кадерле кешеңне югалтканыңны аңлар иде-ең... 
- Тынычлан инде, Галия! - диде Фатих. 
- Сәрбиназны орышудан файда юк. Ул өйдән чыгып качты, дим бит. Инде анысы исән-сау булсын дип телә. Әйдә, тиз генә больницага, милициягә шалтыратыйк. Кызның сулыш алмаганы ачык. 
- Сулыш алмаганы, ди... Үлгәне диген, Фатих! Гөлназ юк! Кап-кара күзле, шаян булса да акыллы, тапкыр Гөлназ юк! Сәрбиназга иптәш булыр дип үстергән Гөлназ юк!
Милиция дә, Гөлназны алып, табиблар да киткәч, Галия янында калган Фатих: 
- Ярый әле, бу хәлләрнең шаһиты булып мин бар, югыйсә, Галия, төрмә ишекләре сиңа ачык иде, - дип куйды. 
- Ә Сәрбиназга?! 
- Сәрбиназга ни булсын? Ул сабый әле. Баласын кешечә үстермәгән дип, үзеңне учётка бастырмагайлары... Чыннан да, сабый бала Сәрбиназны нишләтсеннәр? Ул әнисе янында калды. Галиягә дә, Алла рәхмәте белән, берни булмады. Сәрбиназ шушы көннән йомылды. Башка беркем белән уйнамый торганга әйләнде. Бөтен уенчыкларын ишегалдындагы коега илтеп салган иде. Бу гыйбрәтле хәлнең бер уңай ягы булды: ул, кеше белән сөйләшмәс, аралашмас өчен, укуга бирелде. Сигезенчене бетергәч, Галия белән дә киңәшеп тормыйча, педучилищега кереп кайткан. Билгеләре гел бишле генә иде, имтихан да алып тормаганнар. Киткәндә, алай да хушлашты: 
- Әби, мин авылда кала алмыйм. Гөлназ һаман күңелдә тора. Син мине гафу ит инде. Кайтып йөрмәсәм үпкәләмә. Минем өчен дә кайгырма: пенсиям җитәр. Сәрбиназ кызының кызы булса да, Галиягә бу вакытта нәкъ илледән узган иде. Алай да илле дип әйтүе генә җиңел. Үзе кияүгә чыгып бала табуны инде уйлыйсы да юк. Болар артта калган. Картаймыш көнендә карар кешегә өмете дә киселде. Ул шунда гына, детдомнан бала алсаң, ирләрнең кирәге бармыни аның, дигән яшьлек сүзләрен исенә төшерде. Детдомнан бала алсаң, үзеңнең дә беркемгә кирәгең калмый икән... Болай гына әйткән кебек буласың да, сүзең гел рас килеп тора... Юк, алай дип гөнаһлы уйларга ярамый иде. Бар бит, кеше балаларын үстереп тә, игелек күргән кешеләр. Ахыр чиктә баланы игелек өчен генә үстерәсеңмени? Кеше итәр өчен, бәхетле итәр өчен тәрбиялисең. Әгәр шуны да булдыра алмасаң нишләргә?! Шулай уйланып торганда, чолан ишеген шакыдылар. Тәрәзәдән караса: Сөмбел кызы Кәримә. Кәефсез күренә. Нәрсә дип аңа килгән инде ул? Сөмбел китеп барган шәһәрендә еллар узгач кына бик яхшы бер кешегә кияүгә чыккан һәм шушы кызны тапкан иде. Алар авылга сирәк кайткаласалар да, Галиянең Кәримәне күргәне бар. Матур гына, акыллы гына кыз үстерә дип, аның өчен эченнән сөенеп тә йөри иде әле. Тик менә татарча сөйләшмәве генә... Аннан, хәзер кайсы шәһәр кешесенең баласы татарча юньләп сөйләшә, бөтенләй еракта, читтә яшәгән Сөмбелнеке сөйләшмәс тә сөйләшмәс инде, дип уйлады. Галия, Кәримә тәрәзә аша чакыруга гына кермәс дип, болдырга чыкты. Тиктомалдан килмәгәндер. Бер-бер йомышы бардыр... Керделәр. Теләсә әйтер. Нәрсә дип сорарга. Кәримә бик матур кыз иде. Әнисе Сөмбелгә охшаган икән, дип уйлап куйды Галия. Киемнәрен салырга, өстәл янына килергә кушты да табын хәстәрли башлады. Чәй артында сөйләшеп утырсаң, үзе бер рәхәт. Берни сорамам дип, алдан ук уйлап та куйган иде, Галия сүзне барыбер үзе башлады. Әтисенең-әнисенең хәлләрен сораштырды, үзе турында да белеште. Кәримә бу якларга кайткан да кулинария училищесына укырга кергән, исәбе яңадан кире китмәү икән. Инде сорашыр нәрсәләр беткән кебек булгач, кыз, кыенсынып кына, үзенекен сөйләргә кереште. Аның беренче җөмләсе үк Галияне тетрәндереп җибәрде:
- Апа, сез дә минем хәлдә булгансыз, хәлемне аңларсыз дип уйлыйм, минем бит авырым бар, әтисенең өйләнәсе килми. Ничек? Галия? Аның хәлендә? Бөтен авылга детдом баласын алып кайтканлыгын сөйләгән иде бит? Кем аны көмәнле күргән дә кем белән даны киткән?! Инде шул баланың әнисе булган Сөмбел кызы, башка гайбәтчеләр кебек, ни дип утыра? Куып кына чыгарырга! Юк, Галия моны булдыра алмый иде. 
- Минем кем хәлендә булганны белергә бик яшьсең әле, сеңлем. Ә менә синең хәлеңдә булырга һичкемгә дә язмасын. Мин ирсез табылган балаларны үстереп карадым инде... 
- Гафу ит, Галия апа. Алай да булыш инде. Аборт ясатыр вакытым узган. Тулай торакта белделәр... Белделәр дә куып та чыгардылар... Кайдадыр торып торырга кирәк миңа. 
- Әтиеңнәрдә тор. 
- Кайтсам да, мине барыбер өйгә кертмиләр... Галия апа, сездә генә калыйм инде?! Нәрсә дип әйтәсең?.. Галиянең үз кызы да кайдадыр, кемнәрдәдер, кем беләндер йөри. Аның турында яман сүзләр килеп ишетелмәсә дә, ана йөрәге өзгәләнмимени?! Ашарына, кунарына бармы дип кайгырасың. Гөлназны күмгән чагында, әллә ишетеп, әллә очраклы бер кайтып килгәнендә, күршеләрнең телефонын язып алдым, шалтыраткалармын, дигән иде. Шалтыратмады. Исәнме-юкмы икәнлеген дә белми Галия. Бер шалтыратып алса да ярый югыйсә. Ичмасам, хет күршеләренә... Тынычландырып, барысы да яхшы диюеннән үзенә ни зыян?.. Галия хәзер ризалашмаса, бу бала кая барыр? Укымагач, эшләмәгәч, акчасы да юк бит инде аның. Әллә соң, яшә, дип кенә әйтергәме? 
- Сеңлем, авылда туганнарыгыз бар бит. 
- Аларга күренәсем килми. Шуңа күрә попуткада гына кайттым да. Мине калдырсагыз, аларга әйтми торыгыз инде, Галия апа. Шунда ук әниләргә хәбәр итәчәкләр. Мин өйдән чыкмый гына яшәргә дә риза. 
- Белмим инде. 
- Бераз гына торып торыйм инде, Галия апа? Бала табар вакыт җиткәнче генә! 
- Уф, ни дип әйтергә дә белмим. Әниеңнәргә генә хәбәр итик, сеңлем. Аңлар ул хәлеңне, аңлар! 
- Аңлатырсың әнигә! Әтидән башканы белмәгән бер кеше бит ул. Егетләр белән дә йөрмәгән, картаеп кына кияүгә чыккан кеше. Никахсыз бала тапканыңны белсәме! Үтерәчәк! Тереләй тотып ашаячак. Галия телен тешләде. Сөмбел турында кызы әнә ни сөйли, Галия турында әнә ничек уйлый. Ник гаделсез соң бу дөнья?! Аның кешеләргә игелек эшләп кылганнары, яманлык булып, гел үзенә әйләнеп кайта. Нигә генә аның ишеген шакыды соң бу Кәримәсе дә?! Каршы килә алмасын белгәнгә бит ул. Галия кызның ялынуына түзмәде: 
- Кал, сеңлем, торып тор, аннан карарбыз, - диде. 
- Әниең хакына да инде... Ояты аңа да буласы бит. Табар алдыннан, ничек тә җаен табып, хастаханәгә озатырмын әле. Аннан тагын бер уйлашырбыз.
- Рәхмәт... 
- Баланы калдырып чыгасы булмассың! 
- Ярар... 
- Чит әти-әни белән үскән бала барыбер ятим инде ул. Ятим икәнлеген ишетеп белмәсә дә, сиңа гел үпкәли, үзенчә яшәргә тырыша. Орыша да алмыйсың, кызганасың, кызганакызгана бозып та бетерәсең. Аннан барыбер кеше чыкмый. Мин ялгыша да торганмындыр. Үземнән гыйбрәт итеп әйтәм. Галия кызны калдырды да, ул булгач, тәмлерәк әйберләр алыйм әле дип, кибеткә чыгып китте. Атна буе урамда күренгәне юк иде. Кибет тулы кеше, анысына сәлам биреп, монысының хәлен сорап, тегесен-монысын сөйләшеп, вакыт шактый узылган. Кайтса, ишек ачык, кыздан җилләр искән. Диван өстендә, кара канга батып, бала ята. Йөгереп янына килде. Кәримә баласын тапкан да кендек бавын бәйләмичә калдырып чыгып качкан. Әллә үлсен дә димәгәндер. Кайдан белсен ул нишлисен?! Еламаска. Сабыр булырга. Кәримә ерак китеп өлгермәгәндер. Тиз генә милиция чакыртырга кирәк. Баланың өстенә ак җәймә япты да күршеләргә керде. Вафасыз Мин әле беренче сыйныфка тәүге тапкыр баргач ук, исән-сау үсеп җитсәм, аңарчы Гүзәлия апага өйләнүче табылмаса, үземә генә соратып алырмын дип, башыма уй беркеткән идем. Шартлар куеп тормыйча гына өйләнәсе булган икән... Укытучымның, әбием әйтмешли, килмәгән җире бар микән?! Толымнары озын, матур итеп үрелгән, керфекләре бөдрәләнеп үк киткән, йөзендә гел серле дә, оялчанрак та елмаю... Иреннәрен инде әйткән дә юк, мине кайсыгыз үбә дип сорап торгандай. Кызларга мин бәләкәй чагыннан ук бик хирыс идем. Бакчага йөргәндә, иң элек күрше кызын уйлап баш катты, соңрак, югары очның Зәлиясен күргәч, аңа гашыйк булдым, ә менә мәктәпкә баргач, аларның икесе дә онытылды. Монда Гүзәлия апа бар иде. Монда ул мине көн саен кочаклап каршы ала иде! Әти-әнием булмагангамы, Гүзәлия апа мине башкаларга караганда аерыбрак куя шикелле, вакыт тапканда, матур сүзен кызганмый, язуым төз, тигез чыкканда, мактап, башымнан сыпырып уза. Гүзәлия апа, шәһәргә барса да, бәйрәм көн булса да, миңа бер-бер бүләк алып кайтмыйча, бирмичә калмый. Дөрес, ул аны башкаларга күрсәтми генә эшли: без тәнәфестә уйнаганда, сумкама гына сала да куя. Шулай булгач, ярата бит инде Гүзәлия апа, мине бик тә ярата! Үсеп җитеп, институт та бетерсәм, миңа кияүгә чыкмый, кемгә чыксын ул?! Әби-бабам мәктәпкә килгәч, озаклап, рәхәтләнеп сөйләшеп тора, минем турында аларга ник бер начар сүз әйтсен?! Гүзәлия апаның килен булып төшүенә өйдәгеләр бер дә каршы килмәс. Бу елда әбием йорт каршысындагы түтәлләргә георгин, гладиолус кебек гөлләр утырткан иде, көзгә бик тә матур булып өлгерделәр, берсеннән-берсе ачыграк һәм төрле төсләрдәге чәчәкләрен дә аттылар. Сентябрьдә укырга барганда, әбием шул гөлләрдән бик матур гөләндәм ясап бирде, бу ел Гүзәлия апаңда соңгы елны укыйсың, тыңлый күр үзен, ярат, диде. Ә мин укытучымны болай да яратам!
Әнә шул безнең үзара яратышуыбызны бабайның бер җыры юкка чыгарды да куйды. Шулай бервакыт Гүзәлия апабыз, тәрбия дәресендә сөйләр өчен, әби-бабаларыгызның бала чагында ишеткән тапкыр сүзләрен, җырларын сорашыгыз, өйрәнеп, ятлап килегез әле, дигән иде. Минем бабам унбер ел мәдрәсәдә укыган, шәкерт булып йөргән, белмәгән нәрсәсе юк, җырларга да ярата. Әбиемнең эше башыннан ашкан, сораудан файда да чыкмас дип, бабамны гына борчырга ниятләдем. Бабай бер-бер артлы тегене-моны әйтә дә тора гына, әмма мин барысын да беләм булып чыкты. Түзмәдем, тыңлап туйгач: 
- Боларны күрше тавыклары да ишетеп арыган, ичмасам, җырла гына инде син, бабай! - дидем. 
- Җырны көн дә җырлап торам бит, берсен дә отмадыңмыни соң? - ди бабам. 
- Алай да бер дә җырламаганы бар шикелле, аны инде күршенеке түгел, әле үз тавыкларыбыз, хәтта әбиең дә ишетмәгән. Ул җырны Сарабикә түтәең яшь чагында үземә карамагач, башка бер егетне яраткач, үчлекләнеп чыгарган идем, шәкерттәшләрем дәфтәремнән укыган да кеше арасына тараткан. Шулай итеп, бар халыкныкы булды да китте әлеге җыр. Сыйныф дәресе 8 Март көнне буласы, һәм дәрестә кызларга да, укытучыбызга да кибет чәчәкләре бүләк итәсе идек. Малайлар бүләкләрне - кызларга, ә мин Гүзәлия апага тапшырырга тиеш булып чыктым. Килештем. Килешми ни, укытучымны сөендерү, аның янына килү миңа үзе бер бәхет иде! Гүзәлия апамның якын итеп караган зәңгәр күзләрен, уймак иреннәрен күрсәм, кайвакыт тыннарым буыла, суырып үбәсем килә башлый. Үбү дигәннән, әлеге дә баягы бәйрәм иртәсендә, гөләндәмемне алгач, ул мине үзе үк битләремнән пәп итеп алмасынмы?! Шул үбүдән кап-кайнар булган битемне әллә ничә көн юмыйча йөрергә уйлаган идем, дәрес вакытында ук яшьле җиңнәрем белән сөртеп-сыпырып аттым... Алай да тәртибе белән сөйләп бирим. Бүләкләр ияләренә тапшырылгач, котлаулар әйтелгәч, вакыт мәкаль-әйтемнәргә җитте. Инде алары да күпкә киткәч, апа, элекке заманнарда җырланган җырларны кем белә, дип сорады. Минем шигырь-фәләнне, җырны бик рольгә кереп башкара торган гадәтем бар. Гүзәлия апа шуны ярата да инде, шуңа күбрәк миннән сөйләтә, җырлата. Бу юлы да чират иң элек минеке булды. Ялындырып тормадым, такта янына чыктым да, кулларымны Гүзәлия апага таба сузып, көйләп тә җибәрдем: Күзләреңнең яме киткән, Кемдер вафасыз үпкән, Үпкән-кочкан җилгә очкан, Сине мин көтәм, иркәм. Битләреңнең нуры киткән, Кемдер вафасыз үпкән... Кияүгә чыкмый каласың, Әйдә, парым бул, иркәм.
Мин җырлыйм, Гүзәлия апаның төсе агара бара, аптырагач, кулымны аннан башка кызларга күчердем, җырны ничек тә ахырынача башкарып чыгарга кирәк иде: Иренеңнең тәме беткән, Кемдер вафасыз үпкән... Соңгы куплетка керешүем булды, Гүзәлия апа туктатты, җитте, тәнәфескә чыгыгыз, башым авыртып тора, диде. Шул көннән ул мине бәйрәм көннәрендә дә үбүдән, хәтта җилкәмнән сыпырудан туктады. Хәер, алда май бәйрәме генә калган иде инде, без ул көнне мәкаль-әйтемнәр дә әйтешмәдек, су буена төшеп, уеннар да уйнамыйча, агымга карап, тыныч кына ашап-эчеп утырдык. Дүртенче сыйныфка күрше авылга йөрергә тиеш идек. Җәй уртасында, Гүзәлия апаны бик сагынгач, рәхмәтемне дә әйтеп, хушлашып та чыгыйм дип, мәктәпкә бардым. Ул эш өстәле артында утыра. Әллә планнар төзи шунда, нәрсәдер маташтыра. Коры гына исәнләште, ни йомыш, дип сораган булды. Йомышым юклыгын, тырышып, яхшы итеп укытканы өчен рәхмәт әйтергә килгәнемне белдердем. Ул исә рәхмәткә ниндидер яхшы сүз белән җавап бирәсе, һич югы, зур үс, балакаем диясе урынга, борын астыннан гына кызу-кызу мыгырданды: 
- Иренемнең тәме китмәгән икән әле, Илфат, киткәнче дип, син укырга йөрисе авылның егетенә иртәгә кияүгә чыгам, алга таба, шунда күченгәч, сезне рус теленнән үзем укытачакмын. Гүзәлия апаның бу сүзләреннән күз алларым караңгыланды. Үпкәсен онытмаган! Үпкә бәлеше генә ашатасы бар аңа! Кияүгә чыга, имеш... Миңа үч итә микән әллә? Бабай җырына да ачуы килгәч... Үзе өйрәнеп килергә куша торып... Мин үскәнче көтсә була иде бит! Калдырмый идем бит мин аны ялгыз! Яратмаган ул мине, бөтенләй яратмаган! Монда җырның бернинди катнашы да юк! Әгәр булса?! Җыр аның күңелен уйга салган булса?! Ул вафасыз үбешмәгән, монда мин вафасыз җырлап ташлаганмын икән шул... Кабат бер сүз әйтмәдем. Яшемә буылып, өйгә кайтып киттем. Интернаты барлыкны сылтау итеп, бабама документларны, ерактарак булса да, рус мәктәбенә генә илтеп тапшырырга куштым. Уйланды, уйланды да ризалашты. Мине карарга, бигрәк тә дәресләремне күзәтергә аларга авыр - үзе дә, әби дә карарга картаеп бара иде инде. Кем соң ул? Әтисе Хәвадис Гөлчәһрәнең Инсар белән йөрүен ошатып бетермәсә дә, аңа кияүгә чыгам, дип, аш өстәле янында сүз каткач, каршы төшмәде. Егеттән яучы җибәртәсе урында, атаана ризалыгын кызның үзе алуы гомер бакый күренгән эш түгел димәкче иде дә, иренең дәшмәвен күргәч, Миңсылу да телен тешләде.
Гөлчәһрә тагын бер кат: 
- Чыксам, риза булырсызмы? - дип сорады. 
- Сезнең белән киңәшми торып, Инсардан яучы җибәртергә курыктым. Әтинең кодагыйлы гына түгел, кодалы да буласы, нык, зур гаилә белән катышасы килгәнен беләм мин. Сүз болайга киткәч, нәрсәсенә каршы төшәсең?! Әтисе фикерен белә торып, кызы Инсарны сайлаган икән, килешергә генә кала, дип уйлады Миңсылу, әмма аның фикере бу өйдә әллә ни исәпкә алынмый иде. Хәвадисларда ир сүзе сүз, ир әйткән алга куела. Мәсьәлә уңай хәл ителде. Ата кеше: 
- Кодаларга башта кеше җибәрсен әле, аннан карарбыз, - диде. Яучылар озак көттермәде, ризалык та алынды, туйлар да уздырылды. Гөлчәһрәнең киемсалымын, барачак йорт-җиренә дип алынган савыт-сабаларын, челтәр-юрганнарын ат җигеп тә, машинага салып та ташып торасы булмады - кеше-кара күрмәгәндә генә, төн ката, чемоданнарга, тартмаларга салып, урам аркылы күчерделәр 
- Галимә каршы йортта гына яши иде. Гөлчәһрә Инсарның үзен генә түгел, каенанасын да яратты. Үзсүзле ата йортында үскәч, йомшак телле, якты йөзле Галимә янында аңа бик рәхәт күренде. Ул элеккедән соңрак йокыдан торды, китабын укырга, телевизорын карарга да вакыт тапты 
- Инсарларның сыер-фәләннәре дә, сарык-кәҗәләре дә юк иде. Алай да бу йорттагылар авылда ким-хурлар рәтендә йөрмәде, чисталык, тырышлык белән аерылып торган, гайбәт сөйләмәгән Галимәне һәркем хөрмәт итте. Аңа киңәшкә йөрүче, аңа йомышы төшүче күп иде. Галимәнең бакчасында яшелчә дә башкаларныкыннан иртәрәк өлгерә, шул яшелчәләргә әзерләнгән тозлыклар да үзенчәрәк булыр, бәрәңге буразналарында чүпне эзләп тә тапмассың, ишегаллары да, капка төпләре дә ялаган кебек себерелеп, җыештырылып куелган. Икесе генә яшәгәч, мал-мазар асрап тормасалар да, Галимәләрнең йорт-җирләре зурдан, яңадан иде. Килен алып кергән яңа чүпрәк-чапракларны да элгәч, ул тагын да ямьләнеп, матурланып китте. Гөлчәһрә, бу язда гына пешекчеләр училищесын тәмамлап, кырчылык ашханәсенә эшкә дип кайткан иде. Шөгыльле кешенең кайда да кадере зур, каенанасы моңа бик сөенде. Авыл җирендә аш-су тирәсендә маташуыңның шулай ук яхшы ягы бар: ашханәдә калган каты-коты ипи дә, шулпа-мазары да, көн саен ук булмаса да, көнаралаш синең өеңә кайта - тавык-фәлән тотсаң да, каз симертсәң дә, ни ашатыйм дип баш ватасың юк. Гөлчәһрә беренче көннәрдә үзен сынап әйтелгән төртмәле сүзләрдән, мут ташланган карашлардан кызарып чыкты, ихластан әйтелгән рәхмәттән дә уңайсызланды. Тора-бара, яшь киленнең үзләренә җавап бирергә тормавын, тупас шаяруларга кушылмавын күргәч, кирәкмәгән үртәшүләр-тупаслыкларны туктаттылар. Сәмига апасы артыгын сөйләшүчән кеше түгел иде, ахрысы. Ул да ирең нинди, каенанаң усалмы-юашмы кебек сораулар белән тинтерәтмәде. Алай да бервакыт, иртәнчәк башы авыртып, гадәттәгедән соңарыбрак килгән, басуга эшкә барган Инсарга утырмыйча, күрше малаена мотоциклда озаттырып куйган Гөлчәһрәгә: 
- Тормышның бер җае китсен генә аның, яңадан рәткә сала алмыйсың икән, - дип әйтә куйды.
Яшь киленне көтмәгәндә ишеткән килешсез бу сүз сискәндереп җибәрде: 
- Ни диюең бу, Сәмига апа?! 
- Ни дип, инде шулкадәр матур торган килеш, сез дә аерылышкач... - дип җавап бирде карчык. 
- Ирең Инсар, моннан арыга түзәрлегем калмады, йә үзем китәм, йә ул йорттан чыгып китсен, ди икән бит... Гөлчәһрәнең газ плитәсе өстеннән аш кәстрүлен алып маташуы иде, тоткалары кулыннан ычкынып китте дә, шапылдап ташлы җиргә төшкән кәстрүлдән атылып чыккан кайнар шулпа хатынның балтырларын ут кебек яндырды. Ярый әле, ул тиз арада читкә сикерергә өлгергән, югыйсә биленнән аяк йөзенәчә пешкән булыр иде. Бу хәлне Гөлчәһрә онытырга тырышты, уйламый әйтелгән сүздер дигән булды, әмма... Кыз үз эшен ярата иде. Бу урында аңа кадәр карчык-корчык кына эшләгән, яшь, махсус белеме дә булган кыз аш әзерли башлагач, ул шактый гына төрләнеп тә китте, комбайнчытракторчыларның күңеленә дә бик охшады. Кызның берүзе дә өлгергәнен күргәч, ярдәмче-мазар алып тормадылар, узган ел ризык пешергән Сәмига түтиен савыт-саба юарга куйдылар да - шуның белән эш бетте. Сәмига карчык гомер буе Иртә таңда туйларга чәкчәк, бәлеш ише нәрсәләр әзерләгән, бәбәй күчтәнәчләрен пешерешеп йөргән кеше иде. Яңа укып кайткан кызның үзеннән өскә чыгуы аның хәтерен калдырды. Баштарак тәлинкә-чынаяк юу кебек эшкә бармаска да уйлаган иде - ялгызы көне буе өендә нишләсен - анысын уңга салды, монысын сулга салды да барырга дигән карарга килде. Беркатлы Гөлчәһрә Сәмига түтәен дә яратты, түти-җиңги дип картайтмыйча, апакаем, бәгырькәем, дип кенә эндәште, җыентык ризыкларын да аңа күбрәк салырга тырышты, вакыт тапканда, савыт-сабасын да юышты. Яшь кызларны шаярту, киленнәрне төрле сүзләр белән оялту авыл ирләренең бер дә булмаган гадәте кебек тоела иде Гөлчәһрәгә. Шуңа күрә ул баштан ук уен-муен сүзләрне ишетмәскә, үзен җитдирәк тотарга тырышты. Аягындагы пешкән урыннар артык күп булмаса да, тирәнгә киткән дип, Гөлчәһрәне хастаханәгә илтеп салдылар. Аны районга колхозның сөт машинасында Инсар үзе илтте. Юл буе хәлен сораштыргаласа да, Гөлчәһрә артыгын сөйләшмәде, тешен кысып, алга карап баруында иде. Дөрес, аяклары пешкән Гөлчәһрәнең үз хәле хәл, әмма аның җаны шушы әрнүле авыртудан да битәр, бер тапкыр сүзгә килешмәгән Инсарның үз артында шундый яман хәбәр таратуына ныграк та сыкрый иде. Гөлчәһрәнең аяклары төзәлгәнче, шактый вакыт узды. Бу вакытта аш-суны тагын Сәмига карчыкка тапшырдылар да, булышырга дип, янына көзге эшләргә укыту туктатылган мәктәптән бер-ике кызны алдырдылар. Гөлчәһрәне, эшнең тыгыз вакыты булса да, ире дә, каенанасы да һич кенә дә кайгыртмый тормадылар - атнасына берничә тапкыр килеп, пешкән ашын калдырып, хәлен белешеп, табиблары белән киңәшеп йөрделәр. Яшь хатын бәхетенә көнләшеп караучылар палаталарында юк түгел иде. Аларны шуның кадәр яхшы каенана-иргә киленнең артык ачык йөз белән тормавы, ачылып китмәве, китергән ризыкларына да рәхмәт сүзеннән артыкны әйтмәве аптырашта калдырды.
Уру-сугу эшләре туктатылып торган бер яңгырлы көндә, ял алып, Сәмига апасы да Гөлчәһрәнең хәлен белергә барып кайтты. Ул инде хатын өчен иң кадерле, иң якын, бөтен сере сыя торган бер кеше кебек күренә иде. Киләсен дә белгәнгә, дүрткүз белән көтеп алган Сәмига Гөлчәһрә йөрәген тагын да яндырып кына атты: 
- Син, кызый, өйдәгеләреңә артыгын ышанма әле. Монда килеп көн дә хәлемне беләләр дип сөенәсеңдер, алар бит синең янга да суд кәгазьләре тутырып йөргән җирдән генә керә, авылда инде аны белмәгән кеше юк, калсаң да, син генә ишетми калгансыңдыр, - диде. 
- Моннан ары инде үз җаеңны җайлый тор. Хәлен белешергә килгәндә төртмә тел беләнрәк сөйләшкән хатынына Инсарның бераз хәтере калыбрак торган чагы иде, икенче килүендә төксе чырай белән үк каршы алган Гөлчәһрәгә ул тәмам үпкәләде. Ишектән чыгып барганда: 
- Авылга автобус та йөрми, гел машина белешү авыр, эшләрем күп, яңадан тиз генә килә алмам, - дип хушлашты. Инсарның әлеге сүзләре Гөлчәһрә күңелендәге шикләрне тагын да ныгытты. Ул авылда таралган сүзләрнең дөреслегенә инде тәмам ышанган иде. Суд белән аерылганчы, әйберләре дә кирәк түгел, загска заявление гына биреп кайтыйм, дип уйлады хатын. Гөлчәһрә өйдәгеләренә хастаханәдән чыгасы көнен дә хәбәр итеп тормады, кәгазьфәләннәрен тутыртып, пичәтләтеп, урамга чыккач, җәяүләп туп-туры загс бинасына китте. Анда аерылышу турында гариза калдырды да, сөт тапшырырга дип килгән машинага утырып, әти-әнисе йортына кайтып төште. Гөлчәһрәнең, авыл гадәтләрен бозып, чыгып киткән җиреннән башта үзләренә кайтуын әтисе Хәвадис бер дә өнәмәде. Өнәмәсә дә, шул кичне үк Гөлчәһрәсен кияү йортына җилтерәтеп илтеп тә куймады. Бераздан тынычланыр, үзе үк игә килер, ире янына китәр, кеше сүзе дип гаиләне таркатырсыңмы, дип уйлады. Хатынының, үз өенә кермичә, ата-анасына кайтуы, аннан соң да чыкмыйча, шунда калуы сәгате-минуты белән кырда машина төзәтеп яткан Инсарга да барып иреште - әнисе Галимә Гөлчәһрәнең, төенчекләр күтәреп, каршыдагы өйгә кереп киткәнен үзе дә күреп калган иде, моңа башкалар да игътибар иткән булып чыкты. Төшке аштан соң машина паркына барган күрше малае бар белгәнен түкми-чәчми Инсарга сөйләп бирде. Инсар Гөлчәһрәгә инде бөтенләй үпкәләде, үз аягы белән китте, үз аягы белән кайтыр дип санаганга, кереп чакырырга, кеше арасында кимсенеп күренергә теләмәде. Атна узып та үзләренә кермәгән Гөлчәһрәне кибеттән кайтканын туры китереп, юри көтеп алып сөйләшкән вакытында эшнең асылын аңлагач, инде Гөлчәһрәнең аерылырга гариза ук биреп кайтканлыгын ишеткәч кычкырынмады, сүкмәде, "һм" дип әйтте дә бетерде. Өенә кергәч, әнисенә дә Гөлчәһрә хакында йортта башка сүз кузгатмаска кушты. Язмышына ризалашкан кебек булса да, эченнән Инсар Гөлчәһрәнең үз йортларына кайтачагына өметләнә, өметләнә генә түгел, ышана иде. Ялгышкан икән. Бераздан загстан Инсар исеменә аерылышуга ризалыгын белдерергә чакыру кәгазе килеп төште. Моңа кадәр барысының да баш миен бораулап торган сораулар шуның белән юкка чыкты: Гөлчәһрә үзем алдан аерылдым дип сөенсә, Инсар, менә нәрсәгә дип хастаханәдә тиктомалдан сөмсерен коеп каршы алган, аерылышасын планлаштырып яшәгән икән, дип уйлады.
Аларны борчыган сораулар бетсә дә, күршеләр һәм туган-тумача тәмам аптырашта иде. Барысына үрнәк булып, көлешеп кенә көн иткән гаиләнең тиктомалдан таралуы берсенең дә башына сыймады. Ахмак "җиңдем" дип сөенер, акыллы "юл бирдем" дип әйтер, ди. Гөлчәһрә белән Инсар арасындагы хәлләр шундыйрак иде. Әле яңа гына үзен җиңдем дип санаган кыз тора-бара аерылуыннан хурланды, югары белемле кондитер буласын сылтау итеп, рәистән ялынаялына китәргә рөхсәт алып, Казанга КХТИга укырга китеп барды. Аның исәбе, вуз тәмамлагач та, Иртәтаңнан ерагракта яшәү, Казанда булмаса, һич югы, яңа төзелешләр ачылган Чаллы якларына китеп бару иде. Планнары тормышка ашарга язмаган икән. Ян күршеләре Вәкил абыйсының, ике баласын калдырып, гомер иткән хатыны яман чирдән үлеп киткән иде. Ул, Гөлчәһрәне хатынлыкка соратып, бер кайтуында өйләренә хатынының анасын кертмәсенме?! Алай уйлады Гөлчәһрә, болай уйлады. Ничек уйласа да, ул инде кияүдән кайткан данын күтәрүче хатын иде. Ахырдан, кара сакалың кая барсаң да артыңнан калмас дип, ризалыгын бирде дә куйды - ике ятимне үстерү авырлыгын үз өстенә алган яшь хатын булып инде ян күршеләрендә яшәп китте. Гөлчәһрә фикеренчә, аяклары да пешкән, җәй эссесендә дә ялан бот та йөри алмый, шулай булгач, аңа егетләр карамаслар да карамаслар кебек иде. Кияүгә чыксаң да, барыбер бер чишенәсе, шул аякларыңны бер ачып күрсәтәсе. Булмаса, сораучысы барда, кешесе яхшы булганда тәкъдименә ризалашыйм, диде ул. Гөлчәһрәнең авылга кайтып башкага чыкканлыгын, инде тагын янында ук яшисен ишеткәч, ялгыз яшәгән әнисе турында да уйламыйча, Инсар үзе Иртәтаңнан китеп барды. Шулай итеп, аны күрү авырлыгыннан да котылды Гөлчәһрә. Каенанасы да малае артыннан китеп баргач, күңеле бөтенләй җиңеләеп калды. Җиңеләйсә җиңеләйде, Инсарын гына оныта алмады Гөлчәһрә. Вәкилнең яхшылыклары да, балаларының "әни" генә дип торулары да яшьлек мәхәббәтен күңеленнән сызып ташламады. Еллар узды, балалары да кайсы кая таралышты, инде Вәкил вафатына да шактый иде. Гөлчәһрә яшәгән йортка бервакыт иренең икенче буын кыз туганы килеп керде. Сабантуйга дип кайткан да бергә укыган Гөлчәһрәнең хәлен белешергә керүе, имеш. Авыллар әкренләп үзгәрә барган, өй саен компьютер торган заманнар килде. Ялгызың гына кичләр уздыру авыр дип, Гөлчәһрә дә компьютерын да алды, аның белән эш итәргә дә өйрәнде. Пенсионерларга ачылган курсларда уку һәркем өчен рөхсәт һәм бушлай иде. Тәнзилә белән рәхәтләнеп сөйләштеләр, шәһәр күчтәнәчләре белән озаклап чәйләр эчтеләр, инде Интернет аша булса да язышырга вәгъдәләр куешып аерылыштылар. Тәнзилә сүзендә торган. Китүгә үк, Гөлчәһрәнең электрон почтасына хат язып салган булып чыкты. "Гөлчәһрә, - дигән, - кайтканнан бирле бер уй белән баш ватам. Ул элегрәк инде онытылган кебек тә иде. Менә тагын йокымны бүлеп, башыма керде дә сиңа хат язарга утырдым. Әгәр йөрәгеңә бик авыр булмаса, теге вакытта бирергә кыймаган соравымның җавабын әйт әле, нигә генә аерылыштың соң син? Без, туганнар да, Инсар белән Галимә апа да синең бу көтелмәгән гамәлеңә бик аптырадык. Инсар бик ярата иде бит үзеңне. Галимә апа да "кызым" дип өзелеп кенә торды. Инсар, беләсең, сине оныта алмагач өйләнмәде дә, бер сәбәпсез үзен ташлавыңны да кичерә алмады".
Гөлчәһрә, бу язуны укыганда, дерелди-дерелди елый иде. Хатка каршы ни дияргә дә белмәде. Тәнзилә куйган сорау гомер буе күңелендә йөрткән үз сорауларына каршы әйтелгән җавап иде. Инсар да, әнисе дә Гөлчәһрәне урамга куып чыгарырга уйламаганнар да булып чыкты! Алай да Гөлчәһрә, тынычлангач, Тәнзиләгә хат язды. Гаилә кадәр гаилә таркалу гаебен берүзенә генә алу аңа бик авыр иде. Бөтен кеше "аерылышасыз икән" дип сөйләде дә, "иремнән дә алдарак үзем өлгерергә тырыштым" диде. Тәнзилә бу сүзләргә тагын да ныграк гаҗәпләнде. Без сине бөтен нәселебез белән бик ярата идек бит, бер тапкыр әнкәең белән дә сүзгә килешмәдегез, гайбәт сүзен җыеп, гаиләне таркаталармыни, диде. "Бөтен кеше" дигәнең кем соң ул? Чынлап та, кем соң ул? Сәмига апасыннан башка бер кеше генә дә әйтмәгән ләбаса ул хакта Гөлчәһрәгә! Аның да үз сәбәбе булган булса?! Шунда хатын күңеленә Сәмига апасының эш урынын үзенә бик авырлык белән калдырганы исенә төште. Менә кем икән ул әлеге гайбәтнең хуҗасы! Гөлчәһрә яшьлеге белән ашыгычлык күрсәткәнлеген аңлады. Терсәкне тешләргә соң да, мөмкин дә түгел иде. Күп тә үтмәде, Тәнзиләгә баргач, Гөлчәһрәнең хатларын укыган Инсар үзе дә авылга кайтты. Ул инде Гөлчәһрәне Иртәтаңнан алып китәргә дигән ныклы карарга килгән иде. Төннәрен Инсар белән саташып чыккан, аны бер күрүгә тилмереп яшәгән Гөлчәһрә әллә нишләде дә куйды 
- Инсарның тәкъдимен кабул итә алмады. Гомерем авылда узды, шәһәрдә яши алмам, дигән булды. Аннан, иремнең балалары мине "әни" дип үстеләр, алар да аңламас, яратып тормасам да, хөрмәт итеп яшәдем, инде шул хөрмәтне таптау кебек тоелыр, дип өстәде. Гөлчәһрә Инсарга барысын да әйтеп бетермәде. Ул үзе гомерлеккә бәхетсез иткән ирнең күзләренә карап яшәргә әзер түгел иде. Хәзер аның каршысында кем соң ул? Толым Ания толымнарын үреп күкрәгенә салды да көзгегә якынрак килде. Кашлары калын түгелме, битенә бетчә-мазар чыкмаганмы дип тикшеренүе иде. Юк, барысы да элеккечә. Ания чибәрнең чибәре! Ания гүзәлнең гүзәле! Мәктәптә "Озын толым" ярышында катнашса, һичшиксез, беренче урын алыр иде дә, тик дини әти-әнисе буй-сын, чәч ярышларын өнәми - ата-бабада булган эш түгел, акыл белән ярышырга кирәк, ди. Бәлки, дөрес тә уйлыйлардыр. Нәрсәгә әле, шушы чибәрлегеңне кеше бәясенә куеп, үзеңә күз тидерергә?! Ания үз бәясен үзе бик яхшы белә. Белмәс иде, авылның иң булган, иң акыллы егетләре барысы да аның артыннан чаба. Тозлысуда никадәр егет булсын, ул егетләр никадәр яхшы булсын, Ания аларның берсенә дә барыбер карамаячак! Аларга кызның эшкә уңганлыгы кирәк, авылда калуы кирәк, ә аның шәһәргә китәсе, табибә буласы килә! Ул бу уйны кечкенә чагыннан ук беркетте. Шулай бервакыт Ак кәҗәләре абзар ишеген төртеп ачкан да ишегалдына чыккан, алар барысы да җәйге өйдә чәй эчеп ятканда, шуның баскычларына тезелеп куелган табаклардан карлыганнарны ашый башлаган. Ания күрде дә, йөгереп барып, кәҗә башын тыккан табакны тартып алыйм дигән иде, очлы һәм көчле мөгезләре белән кызны бер якка чөеп атмасынмы! Чөюе бер хәл, тәүге селтәнүендә әлеге мөгез аның күзләренә кереп киткәндәй булды. Аниянең бите буйлап кан ага башлады, бөтен дөнья караңгыланып калды, ул кулларының, күлмәкләренең канга манчылып бетүен тойды.
- Кызны харап итте, - диде әтисе. 
- И балакаем, бу җәйге эсседә медпункты да ябык бит аның, - дип чәбәләнде әнисе. 
- Кайларга гына йөгерим дә кемнәргә барып егылыйм?! Бу күзне күрсәтергә кирәк бит тизрәк! Ания, гомерлек сукыр калдым дип уйлап, сыкрап кына еларга тотынды. Әллә ул елаганга, әллә аптыраштан, сөйләшү тукталды. Зур капка күгәннәренең ыңгырашканы ишетелде. 
- Әти?! Син мондамы? - дип сорады Ания. 
- Монда. Ир башым белән югалып калдым бит, кызым. Әниең, мәтәлә-кадала, Валя апаңнарга йөгерде, мотоциклларында хәзер төшәрбез дә җитәрбез, диде. Борчылма, фельдшер өендәдер, кырга механизаторлар озаткан таң вакыты да, кичен эштән кайткан чаклары да түгел, - дип тынычландыра-тынычландыра, әтисе Анияне, җайлап, баскычларга утыртты, юеш сулы чүпрәк белән битен, кулларын сөрткәндәй итте. Абыйсы белән әтисе Ак кәҗәне, сүгеп-типкәләп диярлек, абзарга илтеп яптылар булса кирәк. Ул тиз генә кире керергә теләмәдеме, кап-кара булып тулышып пешкән карлыганнарның тәмен яхшы татыгач ирәйгән идеме, абзар тирәсендә, аның "саен әйдәәйдә, кер-кер, нәрсә карап каттың" кебек сүзләр белән кәҗәне куалаганнары ишетелеп торды. Әтисе, эшен бетереп, Ания янына килгәч тә, һаман саен: 
- Кара инде мур кыргырын, нинди акыллы мал да тамак дигәндә аңгырая икән, шулай эшлиләрме соң? Ярар, кызым, түз, түз, хәзер Валя апаң да төшеп җитәр, - дип тынычландырды. Әмма Ания барыбер елавында иде. Аны бу минутта иң борчыганы - кеше арасына чыгарлык кыяфәтен югалту, гомерлек гарип калу. Бар егетне аһ иттергән матурлыгыннан нәрсә кала инде хәзер? Аның артыннан кем йөрер? Күзле сукыр кемгә кирәк? Кыз һаман шул турыда уйлады. Әтисе Ания янына килеп утырды: 
- Елама инде, кызым, кул-аягың исән-сау, әле күзеңә дә нәрсә булганын һичкем белми, бәлки, бар да яхшы гына үтәр. 
- Сезгә әйтергә рәхәт, - диде үрсәләнгән Ания. 
- Урамга чыгарлыгым калмаса, бөтен кеше бармак төртеп көлә торган булса?! 
- Исәнлегем булсын диген, кызым. Исәнлегем, яра төзәлер, чибәрлек - уза торган нәрсә... кызлык гомере белән килә дә китә... Кешене эше белән бәяләгән, тышкы матурлыкка исе китмәгән әтисенә сөйләүнең мәгънәсе юк, дип уйлады Ания, ул минем урында булып карамаган... Алай дисәң... Тау астыннан бәрәңге казыганда, шырпыдан да юанрак корыган талчыбыгы күзенең агына ук кадалган иде аның. Әтисе, кепкасы белән күзен каплап, башлаган эшләрен сыңар кул белән эшләп бетерде, эһ тә итмәде, мин - фельдшерга, диде дә бер-ике сәгатьтән, ботак кисәген алдырып, күзен бәйләтеп, авызын ерып кайтып та керде:
- Аллага шөкер, алмасына тимәгән. Балаларым бәхетенәдер инде. Күз кадәр күзгә ботак кадалсын да, чыкмасын-акмасын, имеш. Йә, Ходай хикмәте дими, ни дисең?.. Фельдшер да ышанырга-ышанмаска белми калды. Чыбык кисәген тартып алуга, урыны ябылды да куйды, ди... Әтисенең сабырлыгына, эһ тә итмәвенә шаккатса да, ул әле күзен тотып эшләп йөргәндә, аннан качырып кына еласа да, әтисе гарип калыр дип башына да китермәгән иде Ания. Ничек түзә микән дип кенә кызганды. Өйдә икесе генә калган чакларында, Ания, иркәләнеп, әтисеннән: 
- Әтием, мин матурмы? - дип сораштыргалый. 
- Миңа яшь кызларның барысы да матур, үземнеке булгач, син бигрәк тә, - ди әтисе. 
- Синең бит толымнарың гына да ни тора! Әниеңнең дә яшь чагында чәчләре калын, озын иде... Толымнарыңның матурлыгы, дигән була ул да, күзләрең күрмәсә, ул толымнар матурлыгыннан ни нәрсә?! Ул чагында йөзең чибәрлеге дә берни түгел! Кайтамы инде әнисе?! Бәхетенә медпункт янәшәдәге йортка урнашкан иде. Валя апасы да өйдә булып чыккан, шул арада эш урынына төшеп тә җиткән. Ул хәсрәте йөрәгенә ябышкан ананың үзен дә, икенче кулы белән җитәкләп, медпунктка алып керде, тынычландырды, дару каптырды, су эчерде дә инде Аниянең укмашкан кан эчендәге күзләрен чистартырга, шул канны җебетергә тотынды. Бу эш бик озак барды, күз кабакларының авыртуына чыдарлык булмаса да, Ания түзде, елаудан туктады, фельдшер нинди нәтиҗә чыгарыр дип көтте. Ходайның бер хикмәтендә... иде бар өмет. Бераздан, Валя апасы шешенке кабакларын тарткалагандай иткәч, бер күзенә ниндидер яктылык сирпелеп алгандай булды да яңадан юкка чыкты, икенчесе сызык кына ачылды. 
- Борчылма, акыллым, күзең чыкмаган, мөгез бер күз кабагыңны тишкән дә эчке ягыннан төпкә килеп кадалган, шул ике җирдән чистарткач, тагын кан саркый башлады, син шуңа күрмисең, - диде Валя апасы. 
- Икенче күзең бераз күгәргән-шешенгән генә, анысы артык яраланмаган да, читкә ыргытылганда берәр нәрсәгә бәрелгәнсеңме, тырналган эзләре генә бар. Ерактан килеп, авылларында калган, татарча гына сөйләшкән чуваш Валя апасына Ания гел табибларга караган кебек карады. Бу юлы да, әле һаман да күзләре күрмәсә дә, йомшак телле, йомшак куллы фельдшерның әйткәненә ышанасы килде. 
- Шулаен шулайдыр да, бернәрсә күрми-и-м, Валя апа-а-а... - диде ул, тагын үкси башлап. 
- Бөтен җире канга тулмагандыр ла ул күзне-е-ең? 
- Шулай дим ич, акыллым, шулай дим. 
- Бөтенләйгә шулай калса? 
- Иртәгә, әбәт җитәрәк, медпунктка тагын төшәрмен, тагын чистартырмын. Шунда тәмам ачыкланыр. Кырда эшнең кызган вакыты, машинасын кайдан табасың да кемне районга җибәрәсең? Аннан чакыртсаң да, беркем дә килми инде ул. Миңа ышансаң, иртәгәчә тыныч кына көт.
- Аллага шөкерләр итәрлек эшләр бу. И Ходаем, алга таба рәхмәтеңнән ташлама. 
- Тыш бүлмәдә әнисенең шул рәвешчә өзлексез сөйләнгәне ишетелә иде. 
- Инде алга таба хәерлесе язсын! Ания, сыңар күзе бөтенләй күрмәгәч, аның исәнлегенә бик үк ышанып җитмәде, мөгезнең шул рәвешчә күзне тишә алуына аптырады. Алай да Валя апасының сүзләреннән күңелендә инде яхшыга өмет кабынган иде. Җитмәсә, ярык сыман ачылган икенче күзеннән аз гына булса да яктылык уза иде. Спиртлар белән чистарткач, күз кабагы җәрәхәтенә лейкопластырь ябыштыргач, фельдшер тагын бер кат тынычландырды: 
- Күзләреңнең исәнлегенә әллә ышанмыйсың да инде?.. Кабаклары шешкән, шуңа күрә син аларны әле күпмедер ача алмый йөрерсең. Икенчесенә салкын әйберме, суыткычта катырган бозмы куеп торырга кирәк. Хәере белән, бер-ике көннән рәтләнебрәк китәчәк. Пычрак кертмә, авырта-кычыта дип, кулың белән ышкый күрмә. Ания атна буе "кәҗәләр батыры" булып йөрде. Кая барса, кем күрсә, аннан шул вакыйга турында сорады. Дөрес, ул урамга артык күп чыгарга тырышмады, ярым гына ачылган сыңар күз белән баштарак абынмый йөрүе дә кыен иде. Мәктәптә укулар башланганчы, Ак кәҗә тишкән күз кабагы сәламәтләнде, хәтта җәрәхәте дә бер эз калдырмыйча гына йомылды, алай да иртәнгә эренли иде әле. Баштарак, әллә кызларын тынычландыру өчен, әллә ихластан, инде картайды да, сөт тә аз бирә, акылы да киткәнгә охшый, бу елдан калдырмыйбыз дигән булсалар да, соңыннан Ак кәҗәне кызгандылар. Әти-әнисе, Аниянең күңелен күргәндәй, орышкандай итсә дә, сакалбай һаман яраткан маллары булып калды. Тора-бара үзе бәтидән үстергән кәҗәгә кызның да үпкәсе узды. Аниягә, ниһаять, көтү куганда, көтү башы буйлап барган Ак кәҗәгә, бармак янап, элеккечә такмаза әйтү гадәте дә әйләнеп кайтты: Кәҗә-кәҗә, мәкәрҗә, Кермә безнең бакчага, Керсәң безнең бакчага, Утыртырмын чуманга, Аппарырмын урманга... Ак кәҗәгә бакчага кереп йөрисе дә юк, ул карлыганның без җыеп биргәнен генә ашый дип көлә иде үзе эченнән. Медпунктның тышкы катындагы утыргычта Аллага шөкерләр укыганда, әнисе, әле дә ярый урак вакытында өйдә туры килдең, Валя, шәһәрдә яшәсәң, "ашыгыч ярдәм" машинасын гына чакырасы да кана, монда, авылда, югалып каласың, кемгә килеп егылырга белмисең, дип сөйләнгәләгән иде. Шул сүз кызның күңеленә керде дә калды.
Инде ул, югары сыйныфларда укыса да, табибә булып уйнавын, курчакларын дәваларга, аларга ак халат, хач төшерелгән косынкалар тегүен ташламады. Кыз, әти-әнисе чирләп китсә дә, дару эчерткәләп, температураларын үлчәштергәләп йөргән була иде. Балачактан күңеленә узган хыял Ания сигезенче сыйныфта укыганда да бетмәде. Тугызынчыга күрше Югары Авылга җәяү йөреп укырга кирәк иде, иң яхшысы, хәзер үк Казанга китим дә фельдшерлыкка укыйм, аннан институтка да керүе җиңел булыр дип, ул июль башларында документларын шунда тапшырып кайтты. Мәктәпне бишкә генә бетергән иде, имтиханнар биреп торасы да булмады, шул көнне үк, керде дигән пичәтле кәгазь тотып, әле тагын чакыру килер, монысы болай гына, мәктәп өчен генә дигән вәгъдәләр алып, авылга кайтып та төште. Ания артыннан йөргән малайлар арасында күңеленә ятмаган Югары Авыл егете дә бар иде. Буйга карсак, сүзгә шома бу егет барысыннан да ябышкаграк булып чыкты, кичләрен клубта бер алдына, бер артына төште. Тозлысуда дуслары күп идеме, әллә барыбер Аниянең карамасын белделәрме, авылның иң чибәр кызы артыннан йөри дип, аңа бәйләнүче табылмады. Ания авылдан чыгып китсә, һичберсен ошатмаган егет кисәкләренең чынлыкта үзе белән мәктәптә укып йөргән бала-чагаларның да, әле яңа гына хәрби хезмәттән кайтканнарның да барысыннан котылачак иде һәм котылды да шикелле. Бәрәңге алулар тәмамланып, Лаеш районыннан көзен Казанга кайткач, Анияләр төркеменә, яхшы эшләгәнсез дип, берике көн ял бирделәр. Вакытны әрәм итәсе килмәде, төнгә каршы поездга утырып, ул Тозлысуга юл тотты. Менә кузгалам, менә кузгалам дип торган поездның вагонына көчкә эләгеп, бердәнбер буш калган урынга килеп тукталса, каршысында Габидулла утырып тормасынмы?! Унынчы сыйныфны бу елда тәмамлаган егет Казан авыл хуҗалыгы институтына укырга кергән икән. Исемнәренә кадәр яратмыйм, үзе кебек иске, борынгы, дип уйлады кыз. Озын исемле булганчы, озын буйлы гына булсачы! Аниянең болай бер дә кешедән, бигрәк тә иптәшләреннән көлә торган гадәте юк, әмма да артыннан кайсыдыр озатып кайтса, аны шунда ук алмаштырып куялармыни. Кызда мыскыллыйсы килү, үртәшү теләге уяна. Бу хәлгә Ания үзе дә аптырый, теге яки бу малай белән ничә ел дус булып йөрсә дә, матур сүзләр сөйләштерә башласа, "яратам, ошатам" дип тә ычкындырса, шунда ук исемен дошманнар исемлегенә язып куя. Егетләрнең читтән гашыйклыгына ирәйсә дә, башкалар кебек, ундүрт-унбиштән үк пар сайларга ашыкмый. Үртим дисәң, сәбәп тә кирәк түгел, ә табыйм дисәң табыла. Йә, әйт, бу Габидулладан нинди яманлык күргән инде ул, ә?! Узган ел туган көненә җибәргән бүләген кич клубта үзенә китереп тоттырды. Танцыга чакырырга каршысына килеп баскан иде, икенче берәү белән биим мин дип, кинәттән торды да китеп барды. Каешлы уенында да каешны Габидуллага шәпләп төшерергә тырышты, җәза сайларга кирәк булганда, ул эшли алмастайны сорады. Сарык тавышлары чыгарып кына җырлый алуын белгәнгә, егет бербер уенда отылдымы, әйдә, аны җырлатабыз, ул яхшы җырлый, җырласын, җырласын, дип кычкырырга тотына иде. Габидулла, Ания артыннан чапкан башкалар кебек үк, боларга түзде, дәшмәде, чөнки үлеп гашыйк иде. Бүген дә кызның үз каршысына килеп туктавына, җитмәсә, авыр сумкаларын поездның өске киштәләренә урнаштыруын үтенүенә ул бик нык сөенде. Инде училищеда укып йөргән Ания акылга утыргандыр, үзе белән кешечә сөйләшеп кайтыр дип өметләнде. Чыннан да, кыз кеше арасында сер бирмәде, егетнең әңгәмәләренә катнашып, электән дуслашып йөргән бер кешесе кебек, поездны матур көлүләре белән яңгыратып, юл буе шаярып-шатланып кайтты.
Радиодан тиздән Кукмарага якынлашканны хәбәр иттеләр. Ул да булмады, кондуктор ханым да, билеты шунда алынганнарны бер кат барлап, һәрберсенең исләренә төшереп чыкты. 
- Син Кукмарага кайтасыңмыни? - дип сорады кызның киемнәренә үрелгәнен күргән егет. Алар авылына автобус Вятские Поляны аша йөри иде. 
- Әйе шул, соң бит инде, бүген апаларымда кунам. Ә син? 
- Минем районда фатир төшәрлек кешем юк. Вятские Поляны вокзалында утырып чыгармын да беренче автобус белән авылга кайтып китәрмен, дип уйлаган идем. 
- Ә-ә, алай икән. Ярый, хуш. 
- Юк инде, кызый, хушлашмый тор, мин төнге бердә Кукмарага үзеңне генә төшереп калдыраммы? Җитмәсә, апаларга барам, дисең. Вокзалда калсаң да, күпме йортсызҗирсез, эчкече белән төн уздырачаксың. Урам буйлап ялгызыңны ничә километр төшермим дә төшермим инде! 
- Кем миңа тисен?! Шушының кадәр сумкам барында. Күтәреп алам да тондырам, яныма гына килсеннәр! - дип батырайды Ания. 
- Синнән булыр! Тик барыбер төшермим, төшермим булгач ялгызыңны апаңнарга кадәр озата барам! - дип, үз сүзендә торды Габидулла да. Габидулланың озатырга алынуы бер дә начарга булмады. Урамда бик суык, төннәр салкынайткан, ә Аниянең өстендә бик юка иде. Габидулла аның муенына үзенең җылы шарфларын урады. Җитмәсә, сумкалары да авыр. Авылда эшләп үскән, колхозчы малае Габидуллада көч күп икән: эһ тә итми, Аниянең йөген эләктереп алды да үзенеке белән бергә тотып, тиз-тиз атлап та китте. Кукмараның үзәк урамы озын да соң! Төшә-төшә сөйләргә сүз дә җитмәс кебек тоелган иде, табылды тагын. 
- Беләсеңме, мин сиңа ни өчен гашыйк булдым? - дип сорады Габидулла кыздан. 
- Белмисең шул. Толымнарың өчен! Апам толымнарына охшаган алар. Укырга кергәч, беренче аенда ук кистереп кайтты. Толымын үзенә тоттырып җибәргәннәр. Менә нинди причёскалы булдым дип, шат тавыш белән өйгә килеп кергән иде, соңыннан, кич клубка чыгарга әзерләнгәндә моңсуланды. Чәчен алай тарап карады, болай, җаен тапмады, ошатмады. Аннан трюмо алдында торган толымнарын кулына алды да үкереп елап җибәрде. Синеке кебек үк матур толымнар иде анда! Синдәгедәй бөдрәләнеп торган чигә чәчләре! Ул яңадан озын толым үстермәде... Син укырга кердем дип кистермә яме, Ания! Үкенергә калмасын! Апа креслога килеп утыргач, чәч кисүче кыз да: 
- Әллә тимибез генәме соң? - дип сораган. 
- Бигрәк калын толымнар бит. Сүтеп җибәргәч, бөтен аркаңны каплады... Ания чәчен кистерергә уйламый да иде. Теләсә дә, әтисе барыбер рөхсәт итмәячәк аңа. Алар авылында чәче кыска кызлар бер-ике генә. Абыйсы да гел әйтә тора: йөрсәң, озын толымлы кыз белән йөр икән ул! Чәч кисү уе көтмәгәндә-нитмәгәндә Аниянең башына керде дә утырды, Габидулла үзе дә, гыйбрәтле сүзләре дә онытылды. Иртәгә үк парикмахерскаяга барам, әтиләргә генә шалтыратып әйтәм дә, үзем әтидән шүрләсәм, җизнәмнән шалтыраттырырмын әле дип уйлап, кыз, шуларны эшләргә кабалангандай, ашыгыбрак атлый башлады.
"Хезмәт даны" редакциясенең тонык ут яндырылган тәрәзәләре дә, каршысында гөл итеп утырган элеватор да, колонналы Мәдәният йорты да артта калды. Озак та үтмәде, алар, Почта урамыннан күтәрелеп, апаларының Эшчеләр тыкрыгындагы йортларының капка төбенә дә килеп җиттеләр. Егет авыр сумканы кызга сузды. Капка келәсен күтәреп, тимер тавышы ишетелүгә, йорттан җизнәсе килеп тә чыкты. Ул Анияне шундый сагынган иде, сумкасы-ние белән күтәреп алды да, балдыз-балдызым, дип такмаклый-такмаклый, чоланга узды. Ифира апасы да яшь студентканы сагынып көткән, төн дип тормаган, баласын йоклаткач, тәмле аш пешергән, чәен кайнаткан. Ания өстәл артыннан кузгалып киткәндә генә, кинәт Габидулланы исенә төшерде: 
- Җизни, мине бер егет озатып кайткан иде, рәхмәт тә әйтмәгәнмен, хушлашмаганмын да... 
- Нишләп алай эшләдең инде? Төне дә бик суык. Вокзаллары да ягылмый бит әле аның. Дәшәсең калган үзебезгә. Мин дә соң! Әйтәм җирле, капка төбендә ниндидер егет басып тора иде. Караңгыда аны сине озата килгән кеше дип уйламадым да, күршеләрнең малае, ахрысы, дидем. Аниягә бик оят булып китте, күзләрен төн буе йокы алмады. Түшәмгә карап, уяу килеш ятты. Габидулланы җизнәсен күрүгә исеннән чыгарган кыз, йокламыйча, бигрәк тә уйда яткач, аның аркасында туган чәч кистерү теләген иртәнгәчә онытмады. Тагын егетләргә усаллыгы, үчлелеге кабынды: әле генә Габидулла каршысында үзен гаепле санаган кыз, болай чәчләремә генә гашыйк булгач, артымнан йөрүдән туктар, кистерәм дә атам, дигән булып ирәйде. Ул бит "сиңа гашыйк мин" димәде, "чәчләреңне яратам" диде. Гомер көтмәгән иде, әтисе авырлык белән булса да, ризалык бирде: авылдан икәнлеген күрсәтеп, тасма белән толымнарга үрелгән чәч инде төшкә киселгән, Ания шәһәр чибәркәенә әверелгән иде. Габидулла бу кайтуында да, аннан соң да, Ания янына дип, Югары Авылдан төшмәде, кайчакта Авыл хуҗалыгы институтында укыган студентлар артыннан сәламнәрен генә ирештергәләде. Шулай бервакыт әлеге дә баягы Казаннан кайткан чагында вагонга Арчада бер төркем егетләр килеп керде. Алар да Арчага кадәр пассажир поездында кайтканнар да хәзер, Ания кебек, өч вагонлы катыкныкына күчеп утырганнар икән. Араларында берсе, егетләрне җырлатып, гармун тартып кайтканы, ял итәргә дип туктагач, Аниягә сүз катты: 
- Минем Сезне беркайчан да күргәнем юк, әмма нигәдер таныйм шикелле, - диде. 
- Әһә! Белдем! Сез 
- Ания! Ә юк. Алай дисәң, толымнарыгыз озын булырга тиеш. Габидулла шулай дип сөйләгән иде... Ә менә күзләрегез, буй-сыныгыз, бигрәк тә чыңлаган матур тавышыгыз нәкъ ул тасвирлаганча! Әллә сез Аниянең бер-бер туганымы? Плащыгызга кадәр Аниянеке! 
- Шулайдыр инде... - дип көлгәндәй итте кыз, эченнән моңа бик аптырап. Аннан исенә төште: әле көзен, Габидулла апаларына озатып барганда, ул шушы плащтан иде. Хәзер менә матур яз ае. Ул тагын шул ук плащка күчкән! Муенында Габидулла бүләк иткән мохер шарфы гына юк!
- Дустыгызның сөйләве буенча да кешене таныгач, сез тикшерүчегә укыйсыз мәллә? - дип төрттерде кыз. 
- Шерлок Холмс, хи-хи... 
- Юк. Авыл хуҗалыгы институтында. Габидулла белән бер төркемдә. Ничек танымаска, ул кыш буе сезнең хакта гына сөйләгәч. Инде менә үзем дә аның кебек сезне сөйләп аңгыраермын шикелле. Тәбрис абыеңны онытып бетермә, үскәнем! Без синең кебек Вятские Поляныда төшмибез, тагын да ерагракка китәбез! Әмма бер сезнең якларга барып чыгам әле мин! Егетләр, тәмәке тартып кергәч, тагын җырлашып-уйнашып бардылар, әмма Тәбриснең күзе хәзер гел кызда иде. Ания үз станциясендә төшеп калды, Тәбрис аны тамбурга кадәр чыгарды да артыннан: 
- Чистай мишәре булам мин, адресыңны да бирмәдең, Казанда таба алмасам, барыбер бер авылыгызга килеп чыгам! - дип кычкырып калган булды. Тәбрис кызга ошады, чөнки үтә чибәр иде. Андый егетләрнең кызлары күп була аның, дип уйлады Ания һәм үз-үзенә Тәбрис турында башына уй кертмәскә сүз бирде. Поездда очраткан кешегә ышансаң... Җитмәсә, җырлый... Гармунда уйный... Андый егетләр авылда да үз дәрәҗәләрен белеп кенә кыз сайлый... Таба да ташлый, таба да ташлый... Гармунчыга кызлар белән йөрү яңа көй өйрәнү кебек кенә ул. Отып шомартса, икенчесен өйрәнәсе килә... Вакытлар узгач, Тәбрис белән алар әле тагын шул ук катык поездында очраштылар. Аниянең инде йөргән егете бар иде, ул күңелен яңадан кузгатып җибәрмәскә тырышты. Әллә ни сөйләшер сүзләр табылмады, чөнки керүгә үк, Анияне сискәндереп, Тәбрис Габидулланың вафат булганлыгын әйтте. Сүз ялганмады да ялганмады. Күбрәк Тәбрис сөйләде. Туктап-көтеп торганнан соң, әле бу теманы, әле икенчесен башлап карады 
- Ания кушылмады. Егет Габидулла турында сүзгә әйләнде дә кайтты, әйләнде дә кайтты: 
- Син дип өйләнмәде дә инде Габидулла. Яныңа яңадан барып чыгарга йөрәге җитмәде үзенең. Мин дә ахмак, толымнарыңны кисеп атканыңны әйтеп ташладым... Ул бик яраткач, дустыма хыянәт итмим дип, үзем дә сине эзләп табасы итмәдем. Юкса... үлеп гашыйк булган идем, Ания! Уфылдаулы, ухылдаулы сөйләшү булып истә калды Тәбрис белән соңгы очрашу Ания күңелендә. Нәрсә генә сөйләсәң дә, тыңласаң да, барыбер сүз сүз инде ул, кылган гамәлләрең булмагач... Егет кабат шулай әллә нишләтеп җибәрер дип һич тә уйламаган иде Ания... Поезддан төшеп барганда, Тәбрис кыз белән, һич югы, битләреннән үбеп, кочагына алып хушлашасы урынга: 
- Син толымнарыңны яңадан үстермәгәнсең икән. Кызганыч, - дип, тамбур стенасына сөялгән килеш кенә, күзләрен тутырып, моңсу карап торды. 
- Габидулла гел шулар турында сөйли иде. Шулар турында сөйли иде дә апасын искә ала иде... Ания, кушылып, бу юлы да бер сүз әйтмәде. Тизрәк бу турыда сөйләшү өзелгәнгә сөенеп, поезд туктаганчы ук, ишекне ачып, перронга сикереп төште. Борылып кул да болгамады, автобус тукталышына йөгерде.
Бу вакыйгалар тора-бара бөтенләй онытылган булыр иде. Көннәрнең берендә Ания үзе эшләп йөргән шифаханәдә бер егет белән танышты. Буй-сынын әйтәсеңме, матур итеп кистерелгән причёскасынмы, затлы киемнәр арасыннан гына сайлаган күлмәкгалстукларынмы... - барысы да урынында, барысы да килешле. Егетнең дә егете инде менә! Ания аны бер күрүдә ошатты. Алар төшке ашны ашарга - ашханәгә, сирәк булса да, киноларга бергәләп йөри башладылар. Шулай бервакыт Морис, утлар сүндерелгәнне, фильм башланганны көтеп утырганда, кесәсеннән ниндидер газета кисәге тартып чыгарды да андагы рәсемне Ания белән чагыштырырга тотынды. 
- Син дисәм, толымнарың юк. Элегрәк шушы рәсемгә гашыйк булгач, газетадан кисеп алып, костюмымның түш кесәсенә тыккан идем, кем белән танышсам да, гел шундагы рәсем белән чагыштырам. Андагы кызга охшаган кешегә генә өйләнәм дип сүз бирдем. Ания аптырады. Чәчне үстереп була, мин үзем дә сиңа гашыйк дип әйтмәде. Ул Морисның үтенүен көтте, ул егетнең тагын да матуррак сүзләр сөйләгәнен көтте... Морис белән алар аннан соң да әле очраштыргаладылар, әмма аралашулары ни сәбәпледер дуслыктан ерак китмәде. Дуслар булып кына калсалар да, Ания күңелендә егеткә карата мәхәббәт хисләре бөреләнгән иде шул. Көннәрнең берендә Морис аның бүлмәсенә икенче бер фото тотып керде: 
- Ания, теге рәсемдәге кызны таптым бит мин тәки! Тышлары саргаеп беткән "Идел" альманахында Аниянең яшьлек рәсеме иде. Аның шигырьләре белән чыккан номерны Мориска дусты биргән икән. 
- Әйбәт булган, - диде Ания боек кына. 
- Инде кешесен генә табасың калган. 
- Шигыре дә булгач, исеме дә булгач, тапмыйммы соң?! Яшьлек әсәрләрен Ания бөтенләй ят исем астында бастырган, ә хәзер шигырь язудан да туктаган иде. 
- Бу рәсемдә мәктәп баласы лабаса! - диде кыз. 
- Син аны күрсәң дә танымаячаксың! 
- Булмагае! Ничек танымыйм ди?! Бу шомырт күзләрнеме?! Бу чигә бөдрәләренме?! Әйе, ул үскәндер! Институт бетергәндер! Синең кебек бер-бер җирдә эшләп йөридер! Бүген үк минеке булыр димим ич! Табам дигәч, барыбер табам инде мин аны! Ания моңсуланды. Күңел күзең күрмәсә, маңгай күзең бернигә дә тормый шул. Анияне ярата алырлык булса, бу хәлләрнең асылын аңламас идемени Морис?! Икенче көнне Ания эштән чыгарга гариза бирде. Шул толымнар аркасында ул икенче тапкыр күзе төшкән егетне югалтты... Горурлыкны җиңеп, үзенең рәсемдәге кыз икәнлеген әйтергә дә булгандыр югыйсә... Аниянең бөтен матурлыгы толымда гына идемени соң?! Шашлык, шәраб һәм кызлар Күп егетләрнең хыялы язмама исем итеп куйган сүзләрдән ерак китми дип уйлый идем - ялгышмаганмын икән. Кыскасы, егетле буласың килсә, шашлык һәм шәраб тирәсендә йөр!
Гаиләле буласың килсә - шулардан еракта! Шашлык-машлык дигәннән, җәйге эссе көндә итне әллә ни кимерә алмассың дип, ахирием белән төнге Казанга чыгып киттек. Көндезен сәрхуш-йолкышларны җиләсләндереп утыручы ял парклары, скверлар һәм хәтта теләсә кайсы агач төбе, ай калыккач, кафега әйләнә икән. Иртәләрен эшкә барганда, ни өчен күпчелек бакчаларны кабан дуңгызы ермачлаган кебек дип гаҗәпләнә идем. Сәбәбе күзне генә түгел, акылны да кайтышландыра торган төнге күктә булып чыкты. Кияү күзләүне Фрунзе тукталышындагы шашлыкчылар яныннан башладык. Аларның безгә исе дә китми, итнең сөяксезен - дусларына, сөяклесен безнең ишеләргә аерып торалар. Хәер, ялгышканмын бугай. Беренче тәлинкәне якында туктаган милиция машинасының шофёры эләктерде. Нет проблем? дигән сорау гына ыргытып, җавабын да көтмәстән, машинасына утырып, алга таба чапты. Аның артыннан авызларына алырдай елмайган шашлыкчылар, машинасы күздән югалгач, шәпләп сүгенделәр. Ачуларын басар өченме, калган шашлыкларны үзләре ашарга тотындылар. Яңасын көтәргә озак иде. Нишләргә белми аптырап торганнан соң, троллейбуска утырып, Мәскәү районының үзәк урамнарыннан булган Декабристларга юнәлдек. Анысында инде, дибез, бәлки, рәтлерәк ир-ат очрар. Башта Волгоград тукталышында төштек. Кеше дә күп, музыка да яңгырап тора. Кызыл кирпечтән матурлап салган кафеның үзенә кермәкче идек тә, ишегеннән узганда, яңагына сөялгән берәү, җиңнән эләктереп: 
- Можем на улице посидеть, - дигәч, яртылаш салына башлаган җәйге курткамны ачу белән тартып алып, агачлар арасына кердек. Аклыгы югалып, җир төсенә кергән өстәлләрдә - кетчуп калдырган сурәтләр, сырадан бушаган стаканнар. Чистаракларына таба атладык. Безнең аеклыгыбыздан канәгать булмаган берәү нәрсәдер мыркылдап калды. Буш урын тапмагач, кисәү болгатучы янына килдек. Аның тирәсендәге шакшылык күңелне кайтарса да: 
- Шашлык сыер итеннәндер бит? - дип сорап куйдым. Катып беткән киемдәге кавказ кешесе, сәдәбе ычкынган күлмәк ярыгыннан бүлтәйгән корсагы белән еш-еш сулап: 
- Сез нәрсә, Казанда әллә сыер ите дә ашыйлармы? - дип, соравыма сорау белән җавап кайтарды да күзләре белән астан өстемә кадәр менеп, бәямне чамалады. Аек кызларга кесә калынлыгы җитәрлек түгел иде бугай, үкенеч белән генә теш ярыгыннан читкә чертләтеп төкерде дә, йөз грамм аракы чөмереп куйгандай, майлы җиңе белән авызын сыпырды. Эчемлекнең сыра гына икәнлеге күренгәнгә, башка сорау биреп тору мәгънәсезлек иде. Җәяүләп, Восстание тукталышына киттек. Монда бераз тынычрак, агачлар күләгәсенең үзендә дә серлелек бар кебек иде. Аерма ерактан караганда гына икән. Чыраена сәрхушлык яисә башка чирләр галәмәте чыккан берәр кызны эләктергән ташбашлар, йә булмаса, шул ук сырадан күзе тонып, тирә-ягын күрмәскә әйләнгән таза-таза адәмнәр генә икән биредә дә. Боларында инде рәтсез кызлар кайгысы да күптән юк.
Ерактарак җирдә, үләннәр өстендә хәл алучылар да шәйләнә, шуңамы, буш урыннар җитәрлек булып чыкты. Дуңгыз шашлыгы ашау турында сүз булырга да мөмкин түгел. Ә аннан башка кабымлык монда да юк. Тынычлап хәл алырга да кайтып китәргә булдык. Хәер, егет күрү бәхете алай да язган икән. Ике әзмәвер, килеп, үзләрен ресторанда утыргандай хис итепме, безнең өчен сыра китерергә боердылар һәм очрашу урыны хакында сүз алып бара башладылар. Аяклар исән чагында сыптырттык. Юлыбыз базар яныннан үткәнгә, "бәхет сынау" мөмкинлеге тагын тәтеде. 
- Әнә берсе эләктергән! - дидем мин, иптәш кызымның касыгына төртеп. Базар эчендәге кечкенә генә шашлыкханәдә чәчләре коелып, күзләре шәлперәйгән бер адәм, япь-яшь кызның интим җирләрен сыпыра-сыпыра, танго көенә ни өчендер вальс бии иде. Бу хәл күпләрне кызыктырган: дуңгыз малае түшкәсен бер кырыйга бәргән шашлыкчылар да, башларын өстәлдән күтәрер хәлдәге базарчылар да, әйләндереп алып, күзләрен мутландырып, сыпырынышучыларга караганнар. Дәртле испан көйләренә җиргә төшкән сыра савытларына кадәр бии. 
- Шул шешә хәленә килгәнче, моннан да ычкыныйк, - диде ахирием. Төтеннән куркып, утка төшкән Ветеринар булырга укыган Айзатулла, сугышка Ульяновскидан алынган булса да, кайтып, анда төпләнмәде, мишәр туганнары күпләп яшәгән Пенза якларындагы бер авылга китеп барды. Ерактан килгән укытучылар өчен бушлай фатир бирәләр иде, әллә аңа кызыкты, әллә ташкала ыгы-зыгысыннан арынырга теләде, әллә табигатьне, хайваннарны яратуы авылга тартты. Озак та узмады, ул гаилә дә корып җибәрде, һәм хатыны Ләмига аның кулына бер-бер артлы өч малай алып кайтып салды. Малайларның икесе, игезәк булып, бик зәгыйфь туганнар иде, ныгысыннар, баһадир булып үссеннәр өчен, Марат белән Спартак исеме куштылар. Өченчесен, бишектән үк тупылдап торганын, үзебезчәләп, Батыр дип атадылар. Яшьтән хәрби хезмәтнең ачысын-төчесен татыган ата күңеленнән генә, балаларымның ике ел вакытын беркемгә кирәксез сугышларга әзерләгән армиягә бирдермим, акчамны түксәм-түгәм, кешесенме-җаенмы табам, ак билет алдыртам, дигән иде. Берсе өчен артык тырышасы да булмады. Җәйләрен тракторист ярдәмчесе булып эшләгән Мараты, колагына салкын тидереп, болай да хезмәттән азат ителде, һәм мәктәпне тәмамлаган елны, ураклар беткәнче авылдан китмим дип, ияләнгән эшендә калды. Спартак исемле игезәге, туганыннан аерылып, кайдадыр яшәүне күз алдына да китерми кебек иде, әмма ни өчендер таныклык алган көнне үк, чакыртуларын да көтмичә, хәрби комиссариатка барып, шунда утырган бер танышыннан чирәм җирләр тирәсенә җибәрүләрен үтенде. Төтеннән куркып, утка төшкән, диләр бит әле. Балаларының язмышын үз кулына алырга теләгән Айзатулла белән дә шулайрак килеп чыкты. Бер көндә ул ике улын югалтты. Августның иң эссе көннәре иде. Тамчы яңгыр юк. Шушындый корыда да уракны тәмамламасаң, ашлыкларны сугып калмасаң, җирне киләсе елга өлгертмәсәң, тагын кайчан боларның барысын да эшлисең. Марат ярдәмче итеп билгеләнгән тракторист Хашим абыйсы да алны-ялны белми эшләде. Ул, штурвалны егеткә тоттырып, басу кырында чүпрәк тарттырылып ясалган күләгәдә бераз гына черем итеп ала да тагын сөрергә тотына. Әле генә камыллардан сап-сары булып утырган тау итәге аның тракторы артыннан кап-кара булып кала. Шушы каралык киңәйгән саен, аларның эш көннәре дә, план үтәлеше дә арта бара.
Хашим егетне артык җәфаламый. Теләсә, ялын да иттертә, теләсә, рычаглар артына да утырта. Кичләрен, төннәрен ул җир сукалау кебек авыр эшне Маратка бөтенләй тапшырмый. Егет аңа табын корып, сораганын биреп, кирәктә ремонтлашып, авылдан, тракторлар паркыннан запчастьлар ташып кына тора. Атна ахырында ул егетне клубка кино карарга җибәрде. Булдыра алганча, өлгергәнчә сукалармын, теләгәнеңчә ял ит, арысам туктап торырмын, без болай да башкалардан алда, өеңдә генә йоклап кил, таңгача үзем эшләрмен, диде. Маратка нәрсә? Җибәргәч, авылга төште. Югыйсә әле күз атып йөргән кызы юк иде, биюле кичәләрне дә артык сөйми. Ә бүген кинодан соң вечер, бөтен кеше атна ахырында авылга кайта. Студентларның каникулда чагы. Алар барында, шимбә-якшәмбе клубка кермәле түгел. Уен арты - уен, бию арты бию китеп, ял төнгәчә дәвам итә. Марат, өенә кайтып, ашап-эчеп, ятып, бераз хәл алды. Аннан, бер йөреп кайтыйм дигән булып, клубка чыкты. Кеше шактый, уен кызган чак иде. Егет, бер почмакка басып, җырбиюгә катнашмый гына, клуб эчен күзәтте. Уеннар тәмамлангач, яшьләр әкренләп тарала башлады. Иптәшләре белән Марат та кузгалды, әмма өенә таба китмәде. Шактый соң иде. Инде әти-әниләре дә ныклап ук йокыга киткәннәрдер дип уйлады. Кайтса, аларны уятыр, борчыр кебек иде. Караныпкарангалап торды да кырга 
- Хашим абыйсы янына гына юл тотты. Таң тишегеннән болай да анда барырга кирәк иде. Иптәше Нурсил басу юлына кадәр мотоциклда озатырга да булгач, шунда ук аның артына кунаклады. Сөрелеп яткан кырлар янындарак төшеп калды да ары таба Марат юлсыз болын буйлап җәяүләп кенә утларын яктыртып эшләп яткан тракторына таба атлады. Басуның тарым килеп чыга торган почмагына яңа җыелган салам кибәннәрен тарттырып куйганнар. Маратның шул кибәннәр эчендә йокларга дип ясап куйган кечкенә генә куышы һәм әлеге куышта эшкә дигән алмаш киемнәре бар иде. Һашим абыйсы еракта сөргәндә, көн артык эсселәнеп киткәндә, Марат шул куышта гына бераз черем итеп ала. Бу юлы да, ул килеп җиткәндә, трактор инде кырның аргы читендә иде. Ул, чираттагы әйләнәсе буенча килеп җиткәнче, баш төртеп алыйм дип, кибән куышына кереп киткән иде. Марат үзе дә сизмәстән тирән йокыга талды. Һашим егет кире килгәндер дип башына да китермәде. Ул күренгәнче дип, таңга кадәр эшләде, алынган җирне сөреп бетереп, ашарга утырырга уйлаганда, инде басу өсләре тәмам яктырган иде. Тракторыннан төшеп, агрегат сукаларын суккалап-каккалап алган булды, прицеп чөйләрен карады. Башкасына күз салды. Шулчак кырый сука тоташкан урында таныш төстәге кием кисәге күреп өнсез калды. Агрегатның бер кыры соңгы әйләнгәндә кибән почмагын эләктереп киткән булса кирәк. Һашим салам кибәненә атылды, тик кибән саламнары читкә таралып төшкән, куыш турысы юк, һәм анда егетнең аяк киемнәре генә аунап ята иде. Башын тотып, Һашим кыр буенча йөгерде һәм сукага эләгеп киткән егетнең карамаслык дәрәҗәдә имгәтелгән гәүдәсенә килеп төртелде.
"Улларым" дип кенә торган, алар урынына үзе үләргә әзер Айзатуллага моны әйтүне күз алдына да китерү мөмкин түгел иде. Ул тракторына утырды да, басуны бераз әйләнеп килгәннән соң, кызулатканнан-кызулата барып, иң текә җирдән тарымга ташланды.
...Бу хәл әле Айзатулланы аяк өстендә калдырса да, хатыны Ләмиганы еккан иде. Ул да булмады, көн узуга, хезмәт иткән частеннан игезәк сыңарының да вафат булуы турында хәбәр килеп иреште. Ата кеше, аны алырга дип, төпчек малаен гына җибәрде. Спартак сугышка өйрәнүләр вакытында җәяүлеләр рәтендә алгарак киткән дә артларыннан килгән танк астында калган булып чыкты. Имеш, алар, берничә иптәш, төнге суыкка түзә алмыйча, башкалар килеп җиткәнче дип, басу буйлап таралып яткан саламнар эченә кереп йоклаганнар... Урылган кырны иңләп килгән танкларның алдагысы туп-туры Спартак яткан салам өстеннән узган... Бер үк көндә бер гаиләгә кагылышлы, бер үк төсле диярлек булган ике үлем бар халыкны таң калдырды. Игезәкләр язмышының охшашлыгы идеме бу, очраклы гына шулай туры килдеме, берсенең алдарак булган үлеме икенчесен үз артыннан иярттеме - әйтүе кыен. Авылда һәр кеше үзенчә гөманлады. Тракторчы хакында әллә ни сөйләмәделәр дә... Шушы вакыйгалардан соң Айзатулла үзе үк, төтеннән курыккан утка кергән, дип уйлады һәм инде төпчеген армиягә җибәрергә, әмма хәлен бик нык белешкәләп торырга булды. Башта ул хәрби комиссариат кешеләре белән дуслашты, Батырны үзе теләгән һәм барып йөрергә җай булыр дип уйлаган якынрак шәһәргә билгеләттерде. Ялларда кереп-чыгып йөрергә рөхсәт итсәләр, туганнары да малай хезмәт иткән часть янында гына яши иде. Бердәнбер улы булып калган Батырны Айзатулла чыдамас хәлгә җитеп сагынды. Ахырда түзмәде, Октябрь бәйрәмнәре алдыннан барып, командирлары белән сөйләшеп, ризалатып, ялга җибәрүләренә рөхсәт тә бирдертеп кайтты. Малае юлга вакытын әрәмшәрәм итмәсен дип, ата кеше утырып барган машинасын туганнарында гына калдырган иде. Бәйрәм җитәрәк, әтисе Батырга өйдә ремонт ясарга уйлап торабыз, плиткалар алып кайтмассың микән дигән хәбәр салды. Егетнең машина йөртү таныклыгы юк иде, рульгә туган абыйсы утырды да, бисмиллаларын, белгән догаларын әйтеп, юлга кузгалдылар. Өйгә кадәр барырга шактый иде. Шофёрны, алмашы булмагач, кичке якта йокы ала башлады, әмма ялга тукталасы итмәде, музыканы ныграк итеп кабызды да алга таба чабуында булды. Ул машинаның каядыр килеп бәрелүенә, аннан чокырга төшүенә генә уянып китте. Багажник, машина эчендәге капкачлары алынып, плитка белән шыплап тутырылган иде. Кискен бәрелүдән плитка тартмалары алга таба атылган, һәм бер плитка, аерылып китеп, Батырның муенын кан тамыры турысыннан кисеп кергән булып чыкты. "Ашыгыч ярдәм" машинасы килгәндә, солдат инде суламый иде. Батырны алып кайтып, абыйлары янына күмделәр. Япь-яшь килеш китеп, һичкемне аямаган сугыштан исән кайткан Айзатулла тыныч тормышта әзмәвердәй өч улын югалтты. Армиягә бирмәсә, барысы да янында булыр, әткә канаты астында ныгыр, тормышын корыр кебек иде... Язмаган икән. Төтеннән курыккан Айзатулла әллә инде улларын утка үзе этеп кертте?
Батар күлең булмагач Гаетхуҗа бай улына ике йорттан килен төшерде. Беренчегә, өй күрке - белемле, чибәр, хәйлә-мәйләгә дә оста, көн иткәндә анысы бигрәк тә кирәк дип, Мөхәррәм хәлфәгә яучы җибәрде. Ике ел дигәндә, килененең кысырлыгын сылтау иткән булып, Тиңчура картның төпчеген елатып диярлек алдырды. Кыз өлгереп кенә килә, эшкә уңган, авырлыкта үскәнгә, бик әрсез иде. Яшь килен барда, моңа кадәр өй тирәсендә маташкан хезмәтче хатынның да кирәге калмады: бар эш аның кулына күчте. Карт килен бизәнеп-ясанып көзге каршында утырганда, яшь килен бозаулар астын җыештырды, болынга арканга төшерде, сыерларны көтүгә куды, табынын әзерләде. Көндәше, кара тарантаска утырып, Нәвадир бай белән култыклашып кунакка китеп барганда, артларыннан капка ябып калды. Мөхәррәм хәлфәнең күз өстендәге каш кебек үстергән Сарасы, байга килен булып төшкәч, Сара май абыстайга, җиләк апа-алма апаларга әйләнсә, Тиңчура картның хезмәт итәргә яратылган Сафурасы СапыйСапураларны оныта башласа да, ни бикә, ни җиңги, ни чәчәк апа булып китмәде. Нәвадир байның кайсы хатынын ныграк яратканлыгын алай да тәгаен генә әйтү кыен иде. Көндезләрен күбрәк Сара бикәч тирәсендә чуалса, төннәрен, яшь килен килгәч, өйгә өстәлгән янкормадан чыкканы ешрак күренә иде, әмма дә ләкин шунысы хак: ирне сөендереп, ике хатын да берьюлы түгәрәкләнә башлады. Ходаның хикмәтедер инде, Сара бикә балага тулгакларга тотынып, алмага кеше җибәрелгән Фәүзелкамәр карчык бай йортына аяк басканда, нишләргә белмичә, чүнник тирәсендә таптанып торган Нәвадирга Сафураның да тиздән бала табачаклыгы хәбәре килеп иреште. Анысына икенче кендек әбисен дәштеләр. Барысы да уң килеп, Сара бикә белән Сафура килен Гаетхуҗа байны оныклы иттеләр дә куйдылар. Нәвадирның хатыннарымның кайсы ир бала тапса да, исемен Сәйдар куям, нигеземнең хуҗасы итәм дигән сүзе бар иде. Беренче баланың кендек әбисенә дә бик күп бүләкләр вәгъдә ителеп, бу хакта халыкка да билгеле булганга, ул тәмам аптырашта калды. Затлы, асыл, аксөяк мәгънәләрен аңлаткан Сәйдар исеме Гаетхуҗа бай күңеленә дә хуш килде, ярар дип, ул да алдан ук ризалыгын биреп куйган иде - бала тугач, исемен ничек сайларбыз дип, беркем дә баш ватмады. Олы байның, башта көмәнгә узмый җәфаланасың, аннан табуы куркыта, соңыннан кем кушарга белми тинтерисең, дип, хатынының башын игәүләгәне исендә иде, шуңа күрә чарасы алдан күрелгәнгә бик сөенде. Исем табылу да ул кадәр үк авырдан түгел икән... Ике кендекче әби дә якты дөньяга баланы иң элек мин тартып чыгардым дип торганда, әти кешенең хәлләре катлауланды. Беткән баш беткән дип, әйткән нәзерем тотар, әйдә соң, икесенең дә исеме Сәйдар булсын дип, Нәвадир шунда ук ике әбигә дә бүләкләрне мулдан биреп ташлады, икесенә ике ат җиктереп, өйләренә үк озаттырды. Бер өйдә ике баланың бер үк исемдә булганы татарда күренгән хәлме?! Бай баласы булмаса, моңа азан әйтеп исем кушкан мәзин дә, икенче берәве дә ризалык бирер иде микән?.. Бәби туйларында күп булып, исем кушарга тәмам шомарып беткән карт мәзин, көлемсерәп, байга ни дә килешә дигән булды. Ярый әле, аннан ары артык сүз куертып тормады, әйтелгән исемнәрне ике баланың да колагына кычкырып, чәен эчеп, сәдакасынбүләген култык астына кыстырып, эчтән генә бу хәлне көлкегә алып, хатынына да бер кызык итеп сөйләргә әзерләнеп, терек-терек кенә өйләренә элдертте.
Исем кушканда да, балалар әниләренең күкрәген имеп, үзләренеке генә булган бүлмәләрдә, бишекләргә ятканда да, булган һәм булачак хәлләрнең бар аянычлыгын беркем дә ахыргача башына китереп җиткермәгән икән. Дөрес, Диния нәзарәтенә киткән җиреннән кайтып төшкән Сәхибулла мулла, балаларны мәчет метрикәсенә теркәгәндә, Нәвадирга тагын бер кат әйтеп карады: ай-һай, бай абзый, дөрес эшлисең микән инде, атабаба гадәтендә күренмәгән бер эш бит... Мулланың: 
- Бездә үлгән баланың да исемен, язмышын кабатлар дип, икенче берсенә кушмыйлар, һич югы, хәрефен үзгәртәләр, синдә инде, чын әһле ислам була торып, олы Иван да кече Иван дип атыйсың түгелме? - дип соравына каршы яшь бай үзе дә сорау белән генә җавап бирде: 
- Башкача эшләсәм, нәзерем тотар дип куркам. Балаларның икесе ике әнкәдән бит, бу хакта коръән аятьләрендә ни әйтелгән соң? Әллә бу турыда, чыннан да, берни әйтелмәгән иде, әллә мулланың үзенең дә белүе шулкадәр генә булды - бу хакта сүз куертуны кирәк тапмаган кебек, кәгазь-карасын алып килеп, амбар кенәгәседәй бер дәфтәргә язарга ук кереште. Шулай итеп, Нәвадирның ике хатыннан да баласы булып, Гаетхуҗаныкылар ишле гаилә сыман яшәп тә киттеләр. Сафура үзе дә таза, хәлле булгангамы, әнкәсен сөендереп, баласы иң элек атлап китсә, Сара бикәнеке зиһенлерәк идеме, яшь дигәндә, шактый гына сүзләр дә белә башлады. Нәвадир, балаларның әнкәләрен исәпкә алмыйча, бер йортта туган, бер ишегалдында үскән ике Сәйдар икәвесе дә җир җимертеп йөгереп йөри башлагач, бертуганнар булып китәрләр, алга таба бергәләп көн итәрләр, тормыш алып барулары да җиңелрәк булыр, дип уйлый иде. Сара бикә дә, яшь килен Сафура да һич кенә дә алай теләмәде, улларын ничек тә бер-берсеннән аерып куярга, үзара артык катыштырмаска тырышты. Бераздан Нәвадир аңлады: теләсә дә, малайлар бертугандай көн итә алмаслар иде. Физик яктан нык булса да, Сафура Сәрдарының ни өч яшьтә, ни биштә теле юньләп ачылып китмәде. Сара бикә баласы бабасы Мөхәррәм хәлфәгә хәреф танырга киткәндә, Сафураныкының теле ачылса да, акылга зәгыйфьлеген аңлата торган тел булып кына ачылды. Дөрес, тора-бара ул, хәреф танырга ук өйрәнмәсә дә, кул арасына керә башлады, егет булгач, бигрәк тә әнисе янәшәсендә абзарында да эшләде, бакча тирәсендә дә булышкалады. Кайда гына барсаң да, кем белән генә яшәсәң дә, нәсел атың калмый, нәсел даның үзең белән ияреп бара икән. Сараны туган-тумача Акбикә, ягъни өлкән бикә дип йөртә башлаганда, Сафура һаман Сафура килен генә булып калды, бу аны эчтән кимерә, иренә дә бераз үчлерәк, ачулырак итә иде. Хатын-кызның ачуы ирләр ачуы гына түгел. Инкыйлаб башланып, ярлыларга көн килгәч, ул тотты да баеннан аерылды да китте. Киткәндә, влач хәзер безнеке, мин сезгә ничә ел хезмәтче булып яшәдем, дип, Гаетхуҗа байның тир түгеп туплаган байлыгыннан шактый гына өлешне каерып алырга да онытмады.
Балда-майда яшәгән, йомшак урыннарда озаклап йоклаган Акбикә инде рәхәтләнер, йортка берүзем калдым дип масаер, өй эшләренә берәр хезмәтче хатын гына ялларлар да, тагын да иркенәебрәк яшәп китәр шикелле иде. Нәвадир тагын ялгышкан булып чыкты: эшләрнең кая таба барганлыгын аңлаган Сара көндәше артыннан ук, байлыкны тагын да күбрәк эләктереп, атасы йортына кайтып төште. Тыныч көннәр булса, киленнәргә хуҗалыгыннан шымытыр да тиясе юк иде. Аннан хәлсезрәкләрнең дә байлыклары таланган бер көндә, иләк-чиләк, балта-көрәк ише нәрсәләрнең үз оныгына китеп барганына Гаетхуҗа бай бөтенләй көенмәде, бәлки, шуның белән башка төшкән авырлыклар үтәр, большевиклар йортны күчереп салмаслар, эчендәгесенең үз оныкларыңа калуы яхшырак, дип уйлады. Хуҗалыкны, дөрестән дә, күчереп алып китмәделәр, әмма дә ләкин озак та үтми Себергә сөрелгән Гаетхуҗа бай йортыннан, теләсә кем торып тәмам тарала башлагач, эчтән таларлыгы бер дә калмагач, "авыл Советы", "китап уку ызбасы", "медпункт" кебек бүлмәләр ясадылар да куйдылар. Күп ишекле каралты моңа бик тә кулай иде. Таш койма белән әйләндереп алынган ихатаның капкалары да берничә булып, ишегалдын бүлгәләргә бик уңай килеп, авыл Советына да, ызба-читәлнәсенә дә, шифа бүлмәсенә дә аерым йөрешле иттеләр. Айкапның бар бае, мулласы-хәлфәсе Себергә куылганда, карт хәлфәгә, ни гаҗәп, тимәделәр. Хәер, ул тиз арада дин белеме бирүен ташлап, Аллага каршы сөйли башлаган һәм шуның белән авылга хуҗа булып алган ярлы-ябагайга бик кирәкле кешегә әверелгән иде. Ул ничә ел көненә ничәмә мендем, мөәзине юкта азанын да әйттем дип тормады, мәчетнең манарасын үзе үк кисеп төшерде. Бу эшнең ахыры хәерле үк бетмәсә дә, ялгышлык белән балта йөзе кисеп үткән уң кулына черек йөгереп, тиз арада вафат булып куйса да, Мөхәррәм карт кызын-оныгын кулаклар исемлегенә керү куркынычыннан коткарды. Хәер, Сара бикә иллә дә үткен хатын иде: эшләр юньсезгә китмәсен дип, атасы үлүгә үк, Айкапка районнан җибәрелгән рәисне йортына өйдәшлеккә кертте. Кеше тормышның ниндиенә дә яраша. Совет властена да күнделәр. Колхозны - крестьянныкы, илне хезмәт халкыныкы дип яшәп, байлыгын арттыру өчен җан-фәрман тырышып ятканда, авыл халкын тагын бер кат миңгерәүләнгәндәй итеп, каһәр суккан сугыш башланды. Көн дә армиягә алынулар, күз яшьләре түгүләр, аерылышу авырлыклары башланды. Сафура Сәйдары сугышка алыныр дип уйламады да уйламады. Егет акылы зәгыйфьлектән хәрби хезмәткә бармады. Мәктәпкә дә йөртеп-йөртеп карадылар да, моннан эш чыкмый дип, кул селтәделәр 
- Сәйдар уку-язуны да танымый иде. Әни кеше, улына солдатка алыну кәгазе килгәч тә, бер-бер аңлашылмаучылыктыр дип, тикшерергә генә чакырганнардыр дип уйлады. Сугыш вакытында тәртибе шулдыр, табибтан табибка йөртерләр дә, ак билетлылыгын тагын бер раслап, кире кайтарып җибәрерләр диде, шуңа күрә, юлына-мазар ашарга да юньләп тыкмыйча, капкадан гына озатып калды. Сәйдарның күренүгә солдатка алынучылар арасында китеп баруы да Сафураның эчен пошырмады, ул күңелендә бернинди хафа-мазар сизмәде. Кичен олаулар кайтты, тик барысы да бушаган, арбаларның берсендә дә улы Сәйдар юк иде. Сафура шунда гына аның чын-чынлап солдатка алынганлыгына ышанды. Бу хәлләрнең асылы сугыш беткәнче үк ачыкланды. Сара бикә, авыл Советы рәисентәндәшен сыйлап-майлап, исем-фамилиясе дә, атасы исеме дә туры килгән, туган көне белән туган җирендә дә аермасы булмаган көндәше баласын үз улы урынына җибәрттергән булып чыкты. Каралуын Сара улы каралса да, алынуын Сафураныкы алынганлыгы турында сүз киткәч, рәиснең дә, хатынның да хәлләре шәптән булмады, аларны - төрмәгә, хәлфә оныгын фронтка озаттылар.
Сугышның башлары гына иде әле. Егетләрнең берсе дә яу кырыннан әйләнеп кайтмады. Гаетхуҗа байлардан эләктергән тимер сандык уентысыннан өчпочмаклы хатны алып караганда, Сафураның күңелен һаман бер сорау бимазалады: и бала-бала, дөньяда үзе дә яшәмәде, минем улымны да алып китте... Бер исемгә язган уртак язмыш идеме бу, көндәшлек үченең нәтиҗәсеме - инде аның аермасы бармыни? Батар күлең булмагач, кайсысына чумасың?.. Киндерче малай турында хикәят Зирәкнең әтисе сугышта. Ул аны хәтерләми диярлек. Сугышка китәсе көнне, мичкә сөялеп үзенә карап торганы гына исендә. Хәтерләмәгәч, елап бетеп сагынмый да сагынмый, көтә генә... Әнисенең, ул фронтка киткәндә, сиңа ике яшьләп кенә иде, дигәне бар. Зирәк әнисен менә сагына. Ул, киндер саклаганда, аның турында күп уйлый... Аның турында гына түгел анысы... Балык тоту турында да, кызылканатларны, кыртышларны эләктерәсе кармаклы булу турында да, орден-медальләр тагып кайтыр дип көткән әтисе турында да... 
- Әтиең булса, кармакны гына ясап та бирер иде әле, - ди Зиннәтулла бабасы. 
- Эшкә кулы уңган аның. Фашистларны тизрәк дөмектерсеннәр дә кайтсыннар инде, кайтсын. Әниең менә күрә алмады... Бабасы еласа, күзеннән яшь чыгарса, Зирәккә читен була. Ялгыш берәр җирен авырттырганда, ирләргә елау килешми дисә дә, олы башы белән тик торганда җеби дә төшә... Зирәкнең балыкка йөрисе бик килсә дә, кармаклары юк. Булса да җибәрмәсләр, әбисе әйтмешли, трай тибәргә инде аңа дүрт яшь. Күрше кызы кыш буе аның белән бакчага йөрде, хәзер дә киндер саклап утырмый. Зирәкнең каһәр генә төшкән кошлардан киндер саклыйсы бар. Бабасы, орлыгын никадәр күбрәк җыйсак, колхоз куйган норманы никадәр арттырыбрак үтәсәк, фашистлар да шулкадәр тизрәк җиңелер, әтиең дә шулкадәр тизрәк кайтыр, ди. Быел киндер яхшы буласы. Зиннәтулла карт, күршесе белән сөйләшеп торганда: Алтмыш подаукадан алсак, тонналап чыкмагае, - диде дә Зирәккә төртеп күрсәтте: - быел чыпчыклардан улым саклады бит. Ул булдырды инде, ул! Әбисенең дә, минем дә карап торганыбыз 
- Зирәк кенә. 
- Әйе, - дип килеште Әһлиулла. 
- Кайчан бакча артына чыксаң да, коймагыз башында зур чыпчык шикелле утыра. Басасын алдыгызмы соң әле? 
- Малай бик нык карап үстерде, малай. Басасын да җыешты. Күлгә дә төшереште. Судан чыгаргач, элеште-киптереште дә дигәндәй. 
- Алай икә-ә-н...
Әһлиулла абзасы Зирәкне бик ярата. Койма өстендә утырганда, бакчасына чыкса, кишереннән дә, суган кыягыннан да өлеш чыгара. Зирәкләр аларны чәчми, Зиннәтулла бабасы: 
- Безнең җирдә тары шәп үсә, киндер уңа, туфракны куян ризыгына әрәм итәр хәл юк әле, - ди. Әле ярый Әһлиулла абзыйсы бар. Арт бакчаларына чыктымы, ярылып пешкән чиясеннән дә, тәм генә керә башлаган алмаларыннан да авыз иттерә. Өлгерсен әле бераз, капчыгы белән җыеп кертәм мин аны сиңа, ди. Кертсә, бик яхшы. Кертмәсә, Зирәк үзе дә өлгерә. Аларның капкаларын бикләп, чыгып китүләрен ишеттеме, күлмәк эченә агач астында коелып яткан алмаларны җыеп ала, өлгерсә, кыярын да эләктерә... 
- Бакчабыз безгә зуррак, алтмыш сутыйлап, ничек эшкәртербез дип кайгыра идем, менә Зирәк тә кул арасына керә башлады, - ди Зирәкнең Зиннәтулла бабасы. Бу сүзгә Әһлиулла карт каршы төшкәндәйрәк итә: 
- Аның каравы, игеннәр мул да булып куйса, барысын да алып бетермәсләр. Калганыннан рәхәтләнеп киндерле икмәк пешерерсез! Бакчагызның урыны гына да ни тора. Тау астында ике турыннан чишмә кичеп уза. Ярларына утырткан карлыганнары да, кәбестәләре дә исәпкә кермәгән бит аның, Зиннәтулла. 
- Анысы шулай. Елгадан ташу күтәрелеп, җәй уртасына кадәр исәпкә кергән җиренең дә су астында калган елларын уйламасаң... Бабасы бераз остарта. Әле үзе кичәгенәк Миңзифа карчыкка чишмәнең шуннан агуына һушы китеп сөйләп торды, ул карлыганнарның эрелеге, корт-фәлән дә йокмый, пәрәвезләнми дә, имеш. Коры килгән елларны бакча сугарырга да җиңел. Чишмәгә кадәр барырга иренсәң, мунчага суны шуннан гына да ташырга була. Тутыруы гына озаграк димәсәң. Инешчек юлына бер кисмәк төшереп куйсаң, чиләгеңне генә чумырып аласың бит аның! Әле менә җитешкәне генә юк. Зирәк киндер саклаудан туйган. Кайбер көнне качып та китәр иде, фашистларны тизрәк җиңәселәрен уйлый да туктап кала. Күрше малае Фарук елагач, киндер суы кайнатып йоклаталар, аннан колак төбендә барабан акыртсаң да уянмый инде. Әллә фашистларга да үзләренә сиздермичә генә киндер суы эчерәләр дә үтереп бетерәләр микән? Киндер саклау туйдыра. Зирәк тик кенә утырса, кошлар аннан курыкмыйлар да. Шуңа күрә ул белгән бер-ике җыры бар, көн буе, тамагы беткәнче, шуларны такмаклап утыра: Безнең әти - киндерче, Киндер ыштан киюче. Сезнең әти - кондызчы, Кондыз тотып суючы... Киндер ыштан сыпылыр, Кондыздан тун ертылыр... Бу җырдан туйса, каршы койма башында аның әлсерәгәнен көтеп утырган каргачыпчыкларны санарга керешә:
Ти-ше, ти-ше, Ре-бя-ти-ше, А-ту а-бый Баш-ны ти-шәр... Бу санамышны аңа күрше кызы Тәгъзимә өйрәтте. Ул Зирәкләр авылына Казаннан кайтты, әллә шуңа русча сүзләр кыстырып санарга ярата. Зирәк кайчак аны үзенчә үзгәртә: Көш-шү, көш-шү, Чып-чык и-ше! А-ту ба-бай Баш-ны ти-шәр... Зирәк, кайсы кошта тукталса, кулындагы чуерташын шуңа тидерергә тырышып ата. Чыпчыклар пырхылдашып дәррәү югары күтәреләләр дә тагын койма башларына килеп утыралар. Июльнең ахыры, җитмәсә, чыдамаслык эссе булды. Аптырагач, Зирәк бакча капкасының күләгәсенә шалаш ясап куйды. Төшкә табарак шуның эченә кереп яшеренә. Бу эссе кошларга да җиңел түгел, әмма барыбер бакчадан китеп бетмиләр, аннан шалашында йокыга киткәнен көтеп утыруларында. Малай инде арыгандыр, туйгандыр дипме, кайвакыт киндер өсләренә төшеп таралулары була, ул пумаласын болгап килеп тә чыга, ерактагыраклары аннан гына курыкмасалар, тагын тегеләргә таш яудырырга тотына. Әһлиулла картның килене дә, үзең киндер чыпчыгына әверелеп беткәнсең инде, Зирәк, ди. Киндер дигәннән, әле җәй башында бакчаны сакламаска да була. Бабай, кармак тап инде дип аптыраткач, Зиннәтулла карт Зирәкне чәчүдән калган бер стакан киндерне тоттырып, түбән очта яшәүче Шәрип дигән кешеләргә җибәргән иде. Бик усал шаярткан булып чыкты. Шәрип абый дигәннәрен бар да артында Кармак абзый дип йөртәләр икән. Зирәкнең ишеткәне юк иде. Югары очта яшәгәч. Ул авылның бу баштагы кешеләрен белми дә. Ишек бавын тартып, келә шалтыраткан тавышка өйдән килеп чыккан ак чәчле бер бабай, Зирәкнең нәрсәгә килгәнлеген ишеткәч, башта ачулы гына карап куйган иде, соңыннан йөзе яктырды. 
- И олан, икенче бер олырак малайны куып та чыгарган булыр идем. Фронтовик малае бит син. Ничек кулым күтәрелсен?! Бабаңа да үпкәләмим, шул яшьтә кеше итәм дип тырыша бит ул сине, бик сорап аптыраткансыңдыр да, башына килеп шаярткандыр. Бүтән миңа андый йомыш белән килмә, яме! - диде. Шәрип абзый алай да яхшы кеше иде, ахрысы: малаеннан калган кармак булган, шуны Зирәккә сабы-ние белән тоттырды да җибәрде. Кармак күргәч, Зирәккә бер шәп уй килде. Яшелчә бакчасындагы тирестән күп итеп чели казырга да, кармакка элеп, кошларны шуңа гына каптырырга. Карга кебек берәр зуррагы да эләксә, итеннән аш пешерсәң дә була:
карга ни дә, чеби ни! Малай шулай дип уйласа да, эше барып чыкмады. Чели киерткән кармакны тотып яткан җиреннән йокыга киткән булып чыкты. Кошның ниндие бар - барысы киндергә төшкән, җитмәсә, бер ала карга, шалашына кереп, тастымалга төреп, әбәтләргә алып чыккан ипиен дә эләктергән. Зиннәт аны урам яктагы тупыл өстендәге бер оядан асылынып торган тастымалны күргәч кенә аңлады. Зиннәтнең йокысы туйган, тик менә тамагы ач иде. Ул хәлне Зиннәтулла бабасына сөйләп бирде, үз өлешеңнән миңа печтик кенә ипи ертып алып бир әле, диде. Бабасына да, әбисенә дә өлеш калмаган булып чыкты. Зиннәтулла бакчага чыкты да, түбәтәенә тутырып, бер уч киндер орлыгы алып керде. Өлгереп тә җитмәгән, сусыл киндерләрне Зирәкнең тәүге ашавы иде әле. 
- Киндергә башка тимик, әтигә җибәрәсе бар бит, бабай, бер-ике көн генә су эчеп тә торам мин! - дигән булды Зирәк. Бабасы аның хикәятеннән көлде: 
- И улым, мәктәптә укымагач, карганыкы кадәр дә акылың юк икән, - диде. Карга да мәктәптә укымый, ә ничек шәп итеп урлый, дип уйлады Зирәк. Ул үзе дә - кыяр, алма карагы югыйсә... Ул көнне, әллә тамаклары ачлыктан, алар бик озак йокыга китә алмадылар. Бер дә юкка булмаган икән. Бабасы тышка чыгып кереп, ишекләрне тагын бер кат төнгә бикләгәндә, тәрәзә шакыдылар. Озак та үтмәде ишектән, бабасына ияреп, бер озын кеше килеп керде. Ул сул кулын, ак марля бәйләп, муенына аскан иде. 
- Кочакла, әтиең! - диде Зиннәтулла карт. Зирәк, әтисенә атыласы урынга, бабасын барып кочаклады. Әтисе аның чытырдап тотынган бармакларын сак кына кубарды да түшәмгә кадәр күтәрде. 
- Ай-яй үскәнсең, улым! 
- Киндер саклаганга ул! - дип җавап бирде Зирәк. 
- Мин бит гел биектә, койма башында утырам. Бабасы белән әтисе нигәдер көлештеләр. 
- Киндер саклыйм дисең инде, алайса? - диде әтисе, басып куелган лампаның филтәсен күтәрә төшеп. 
- Йә, утыр әле, улым, өстәл янына, шуның өчен тәмнүшкәләр белән сыйлыйм үзеңне! Һичбер вакыт күрмәгән ризыклардан Зирәк телсез калды. Кара инде бу бабасын, бөтен киндер фронтка дигән була, әтисенең сумкасы тулы әйбер. Зирәк бабасына үпкәләгән иде, әтисе янына утырды. 
- Бабай, әтиең кайткач ашатырга кирәк була дип, узган ел чикләвекләрне дә кыш көне санап кына бирдең, киндерне дә фронтка җибәреп бетермәкче, ә ул әнә нәрсәләр алып кайткан! - дип, иренен турсайтты. 
- Мин дә бит, улым, боларны әле генә, лазареттан чыккач кына алдым. Үпкәләмә син бабаңа, мин кайткач, ипиле булабыз да булабыз инде без. Мә, тот әле, кибеткә барып, күзең нәрсәгә төшсә, шуны ал!
Әтисе Зирәккә бер уч вак акча бирде. Малай иртә таңнан, чыпчыклар бакчаны тәмам сырып алганчы дип, кибеткә йөгерде. Кибет алардан ерак түгел иде. Нәкъ түбән оч белән югары очның уртасында. Ул Шәрип абыйларына төшкәндә, аны күргән, кибетчесе белән дә исәнләшеп узган иде. Хәйри абзый кибет төбендәге ташка чыгып утырган. Янында шул тирәнең бала-чагасы җыелып тора. 
- Нәрсә кирәк, үскәнем? - диде ул, янына Зирәк тә килеп баскач. 
- Мин берәр тәмле әйбер алырмын дигән идем. Хәйрулла агай бер уч акча учлап торган малайны ишекне киң ачып эчкә уздырды. Кибет киштәләрендә берни дә юк диярлек икән. Кибетче карт малайлардан туйган. Ишек төбендә җыелып торган бала-чаганы үз тирәсеннән көн дә: Кибеткә әйбер кайткан: Алма - шалкан, бук - талкан, Чыпчык бугы - канәфер... Көшегез, көш-ш, - дип, шаярган булып куа. Шундый зур таш йорт эчендә ризык түгел, күз төшәрлек әйбер дә күрмәгәч, Зирәк аптырады, ни әйтергә белмәгәннән генә: 
- Кармак юкмы? - дип сорады. 
- Сиңа кармак нәрсәгә? Барыбер бакча каравыллап кына утырасың. 
- Әти белән балыкка барачакбыз, ул кайтты бит! - диде малай, мактанып. 
- Өйдә кармак бер генә. Кибетченең малае Зирәкнең әтисе белән бер үк көнне сугышка киткән булып чыкты. Аның күзләренә яшь килде. 
- Зәйнулла исән кайткач, Алла боерса, безнеке дә исән кайтыр әле, - дип, Зирәкнең башыннан сыйпады. 
- Улым, кибеттә кармак юк шул. Кич, ишекләрне бикләгәч, әтиеңнең хәлен белешергә барып килермен. Малайдан калган кармак бар, берочтан шуны да эләктерермен. Әти кайткач, бар да булачак икән, бүген тамак туйганчы ашадылар, Зирәк тагын бер кармаклы булды. Чыпчыкларыңны сыңар кул белән булса да үзем куармын, сиңа ял тиеш бит инде, диде әтисе. Бер генә көнгә бабасы алмаштырса, иртәгә бергәләп балыкка да төшәрләр әле. Раббың кем? Сарабикә карчыкның бар теләге оныкларының иманлы, динле булып үсүе иде, шуңа күрә һәр җомга кичендә ул аларга ахирәт рәхәтлекләре, кешеләргә кылган игелекләрнең бу дөньяда әҗере, ата-ана фатихасы кебек нәрсәләр турында сөйләүне бер гадәт итте. Әби сүзенең иң ахырында аермачык мөселман булуның шартларына күчә. Соңгы җомгада оныкларыннан ул моңарчы сөйләгәннәре хакында сораштырырга тотынды:
- Тәтиләрем, үлгәч, барыбыздан биш нәрсә турында сорарлар? 
- Әби, мин әйбәт укыйм, бөтен нәрсәне беләм, - диде бу елда гына мәктәпкә киткән Марат. 
- Мәктәптә моны өйрәтмиләр, үскәнем. Әйбәтләп тыңлап утырыгыз, исегезгә төшерәм. 
- Ярар ату. 
- Мөселман балаларына, әбиегез кебек, көн саен биш вакыт намаз уку фарыз. Бусы - бер. Әтиегез әнә ятимнәрне, мохтаҗларны сәдакасыннан калдырмый. Монысы - икенче. Игълам бабагыз быел Хаҗга барып кайтты. Өч булдымы? 
- Әйе, әби, өс, өс, мин беләм, мин беләм, - дип такмазалый башлады бармакларын бөгеп санап утырган биш яшьлек Алия. 
- Инде дә килеп, без олылар барыбыз да рамазан аенда ураза тотабыз. Дүрт булыр. Әбинең бу сүзе болай да куркаграк Маратны тәмам өркетте. Ул: 
- Ә безгә укытучы апа тоттырмый, - дип, мышкылдарга ук кереште. 
- Синең укытучың үзе дә ураза тотадыр әле. Тәмле әйбер ашамыйча тора алмыйсың ич син! - дип көлде аннан Фаил. 
- Менә мин әни мәктәпкә ашарга биргән акчаны бөтенләй тотмыйм, җыеп барам. Кояш чыкканда укырга китәм, баегач кайтам. Көне буе ашамыйча укып-уйнап йөргәч, ураза тотам бит инде име, әби? 
- Уразаның үз шартлары бар аның, улым, анысын инде менә сиңа өйрәтә башласаң ярый. 
- Ә бишенчесе, әби, бишенчесе? - дип сораган булды Фаил, олысымакланып, ул хакта әллә ничә мәртәбә ишеткәне булса да. 
- Бишенчесе дисәк тә, анысы - иң кирәге, иң алда торганы. Хәзергә шунысын ныклап истә калдырсагыз җитеп торыр. Үлеп, теге дөньяга киткәч, һәрберебездән сорау аласылары бар. И Ходаем, шуларны уйласам да, күз алларым караңгыланып китә. Җавапларны дөрес итеп, вакытында бирә алырмын микән? 
- Курыкма, әби, мин сиңа шпаргалка язып җибәрәм. 
- Теге дөнья турында шулай сөйләргә ярыймыни? Анда нәрсә буласын беребез дә белмәгән. 
- Ник, биш сорау бирәчәкләр, дисең бит. Бу балалар белән ничек сөйләшмәк кирәк?.. Алай да әби тынычланды, сүзен дәвам итте: 
- Иң тәүдә сорарлар, имеш: Раббың кем? Менә шулчакта каушап калмаска: "Әшһәдү ән лә иләһә иллә-Аллаһ", - дип, шәһадәт бирергә кирәк. Бу инде Алланы Раббың итеп тану дигән сүз. Аның артыннан ук: "Вә әшһәдү әннә-Мөхәммәдән габдүһү вә расүлү-ллаһ", - дип өстисе. Монысы Мөхәммәдне Раббыбызның барлыгы-берлеге, җәннәт кебек мөселман белергә тиешле нәрсәләр сөйләү өчен, җиргә иңдерелгән Алла илчесе икәнлегенә ышануыңны әйтүдер.
Намаз укыган, ураза тоткан, сәдака биргән, Хаҗга барган картына юл акчасын сарыфлаган әбиләре дә җавап бирүдән курыккач, балаларның үлем сүзен ишетүгә котлары чыкты, кайсы нинди сәбәп табып, әбиләре яныннан китү ягын карадылар. Икенче көнне әбисе, миченә ут тергезергә дип, утын-чыра ише нәрсәләр алып, мунчага кереп киткәч, Фаил әбисен җәннәткә кертү өчен әзерләргә, имтихан алып карарга булды. Мунча артындагы биек коймага ябышып, кыекка күтәрелгәч, морҗа кырыеннан салындырган баскычлар буйлап менеп китте. Биеклектән куркуы каты булса да, морҗа башына капланды, әбисенең мичкә башын сузганын көтеп утыра башлады. Менә Сарабикәттәйнең, бисмиллаларын әйтә-әйтә, төтенлек юлларын ачканы ишетелде. Аста утын өелде, иске кәгазьләр кыштырдады. Вакыт җиткән иде. Шулчак Фаил күкрәктән килгәнрәк, күктән иңгәнгә охшаган куркыныч тавыш белән морҗа башыннан: 
- Раббың кем? - дип сөрән салды. Сорау алуларга һәрчак әзерләнгән кебек булса да, йөрәге йомшак икән, Сарабикә карчык коты алынып егылмасынмы?! Моны аңлаган малай, тиз генә түбәдән төшеп, мунчага керсә, әбисе киң һәм тирән итеп ясалган мич авызына ук килеп төшкән. Фаил аны күтәреп торгызды да, Сарабикә карчыкның сөйләшерлек хәлгә килүен күргәч, эшнең нәрсәдә икәнлеген сораган булды. Әбисе: 
- Шырпы кабызып, чырага ут телим дип торганда, күктән бер тавыш килде, инде дә шундый куркыныч итеп, Раббың кем дип сорады, мин җавап бирә алмадым, котым очты, - диде. Фаил, кайгырганга салынып: 
- И әби, безгә өйрәткән буласың, үзең мич башыннан җил сораганнан да каушап калгансың, үлсәң-нитсәң нишләрсең? Сарабикә карчык белән булган хәлләрдән соң, малайның үз коты да алынды. Раббың кем дип сорасалар, теге дөньяда җавап бирә алырмы? Җитмәсә, Алла каршында бәләкәйрәк чагында кылган гаебе дә бар иде... Фаилләр гомергә сыер үстерделәр. Ишле гаиләдә ансыз торып булмый, ди иде әтиләре. Тик менә, таң тудымы, капка төпләренә арбаларына бидон төягән сөтчеләр килеп җитә. Әнисе көн саен сөтнең күбесен хөкүмәткә тапшыра, норманы үтисе бар, акчасы да кирәк, имеш. Кызлар сөткә тияргә курыксалар да, Фаил җыючыларга чыгарасы сөтне салам аша көн дә бераз эчә иде. Болай элпәсе түбәнгә тигез төшә, яңа савылган сөт бидон стеналарында да эз калдырмый. Әниләре аны чиләкләргә литрлы банка белән үлчәп салса да, тапшырганда, литры гел тулы чыкмый икән. Әллә, аз күрсәтәләр дип, сөтчеләрдән шикләнәсе, әллә үземнең тешсез авызларымнан инде, ди башлады. "Тешсез авызлар" дигәне - гел ашау турында гына уйлаган өч бала. Ахыр чиктә әбиләре дә ничек сөт һәр көнне салып куйганнан кимрәк дип аптырый башлады. Көннәрнең берендә өч баланы каршысына җыеп бастырырга да ант эчтерергә карар кылды. Иң элек:
- Ялган сөйләсәгез, ант эчмәгез, алайса, җәннәткә эләкмисез, - дип куркытып куйды ул, ә сорау алуны иң элек әле ике яше генә тулып киткән Алиядән башлады: 
- Үскәнем, сөтне син эчмәдеңме? Эчмәсәң, валлаһи дип әйт. 
- Юк, эчмәдем. Валлаһи! 
- Марат, әллә соң син эчтеңме? Һаман сорап тинтерәтәсең? 
- Юк, эчмәдем, валлаһи, билләһи! Менә чират Фаилгә җитте. Аның икенче сыйныфта укыган чагы иде. Тәртибеннән әтиәнисенә һичкем зарланмый. Укытучысы гел синнән дә акыллы бала юк инде дип кенә тора. Ялганласа, кирәген бирәчәкләр: ишек катындагы кадакка, малайларны куркытып торыр өчен, каеш эленгән. Ант итсә, үлгәч тәмугта янмагае. Шуннан соң уйлап-уйлап торды да җаен тапты: 
- Мин дә шулай ук, - дип котылды. Су атасы Мин әле кечкенә. Күрше малайлары белән генә уйныйм, әтигә ияреп кенә, башка урамнарга барам. Ялгызым түбән оч кешеләренә генә кергәлим. Урамның иң аргы башында җиңгиләребез яши. Аларның Язилә исемле кызлары, Фаиз исемле малайлары бар. Җиңгиләрдә миңа күңелле. Абзар тулы мал. Сыер да үстерәләр, сарык та. Мунча янындагы киртә эчендә каз бәбкәләре пипелдәшә. Имән төбендәге мунчага барганда, мин ата казга бармакларымнан кайчы ясап ысылдыйм - борыныңны кисеп алам мин синең, дигән булам. Шулай итсәң, каз таларга курка, диләр дә, якынрак килсәң, үзе бармагыңны өзмәкче. Жиңгиләремнең су буендагы шомыртлыгында әллә ничә атынчык. Шомырт ашый-ашый атынабыз, төрле хәлләр сөйләшәбез, рәхәтләнеп көлешәбез. Шомыртлыктан бәрәңге буразналарына чыксаң, карт имән төбендә әлеге дә баягы кара мунча утыра. Кыш көне бервакыт, кайнар ләүкәдә чабынып алгач, имән төбендәге карда рәхәтләнеп тәгәрәшкән идек, гел шуны искә алабыз. Кыш җитсә, шәрә тән карда аунар идек, дигән була Фаиз. Җәй көне дә күңелле икән. Без уйнаган шомыртлыкның сукмагы Яппар абыйның сумалалаган көймәсе яткан инешкә илтә. Хуҗасы күрмәгәндә генә, сумаласын җыеп чәйнибез. Инешнең каршы ягындагы бер бакчада, биек үләннәр эченә качып, авызларыбызны лач та лоч китереп утырабыз. Сагыз җыярга җай чыкмаса, кузгалак, какы ише нәрсәләр кимерәбез. Бакчаның икенче сукмагы шул инешнең буасына илтә. Без әле анда кермибез, бу башта, сай урында гына чупырдашабыз. Жиңгиләремнең капкалары каршындагы тыкрыктан болынга төшсәң, кое бар. Анда бармагыз, суга батарсыз дип кисәтеп торгангамы, әллә шул коеда яшәүче Су анасы, Су атасы белән куркыткангамы, безнең гел шунда төшәсе килә. Олылар юк чакта бөтенебез болын коесына йөгердек. Иң алдан мин төшеп җиттем. Җиттем дип... коега беркадәр генә калгач, куркуымнан шып туктадым. Минем туктаганны күреп, башкалар коега төшеп тә җитмәделәр. Аяк буыннарым тотмый башлагандай булды, телләрем көрмәкләнде.
Киртәләп тә алынмаган, өсте ярым ачык ясалган кое төбендә Су атасы тәмәке көйрәтеп утыра. 
- Нихәл, су эчәргә төштеңме? - ди миңа бу. Җавап бирә алмыйм. Әти әйтмешли, тәмәке дигән хәшәрәтне урамыбызда Вакыйф абыйның гына тартканын күргәнем бар. Ул да, Су атасы кебек, берәр нәрсә төбенә чүмәшеп, тәмләп-тәмләп, вакыт-вакыт төкеренгәләп, төтен суырып утыра. Күзәтәм. Җавап бирерлек рәт юк. Су атасы булса да, нишләптер шушы эсседә майга баткан иске телогрейка кигән. Күзләре кысык, чәчләре сирәк була икән Су атасының. Бик усал дисәләр дә, артык ачулы карамый. Ирен читләре белән генә көлемсерәп: 
- Су анасын карарга төштегезме? - ди. Үзләренә килделәр дип белә микән әллә? 
- Хәзер шушы чүмеч белән тартып чыгарам мин аны. Шулай дигәч курыктым да инде. Зур итеп тын алдым да бар көчемә: 
- Җиңги, җиңги! Су атасы! Кое буенда 
- Су атасы! - дип сөрән салып, тыкрыкка таба йөгердем. Башкалар миннән дә алда элдерделәр. Фаизләр турысына җитсәк, җиңгәбез капка төбендә ачулырак карап тора. Без киткәч, өйләренә кайткан да, юклыгыбызны белеп, эзли чыккан, кая барырга белми карап торган чагы икән. Болынга китәр иде, Бөр елгасында Су аналары, Су аталары тагын да күбрәк яшәгәч, анда бармасыбызны белә. Болын коесына төшкәннәрдер дияр иде - сүз тыңламаслар дип уйламый. Аның янына килешкә, бөтен күргәннәребезне түкми-чәчми сөйләп бирдем. 
- Су атасының кеп-кечкенә калган күзләре кап-кара йөзендә шундый куркыныч күренә! 
- Шулай ул. Әйтелгән бит сезгә, олылардан башка төшсәгез, коега алып кереп китәр дип. 
- Әйе, әйе, кунакка чакырган була! Су анасын күрергә килдегезме дип сорый. 
- Шулай. Бәләкәй тыңлаусыз балаларны яраталар алар. 
- Без тыңлыйбыз. Сине шундадыр дип кенә төшкән идек, җиңги. Син анда булмагач кире кайттык. 
- Әйбәт булган. Кич йокларга ятканда, Су анасы турында әкиятне тагын бер кат сөйләрмен үзегезгә. Мин инде бу вакыйганы оныткан да идем. Әтинең үзе үскән Яңа урамга барып кайтасы килде. Иптәшкә мине дә алды. Элекке күршеләрнең хәлен белербез, Миңлегали абыйларыңа да кереп чыгарбыз, әллә кайчаннан бирле күрәсе килеп торган кешеләр бар. Без әтиемнәрнең элекке күршеләренә кереп тормадык, туп-туры Миңлегали абыйларга киттек. Аларның өйләре безнекенә янәшә урамның иң теге башында икән. 
- Бик матур урын, - ди әтием. 
- Бакчалары кырында болын коесы да бар. Тәрәзәләреннән болыннар, таулар, елга, каршы як авыллар күренеп тора. Сиңа да карарга кызык булыр. Өйләре зур, балалары күп аларның. Менә иң соңгы өйгә якынлаштык. Капка кырыенда трактор тәгәрмәчләре, төрле тимертомыр ята. Алар безнең өебез янындагы трактор паркында да бик күп. Калкулык өстеннән карасаң, болынның матурлыгы! Бөр буйлап күз йөгертеп үттем дә керәчәк өйгә, аннан...
аның капка төбенә карадым... Күзләремә күренәме дип торам! Әле беркөнне генә мине куркыткан, Су анасы янына кунакка чакырган Су атасы капка баганасы янына бөтерешеп утырган да тәмәке көйрәтә. Кот очты. Тиз генә әтинең җиңеннән эләктердем: 
- Бармыйк әле анда, бармыйк! 
- Ник? 
- Әнә бит капка төпләрендә Су атасы утыра! Әти кычкырып көлеп җибәрде: 
- Нинди Су атасы булсын, Миңлегали абыең ич! Ни дип әйтергә белмәдем. 
- Әти, әйбәтләбрәк кара әле, күзләре дә су астында яшәгәч, кеп-кечкенә, йөзе дә караңгыда торгач каралган, куллары да әллә нинди зур. 
- Кырда эшләгәнгә ул, җилдә, яңгырда, кызым, - диде әти. Түзмәдем, кычкырып җибәрдем, чын сәбәп табылган иде: 
- Нигә соң, алайса, тәмәке тарта? Су атасы булмагач?! Әти башта җавап тапмыйча аптырап торды, аннан: 
- Үзеннән сорарбыз, кызым. Бик әйбәт кеше ул Миңлегали абыең. Эштән, трактордан башканы белми. Ә менә шундый яман чир йоктырган. Әтиләре тәмәке тартуның начар гадәт икәнлеген әйтергә оныткандыр. Элекке заманда аны белмәгәннәрдер дә әле. Ә менә син беләсең. Кечкенә чакта өйрәнгән яман гадәтләрдән арыну кыен ул. Су Атасы да, Су анасы да тәмәке тартмас. Алар - табигать балалары, шундый начар какы белән су буйларының хушбуй исләрен бозмаслар, - диде. Куркыбрак булса да, әтиемә ияреп, Су атасы янына килдем. Бөтенләй якын килгәч, курыкмыйчарак карагач, тәмәке тартучының Су атасы булмыйча, әти сөйләгән Миңлегали абый икәнлегенә ышандым. Ул кулындагы кеп-кечкенә калган төпчеген җиргә атып бәрде дә күн итеге белән таптады. Безнең сөйләшкәнне белгәндәй: 
- Яман гадәт инде тарту, күнегелгән. Алай да балаларыма әйтәм, бу эштә миннән үрнәк аласы түгел, миңа да ташларга вакыт, дим. Әйдәгез, өйгә керик. Бер уч башак 
- Әни, бер уч башак кына алып кайт инде!.. 
- Ярамый бит, улым! 
- Нишләп ярамасын?! Барыбер җирдә чери ул!
- Черетмәсләр, менә сезнең кебек малайларга җыйдырырлар. 
- Алып кайт инде, әни! 
- Төрмәгә ябып куйсыннармыни?! 
- Калган башак өченме? Аның өчен нәрсә булсын?! 
- Уйнап йөргән кебек кенә барып ашыйсыз мәллә соң? 
- Каравылчы басу капкасында ук туктатыр. Алып кайт инде, әни! Без ашлыгын бөртекләп бүләрбез, тарткалашмабыз. Фәнил дә болай ук еламас. Көне буе ипи сорап канны корыта, - дип, кулына ябышып диярлек ишеккәчә барган Локман күз алдына килгәч, Самирә барган җиреннән туктады. Якында беркем дә юк. Юлдан да машина, ат-мазар килгәне күренми. Әллә, чыннан да, башакларда калган бөртекләрне бер уч кына булса да җыеп алырга инде?.. Иптәшләре, үз алларын бетереп, әллә кайчан кайтып киттеләр. Инде ничә көн авызына ризык капмаган Самирә алар тизлегенә эшли алмады. Бригадир Әнфисә - шактый явыз, миһербансыз хатын - син ялкау бөтенебезне артка калдырасың, болайга китсә, киләсе атнадан кырга ташбака рәсеме төшкән байрак күтәреп йөрерсең, дип, көн буе йөрәгенә төште. Аның алдына әйләнә дә килә, әйләнә дә килә. Ярдәм итәргә уйлап, Самирә кишәрлегенә килгән Сарабикә җиңгәсен дә туктатты Әнфисә. Юлыңда бул, өеңдә эшең бетмәгән, иртәгә таңнан тагын шушы кырга киләсе бит, артта калганга бер генә ярдәм ит, гел шуңа өметләнә ул, дип ысылдады. Ач икәнен, авырудан һич арынмаганлыгын белә бит ул аның. Аңа рәхәт... Аның өендәгесен тартырга ире бар. Әнфисәне дә аңлап була кебек - күңелне мәҗбүр итәсеңмени?! Барыбер рәнҗи. Бу хәтле явыз, телгә усал булмаса, аны кем бригадир итеп куяр иде соң?! Үзе җир җимертеп эшләүче ирдәүкә Әнфисә янында барлы-юклы ир-атың бер читтә торсын. Аның бригадасы ут уйната. Шунысы начар: аңа гел беренчелек кирәк, ул авырганыңны да, хәлсезлегеңне дә аңламый. Әллә аңлап та, каты куллы, явыз булып күренергә тырыша микән? Ирләре фронтта үлгән хатыннарга, аналарга ярдәм заманына күрә шактый, ә менә Самирәнең ире - каторжан Гайфи генә... Ул - халык дошманының хатыны, балалары шул илнең уйлап чыгарылган ике дошманыннан туган бәхетсезләр. Башкача ни дисең?! Сәвиткә, безне дә алып китмәгәнең өчен рәхмәт дип, дога укып йокларга ятасың. Әле дә исәнбез дип, шөкереңне кылып уянасың. Кем белә, Гайфи белән сөрелсәләр, бәлки, бу кадәр үк авыр да булмас иде әле... Корыч Гайфине дә җиңде Сәвит, Каторжан Гайфигә, чирле Гайфигә әйләндерде. Сабантуйларда көрәшкәндә, дошманын җир дерелдәтеп аркасына сала торган иде. Авылның бөтен өен ул сүсләде. Һичкем яратмаган, алынырга курыккан шул авыр эшне менә дигән дип эшләве, бик җиңелгә алуы өчен "Корыч" кушаматы биргәннәр иде үзенә. Себердә дә, тимерче идең мәллә син, дип сораганнар, юк, мүкче, сүсче дип җавап биргәч аптыраганнар. Беләгеңдә сеңерләрең уйнап тора бит, дигәннәр, өй мүкләүнең нәрсә икәнлеген белмәүчеләрдер инде. Инде шул Корыч Гайфи дә корды... Юк, алай дип әйтү хак түгелдер, дөрес сугылмаган корыч кебек шартлап сынды ул. Беләгендәге көче дә, тәнендәге ныклыгы да Себер сазлыкларында озакка җитмәде. Каберен белгән, барып караган кеше дә юк. Бармы әле ул кабер?! Күршесе Баһау, бөтенесен бер җиргә илтеп томыралар аларның, дип сөйләп торды. Сазлык җир булса, шунда гына ыргыталар, имеш... Үлгәнлеген раслап, табиб тамгасы белән кәгазь килде. Ышанмаса да ышанмас икән күңел шуңа!
Болай уйга батып барса, кырны да үтеп китәчәк әле Самирә. Туктады. Як-ягына карады да камыллырак җиргә таба атлады. Юлның калку турыннан килеп чыккан Әнфисә дә бирелеп җирдә башак эзләгән хатын янына китте. Самирә почмакларын бил турысына кыстырган алъяпкычына нибары бер уч башак җыйган иде әле. Кулындагысын, Әнфисәне күреп алгач, җиргә ыргытты. Аннан алъяпкычының почмакларын ычкындырып җибәрде. Йөрәге кысылды. Балаларның өмете шушы алъяпкычта иде... Барыбер чериячәк, беркем чүпләп алмаячак инде башактан коелган бөртекләрне... 
- Самирә апа, син юри - бездән артка калыр өчен, шулай әкрен кыймылдыйсың икән. Ә мин тагын... катырак кыландым бугай, барып, үзем булышыйм инде дип киләм. Белеп сөргәннәр синең Корычны. Юлың синеке дә шул якка булмагае. Әнфисәнең бу сүзләре Самирәне аңсызлагандай итте. Әгәр ул тиешле җиренә җиткерсә, Гайфиеңнән дә ераккарак китеп баруың бар. Нәрсәгә дип кенә керде бу җиргә? Инде балалары да ач калачак, үзе дә гаеп эштә тотылды. 
- Әнфисә, җаным, гаеп миндә, хәбәр итә күрмә. Балаларым ач, үзем ач, эшемнең бармавы да шуннан гына. Кишәрлегемне дә бетердем. Оныта күр, зурга җибәрмә, - дип, Самирә Әнфисә янына килгән иде, тегесе тагын да кызыбрак китте: 
- Җыеп ал җирдәге башакларыңны. Мин аны кантурга илтәм. Самирә җыймады. Катты да калды. Әнфисә башакларны кыска кожанкасының кесәләренә җыеп салды. 
- Әнфисә, ач балаларым хакына... Башаклар үз урынында калсын! Син бит аларны миннән алмадың. Җирдән җыйдың. Мин барыбер, бу хәл булмады, диярмен. 
- Син нәрсә, Самирә апа?! Мондый дошман эшкә күз йомып калыр дип уйладыңмы? Әти персидәтел иде. Сәгадәт абый, ачлыктан шешенеп ятканда да, бер телем икмәк алып кайтмады. Үлде... Энеләрем төпсез ыштан киеп үсте. Колхоз малына, сәвит малына кермәде. Инде мине башка төрледер дип уйлыйсыңмы?! Туры Шәрифҗан кызы мин. Шундый булып калырмын да. Иртәгә үк районга чакыртсалар, бигайбә! Самирәне иртәгәсен үк чакыртмадылар, әмма дә ләкин ике көн узды, инде килмәсләр дип тынычланыбрак калгач, атлы казаклар җибәреп, район төрмәсенә алып киттеләр... Орлыклары чүпләнмәгән бер уч башак зур гөнаһларның шаһиты сыйфатында шулай ук судка китерелгән иде. 
- Менә боларны таныйсызмы? - дип сорады судья. 
- Нәрсәсен таныйсың инде аның, башак башак инде ул, исеме дә, киеме дә юк, - дип җавап бирде Самирә. Ул инде, ни генә дисә дә, эшнең юньле бетмәячәген аңлаган иде. 
- Кырның кай җиреннән җыйсаң да, шундый ук була торгандыр... Бодай башагы икәнлеген аерам. 
- Әһә, димәк, сез бу ашлыкларны кырдан җыйганыгызга танык бирәсез? - дип, кабат сорады тикшерүче. 
- Аларны сезнең кесәгездән кем алганлыкны да әйтегез дә...
- Кесәдән? Минем киемнәремнең кесәсе дә юк! Мин берни белмим. Бодайны бодайдан аера алмавымны гына әйтәм... 
- Ә менә бригадирыгыз Василова Әнфисә аерган һәм, намуслы колхозчы буларак, тиешле органнарга бу хакта хәбәр иткән. Инде сезгә бодайны сәвит кырыннан урлаганыгызны танып, аны кесәгездән тартып алуларын әйтәсе генә кала. 
- Мондый хәлләрнең булганы юк, - дип җавап бирде Самирә. 
- Кайда сезнең шаһитларыгыз? 
- Безгә шаһит кирәкми. Без совет җитәкчеләренә ышанабыз. Әгәр дә сез шаһитлар таләп итәсез икән, алары тиз табылыр, борчылмагыз. 
- Ходайдан курыкмасалар табылырлар. 
- Менә бит, советның дингә каршылыгын беләсез, Ходай сүзен китереп кыстырасыз. Ирегез Гайфинең Себергә сөрелүе үзе дә сезнең илгә дошман кеше икәнлегегезне күрсәтеп тора. Шушы гаиләдә нинди бала кеше булып тәрбияләнсен?! 
- Әнә шул кеше булсыннар, һич югы, ачлык аркасында үлмәсеннәр дип, җиргә чәчелгәннән генә җыелган бит ул бер уч дым сеңдергән башаклар. Мин җыймасам, барыбер шунда черер, әрәм булып калыр иде... 
- Анысын башкалар кайгыртыр, җыеп, дәүләт амбарларына тапшырырлар. Сүз монда сезнең урлашу турында бара. Совет байлыгын урлау хәтта балаларның ачлыгы белән дә аклана алмый. Ач балалар бер сездә генә түгел. Вакыты шундый. Сугыш беткәч, тамаклары туяр. 
- Аңа кадәр яшисе бар әле. Судья хатынның, кыюланып, болай сүз көрәштерүен өнәмәде: 
- Инде сугышның безнең файдага тиз бетәчәгенә дә шик белдергәч, сезгә юл бер генә... Хакимә бүлмәсенә чыгып китте. Алдан әзерләнгән карарны гына алып кергәндер. Озак тормады. Шул арада, кереп, яңадан үз урынына утырды. Чыннан да, бригадада бергә эшләүчеләрдән шаһитлар табылган һәм, Самирәнең язмышы инде алдан ук хәл ителгән булып чыкты. Ул электән дә бик өнәп бетермәгән ике хатын, ашлык урлау өчен, бездән арткарак калып кайта иде, дип язып биргәннәр икән... Самирә күбрәк тә көткән иде, әмма аны, имеш, яшь балалары барлыгын исәпкә алган булып, нибары ярты елга ирегеннән мәхрүм иттеләр. Еламады - тиле кебек ярсып көлде генә. Ире Гайфи дә бер уч ашлыкны йорт мүкләп тә эшлим мин, колхозга кереп тормыйм дип авыл җыенында чыгыш ясаганы аркасында, халык арасында коткы тарата дип гаепләнеп, сөргенгә китеп барган иде. Инде менә шул бер уч ашлык Самирәнең башына җитте... Самирә төрмәдән вакытын тутырып кайтты. Сөенде - балаларын детдомга тапшырмаганнар. Укырга йөрмәсәләр дә, күршеләре бергәләп җаннарын асраган, бөтенләй үк ач итмәгәннәр булып чыкты. Йортлары да җылы, ягулы икән. Әни кеше, ишектән керүгә үк, муенына килеп сарылуларын, сагындык дип әйтүләрен көткән иде. Ни Локман, ни Фәнил баскан җирләреннән дә кузгалмыйча тора бирде.
Самирә чишенде. Шәлен, бушлатын ишек катындагы кадакларга элде. Самавырга әзер шакмакларын салып, чәй куеп җибәрде. Локман ваклагандыр инде, дип уйлады. Балалары хакына төрмәгә утырган ана аларга таба барырлык хәлдә түгел иде. Төрмәдә дә күз яшен тамызмаган хатынның ике бите буйлап яшь акты. Ул улларының җәйгән кочагына атылмауларын аңлый алмады. Биштәрендә бераз күчтәнәчләре бар иде. Тынычлангач, яше туктагач, шуларны чыгарып, өстәлгә куйды. Инде самавырны да китереп утырткач, башта кечесе Фәнилне барып кочагына алды, башыннан сыйпады, үпте. Фәнил эреп киткән кебек булды, әнисен үзе дә кочаклады, әмма көләсе, сөенәсе урынга елап җибәрде. Самирә, күрешү көтелмәгән булды, ахрысы, йөрәгенә тигәндер, сөенеч яшедер, дип уйлады. Локман, боларны күзәтеп, һаман бер читтә тора иде әле. Инде әни кеше Локманны да үзе янына тартып китерде: 
- Кил инде, балам. Танымаган да кебек торасың. Ни сагынып, бер күрергә тилмереп яшәдем. Локман дәшмәде. Килде. Сырышып торгандай итенде. Сөенгәне сизелмәде. Чәй эчкәндә, сүз ялганыр әле, дип уйлады Самирә. Фәнил әнисе янындагы урындык янына килде. Самавырдан чәй агызган әнисенә тагын бераз сырышып торгандай итенде. Аннан утырды да, чөмерә-чөмерә, тәлинкәдән чәй эчәргә тотынды. Балалар өстәлдәге ризыкларны ашап бетерергә ашыкмады. Һәрберсе, үзенә тигән өлештән бераз калдырып, пыялалы шкафның чынаяклар торган киштәсенә илтеп куйды. 
- Без аны ипи юк көнне ашарбыз, - диде Локман. Чәй эчү бетте, сүз ялганмады. 
- Миннән башка бик авыр булмадымы? Ничек яшәдегез, улым? - дип сорады Самирә Локманнан. 
- Күршеләр ашарга керткәләде, ятим балалар дип, колхоз да өлеш биргәли иде, - диде малай. 
- Әни, ник төрмәдән кайттың? Безне хәзер кем ашата инде? Теге чактагы кебек тагын ач яшибез бит! Безгә үләсе генә кала... Э-э... Фәнил дә абыйсының әйткәнен аңлап тыңлаган кебек булды. Ул инде, аңа кушылып, үкереп үк елап җибәрде. Самирә балаларын көчкә тынычландырды, инде моннан соң тук яшиселәренә ышандырырга тырышты. Мин күчтәнәчләр белән кайттым, моннан соң гел дә өстәлдән чәй, ипи өзелмәс, бераз акча эшләдем, дигән булды. Малайлар, сөенешеп, йокларга ятты, бу ялганны ничек чынга ашырасын Самирә генә белми. Күчтәнәчләрне дә башындагы калын шәлен юлда юк бәягә сатып алган иде. Төн җитте. Ул аларга урын җәйде дә үзе мич буендагы шәрә сәкегә килеп утырды. Чыннан да, Локман хаклы кебек. Әгәр аларны туйдыра алмаса? Әгәр аларны укыта алмаса? Киендермәсә? Гомер буе әниләренә үпкә белән яшәсәләр? Әгәр аларны бу еллардан исәнсау алып чыкмаса? Җир өстеннән ничек атлап йөрерсең, кеше күзенә ничек карарсың... Әни кеше кулына кәгазь-карандаш алды. Исәбе күршеләренә хат язу иде. Алай башларга белмәде, болай башларга белмәде. Ахырда көч-хәл белән кирәкле сүзләрен тапты. Хат Хатимәләргә аталган булып, бу төндә тәрәзә ватып, өйләреннән ипи урлыйсы, тәрәзә өчен төрмәдән кайткач түләячәге, болай гына кереп алса, дәлил табылмас, ышанмаслар дип уйлаганы әйтелгән, бу хакта сер булып саклаулары үтенелгән, милициягә аны карак дип тотып бирергә кушылган иде. Ул ахириенең ире Фазылҗанга балаларын, ачлыктан үлмәсеннәр, укысыннар, һөнәр алып чыксыннар өчен, детдомга урнаштыруны кайгырт, дип тә язды.
Самирәне икенче көн төнгә каршы тагын алырга килделәр. Ул бу юлы зур авырлык белән генә хушлашты. Күңеленә балалары детдом юлларында эзсез югалыр да, башка күрешә алмаслар кебек тоела иде. Локман өйдән чыгып киткән чагында әнисенә: 
- Әни, синең ипине безнең хакка алганыңны беләм, үпкәләмә, без сине яратабыз, - дисә дә, Самирә җавапка сүз әйтә алмады, елады да елады. Фәнил бу эшләрдә Локманны гаепле саный иде, абыйсына үпкәле, рәнҗүле карады. Бу карашка түзү әнкә кешегә дә авыр булып чыкты. Ул соңгы мәртәбә Фәнилнең башыннан сыйпады: 
- Елама, абыеңа үпкәләмә, улым. Алла кушса, озак тормам. Сугышлар да бетәр, тамагыбызга да туйганчы ашарбыз. Милиционер ашыктыра башлады. Самирә буйсынды. Хушлашу авырлыгын сузу кемгә кирәк?.. Милиционер әниләре артыннан чыга башлаган ике малайны да кул ишарәсе белән туктатты: 
- Өегездә калыгыз. Самирә чыгып киткәч, Фәнил абыйсына: 
- Синең аркада әнине тагын алып киттеләр, - диде дә үксеп-үксеп еларга тотынды. Локман ни дип әйтәсен алдан ук уйлаган һәм үз сүзенә бик нык ышана иде: 
- Ичмаса, аны төрмәдә ашатырлар, ул булса да исән калыр. Әни озакка утыргач, безне дә балалар йортына алырлар, халык дошманы баласы булудан туктарбыз. Без үсеп, кеше булганда чыгар да, мин аны карармын. Локман күп нәрсәне дөрес уйлаган булып чыкты. Тик бер нәрсәдә ялгышкан: әниләренең төрмәдә хасталыгы көчәеп, озак тормады, үлде. Бу хакта малайларга хәбәр итеп тә тормадылар. Аларны аерганнар - икесен ике балалар йортына урнаштырганнар иде. Бибисараның Бәдригә бәйрәм бүләге Бәйрәмдә бәбиләгән Бибисара, башын бәйләп, бәбәй бишегенә баккан. Битләре - балланган бавырсактай, ботлары буынтык-буынтык, балтырлары - бүлбемени, бүксәсе бүтәкәдәй багалмасының, бәрәкалла! Бәбәкләре бөрлегәндәй бөрелгән, быгырдык борыннары болгариларныкы. Булса да булыр икән Бәдрие! Бианасы Бөкре Барласка багламакчы булса, биатасы, бала башыннан барып, Бактачы Барыйга беркетмәкче, биапасы берни белгертми - беркем белмәгәнне белүеме? Беркетә бирсеннәр, бары бичаралыкларыннан бу. Болгатучылар байтак. Бибисараны битәрләп, Бәдриен баласыннан биздермәгәйләре.
Бертуктаусыз бетелдәп, булмаганны булдырулары бар. Берләшеп, Бибисараны батырсалар, белештермичә, Басыйр белән бозылыштырмагайлары. Борычсыз борычлаучылар бәбекәйнең биагасы Басыйрныкы булуын белсәләр, Бибисараны буйга ботарларлар. Буласы булган, бәбкәенең бюстгальтердай башы Бәдринеке, бүселгән бүсере биагасы Басыйрныкы. Бәй, Бәйләнчек Басыйр берни белгертми, башын-ахырын белмәдеме? Бердән, бүләк-ярак бирмәде. Борынын баз бәрәңгеседәй бөрештергән, бөкресен бүлтәйткән - бертуктамый быгырдануында. Беркатлы: барысы Бибисараны буарга безгелдәгәндә, бедер-бедер, буза бухылдатуын белә. Бибисара башаяк бинахакта! Баҗасы Бәдригә биатасы белән бианасы башкачарак башкачарагын. Батырайсыннар! Бибисараны бертуктаусыз бастырыкласалар, Бәдри баштагыча берәгәйләп бирер - бик басымчаклатмас. Баласы Бәдринекеме, басынкы Басыйрныкымы?! Бусы Бибисарага - башваткыч. Бердән, бергә-бергә булды... Беркөнге булуы бар. Бик беләсе, бик белдертәсе... Басыйрныкы булсачы: борыны - бүсер, бүсере - борынмыни?! Баласы Бактачы Барыйныкымы, Бәдринекеме?! Белдерерләр, башмагым! Белештереп бөгештерсәләрче! Бәбине Басыйр багармы, Бәдриме, Бактачы Барыймы 
- Бибисарага барыбер, биререн бирсеннәр, бәвелләтергә Бибисара булдыра, биләүсәдәгене бишкә бөгәр, биатасынбианасын бимазаламас, барысы беррәвешле барыр. Бәдригә бәйрәм бүләгенең бизәге - бу бала! Бәрәкалла! Разведкада Әсхәдулла, сугыш башланганда, пединститутта укый иде. Менә-менә көтелгән диплом кулларыбызга керер, һәм сайлаган һөнәр буенча эшкә юллама алырбыз дип хыялланып йөргән көннәре. Ул үзе гомерен укытучылыкка бирермен дип бик нык өметләнә, күп кенә иптәшләре кебек, алда дәһшәтле сугыш тора дип шөбһәләнми. Институт эчендә йөргән имеш-мимешләргә ышансаң, Германиядәге разведка инде дәүләт чикләренә немец дивизияләре килеп җиткәнне, хәтта аларның кайчан Советлар Союзына һөҗүм ясаячагын да җиткергән. Әсхәдулла исә боларга дошман сүзе, куркаклар фикере дип кенә карый. Инде ТАСС 13 июньдә бу хәбәрләрне кире дә каккач, аның Фашистлар Германиясенең Көнбатышта алып барган сугышлары СССР чикләрен бервакытта да узып чыкмас дигән ышанычы тагын бер кат ныгыды. Татарның төтен чыкса, юкка түгел дигән сүзләренең хаклыгын 22 июньнең таңы бик ачык раслады. Егетләрне, бер-ике дәрес узуга, ишегалдына җыеп тезделәр дә иртәнге өч сәгать утыз минутта Фашистлар Германиясенең бөтен чик буенча һөҗүм башлавы, әле тыныч халыкның моннан хәбәрсезлеген, тиздән аларга да радиодан җиткереләчәген әйттеләр. Чит телләрне яхшы белгән егетләр һәм кызлар шушы көннән үзләре алдында Ватанны саклау дигән изге бурычның беренче планга куелуын аңладылар. Бу хакта даими рәвештә укытучылар алдан ук сөйләшүләр алып барды, политсәгатьләрдә аңлату эшләре уздырылды. Җитмәсә, Икенче Мәскәү пединститутында алдагы елда гына хәрби факультет та ачылып, ул булырга мөмкин сугыш ихтыяҗларын күздә тотып эшкә керешкән иде.
Әсхәдулла әлеге дә баягы хәрби факультет каршындагы тәрҗемәчеләр курсына язылды. Аларны 1941 елның октябрендә "Карл Либкнехт" дип исемләнгән пароходка утырттылар да, берни аңлатып тормыйча, каядыр алып киттеләр. Юлда атна узып, билгеләнгән урынга килеп төшкәч кенә белделәр: факультетның тыңлаучыларын һәм курсантларын Ставрополь шәһәренә эвакуацияләгәннәр икән. Институтның дәресләре "Лесное" санаториенда алдан махсус әзерләнеп куелган бүлмәләрдә дәвам итәргә тиеш булды, эвакуацияләнгән халыкны исә бөтен шәһәр буйлап тараттылар. Әсхәдулла ялгыз карчыкның бер бүлмәле кысан хрущёвкасында өйдәш сыман яшәп китте. Егет өчен күңелсез, сөйләшеп утырырлык та кеше юк иде. Марфа түтәй көндезен капка төбендәге карчыклар белән сөйләшеп утыра, кичләрен картада бага, китаплар укый, тегесен-монысын караштыра. Алай да егетне чәй кайнатылган җылы өйгә кайтып керү сөендерә. Сугыш чорының кыенлыклары үзен әле артык сиздерми иде. Әсхәдулла көне-төне укуга бирелә башлады һәм көндәлектәге күңелсезлекләргә, яшьлек ялгызлыгына, әти-әнисеннән ераклыкка артык игътибар итәргә вакыты да калмады диярлек. Курсантларга гади тәрҗемәче генә итеп түгел, булачак офицер да, разведчик та итеп карыйлар. Дошман армиясенең төзелешен дә, сугыш стратегиясен дә, солдатларының психологиясен дә, алар кулланган хәрби төшенчәләрне һәм яшерен мәгънәле сөйләмне дә өйрәтәләр. Немец телен белүгә бигрәк тә каты таләпләр куела. Хәрәкәттәге армия сафына Әсхәдулла совет ягының фронттагы эшләре яхшырып киткән бер вакытында килеп эләкте. Сугышта курсларда алган белемнәренең кирәге беренче көнне үк чыкты: Әсхәдуллага тәрҗемәче дә, разведчик та булу язган икән. Дошман арасына йөргәннәрнең тормышы кызыклы да, хәвефле дә иде. Әле сугыштан соң мәктәп балалары белән бер очрашу вакытында аннан, Әсхәдулла абый, разведчиклар тормышыннан иң исегездә калган вакыйганы сөйләгез әле, дип сорадылар. Ул анысын уйлады, монысын... үлемле-югалтулы һәм ниндидер бурыч үтәп узган көннәр бер-берсенә шактый охшаган, хәтерендә кайсыдыр артык җете эз калдырмаган кебек тоелды. Разведчикның максаты - сугышта җиңү өчен кирәкле мәгълүмат табу, кыен чаклары да, җиңелрәк вакыты да булгандыр анысы, кайсы көнен аерып куясың, диде дә сорауга туры җавап бирүдән качты. Чынлыкта Әсхәдулла күңелендә сөйләрлек вакыйгалар юк түгел иде, ә менә сөйлисе килгәнен, мәңге онытылмаслыгын сөйләргә курыкты, үзе дә онытырга тырышты. Сталин сәясәтенең озын кулы сугыштан соң да шактый иптәшләренең башына җиткән иде, шунлыктан бергә хезмәт иткәннәрнең, туганың кебеккә әверелгәннәрнең гомерен куркыныч астына куямдыр дип уйлады. Хәер, беркемгә дә әйтмибез, дип бирелгән вәгъдәсе дә аны бу гамәлдән саклап килде. Күңел төпкелендә йөрткән көлке дә, уйландырырлык та вакыйганы ул, инде ярты гасыр узгач, мәктәптә укып йөргән оныгына инша язганда файдалану өчен, анда да балалар мине аңламас дигән шик белән куркып кына сөйләде. 1945 елның апрель айларында Көнчыгыш Пруссиядә башланачак күп юнәлешле операциягә әзерләнеп йөргән чаклары - шушы өлкәгә урнашкан дошман көчләрен фашистлар армиясеннән аерып алырга, диңгезгә китереп кысарга һәм өлешләп юкка чыгарырга кирәк. Елгалар, күлләр, коры елгалар, сазлыклар белән тулы матур бер җир иде ул Көнчыгыш Пруссия дигәннәре.
Сугышка әзерләнеп йөргән көннәрнең берсендә, Әсхәдуллаларның разведчиктәрҗемәчеләр төркеменә яшь бер егетне дә китереп куштылар. Яңа гына фронтка килеп эләккән, алардан тәҗрибә алырга да, рухи ныклыкка да өйрәнергә тиеш. Әсхәдуллалар белән фашист разведкасы арасында әллә ничек кенә шулай язу белән килешенмәгән кануннар оешкан иде. Егеткә өлкән иптәшләре, әгәр юлыбызда немецларга тап булсаң, тыныңны да чыгарма, үзеңнең барлыгыңны сиздермә, аларны да күрмәмешкә салышып үт, безнең өчен кирәкмәгән кешенең җанын кыюга, тормышыбызны куркыныч астына куюга караганда, офицерларнымы, кирәкле кәгазьләрнеме кулга төшерү мөһимрәк, диде. Имеш, бу хакта фашист разведчиклары да шулай уйлый икән, әмма моны командование кешеләренә һич тә сиздерергә ярамый. Әле язгы салкын китмәгән, дымы үзәкләргә үтә торган төн иде. Әсхәдулла белән иптәше, теге егетне дә алып, разведкага чыгып киттеләр. Аларның юлы коры елга ярының өс сукмагыннан, фашистларныкы исә шул елганың үзәненнән уза, һәм бу гадәтне ике як та һич кенә дә бозмаска тырыша. Бу юлы да шулай булып чыкты. Елга уртасына җитәрәк, еракта кыштырдаган, пышылдаган тавышны ишетеп тынып калдылар. Барысы да сукмакларга сузылып яттылар. Дошман разведчиклары алар турысына якынлашып килә иде. 
- Бүген урыслар разведкага чыкмаган, ахрысы, - дип дәште, алар турысына җитәрәк, бер немец солдаты. 
- Шулай кебек. Тавыш-тыннары сизелми, - дип җөпләде икенчесе. 
- Аларныкын белмәссең тагын, без узганны көтеп, бер-бер куышта утырулары да бар, - диде өченчесе. 
- Юктыр. Төне нинди бит! Җаныңа уза торган салкын, - дип каршы төште тагын беренче тавыш. Бу юлы да хәлләр югыйсә гадәттәгечә бара, әмма немецлар аларның килгәнлеген абайламаган икән. Инде эшне бетереп, куелган бурычларны үтәп, кайтыр якка чыккач, коры елганың урта турысына якынлашканда, тагын дошман разведчикларының сөйләшкәне ишетелде. Тагын шым калдылар. 
- Карале, болай бер дә кызык түгел икән. Әллә беләсе бар әйберләрен белеп бетергәннәр инде бу урыслар, - диде таныш тавыш. 
- Бер-беребезне тоеп торган килеш, курка-курка гына разведкага йөрергә гадәтләнгән. Бүген, ичмасам, ник бер тычкан кыштырдаган тавыш ишетелсен! 
- Әйе шул, - дип җөпләде икенчесе тагын. 
- Әллә нинди тыныч төн бу. Урыс ягына узгач, сизмәгәйләре дип, тыннар кысылды. Таныш юлда дошман разведчикларының шәүләсен шәйләмәгән, тавышларын ишетмәгән немецлар, үч иткән кебек, шул турыда гына тукталып, инде кычкырып диярлек үзара сөйләшә башладылар, куркыныч чикне узганны белгәнгә, тәмәке көйрәтергә дип тукталдылар. Моны тын калып көтү ялыктыра иде. Төн җилсез булса да, җир салкын, үләннәргә чык төшеп килә. Разведкага тәүге тапкыр чыккан яшь егетнең нервлары чыдамадымы, яткан җире уңайсызрак килдеме, һичкем уйламаганда-көтмәгәндә, авыр таш кебек аска - елга чокырлыгына тәгәрәп төште дә китте. Кычкырмады да, ухылдамады да үзе... Шап итеп аяк асларына барып ятканга охшады.
Әсхәдулла да, иптәше дә, бер сүз дәшмичә, сукмакта ята бирделәр. Эшнең ни белән бетәсен һичкем чамаламый иде. 
- Моның белән нишлибез инде? - дип сорады разведчикларның беренчесе. 
- Иптәшләре дә бер-бер хәбәр бирми. Үзе әнә телен бөтенләй югалткан. 
- Аны юкка чыгарудан гына урыс армиясе җиңелмәс, - дип мыгырдады икенчесе. 
- Күрәләтә дошманыңа гомер бүләк итү булуы гына... 
- Инде моны да тере дисәң... Бу яшь солдат урынына үзеңне куеп кара, - диде өченчесе. 
- Сугыш башланмаса, әле аңа яшисе дә яшисе булыр иде. Әллә, чыннан да, телсез-һушсыз калган - егет һаман да һичбер өн салмады. Бераздан немецларның өчкә кадәр кычкырып санаганы ишетелде - аны бер сулышка селкеп торып, елга өстенә ыргытулары икән. Разведчикның олы гәүдә башлары өстеннән очып узды да шапылдап югарыга - яр өстенә килеп төште. Әсхәдуллалар анда да дәшмәде, бу эшләрдән бөтенләй хәбәрсез сыман, һаман да шым тордылар. Немецлар нигәдер, әллә кеше кадәр кешене шулай биеккә ыргыта алуларына шаккатып, әллә бу гамәлләрен бер кызыкка алып көлештеләр. Аннан берсе: 
- Беги, пока живой! - дип кычкырды. 
- Передай друзьям привет! Шунда Әсхәдулла түзмәде: 
- Рәхмәт! Без моны онытмабыз! - дип әйтеп салды. Немецлар тагын көлеште. Бераздан аларның үз юллары белән китеп барганнары ишетелде. Елга өстенә менсәләр, яшь солдат әле дә куркуыннан тынсыз-һушсыз калып ята. Күпме тырышсалар да, алар аны юньләп рәткә кертә алмады. Әзрәк кайда икәнлеген аңларлык хәлгә китергәч, инде коры елганың өске юлыннан гына егетне, җилкәләренә кочтырып, штабка алып кайттылар. Командирлар яшь разведчикны беренче тәҗрибә белән котлаганда да, ул эшнең нәрсәдә икәнлеген аңлар хәлдә түгел, күзләрен алартып, мин кайда дигән сыман карап утыра иде. Әлбәттә, разведкада булган хәлне Әсхәдулла белән иптәше беркемгә сөйли алмады, беркайчан да, моннан соң да сер итеп сакларга сүзләр беркетештеләр. Араларында шома колаклар да утырган тулы бер мәктәп каршысында фашистлар белән разведка юлында дуслашып беткән идек дип әйтәсеңмени?! Ә хәзер, сөйләсәң дә, моны бер хыял җимеше дип кенә уйларлар, Хуҗа Насретдин мәзәкләре кебек кенә тыңларлар да, немец солдатларын искә төшереп, бер көлешеп алырга сәбәп итәрләр. Ә бәлки, оныгының иншасында телгә алынган хәл балаларга кеше гомеренең кыйммәте турында аңлатыр? Һичбер сугышларны уйлап тапмаган, теләмәгән гади немец солдаты да, советныкы да - хакыйкатьтә имансыз хакимнәр кулындагы бер корал гына, әмма ул коралны да, теләсәң, атмый калдырырга була икән дип әйтер?.. Әҗер Әгъдәс, үзе белән санлашмыйча, теләгәнчә яшәгән, ирне ир дип белмәгән хатынының торган саен усаллана баруыннан, бер сәбәпсез быжгылдавыннан тәмам йөдәде.
Телевизордан хоккей караганына ачуы килгән бер ялда, малаеннан ачкыч яраттырып, йорт өстендәге антеннаны бордыртканын белгәч: 
- Гел болайга китсә, көннәр җылыткач, гаражда яши башлыйм, - дигән иде, шулай эшләде дә. Әтисенең үзләреннән китүе почык борынына да сабак бирер. Алай дисәң... сабакны ул моны сизеп алган күршеләреннән дә, әтисеннән дә вакытында шәпләп эләктерде. Антенна, һава дулкыннарын эзләп, икенче якка караган көнне, җан аткан командасы җиңелгән. Әгъдәс үзе дә сабый дисәң дә сабый инде. Бу җиңелүне эшкә баргач ишетеп, артыгын пошмаган да кебек иде, күршеләре кайткан чагында, улыннан зарланып, каршысына чыккач, җене котырды. Хоккейчыларның пешмәгәнлеген әнкәсеннән куркып чормага менгән Вахитка кайтарып калдырды. Ишектән керә-керешкә, каешын перәшкәле башыннан тартып чыгарды да этажеркадагы аяк киемнәрен тигезләп тезеп торган улының арт ягына эләктерде. Сабак бирәм дисә дә, карусыз, йомшак күңелле, күндәм Вахит кызганыч иде. Каеш төшергән кулы шуннан бирле сызлаган шикелле. Аны үзе белән алса да була югыйсә, тик менә пионерлагерьга путёвкасы яначак, ишегалдындагы иптәшләреннән дә аерылачак. Өе бар килеш, ниндидер бер алама җирдә яткыру да инде... Әгъдәс, шулай итеп, гаражда һәм ялгызы гына яшәргә булды. Җәйге ялга чыгуга, Нурия өйдә юк вакытны туры китереп, көндәлек кирәк-ярак, савыт-саба, кием-салым җыйды да, машинасына тутырып, шунда күчерде. Иске холодильник, өстәл-урындык, җимерек карават ише нәрсәләр анда болай да бар иде - сатып аласы да, өйдән китерәсе дә булмады. Әгъдәскә барыннан да бигрәк тынычлык кирәк. Нуриянең аның турында берәр хатынга киткән, өстемнән сөяркә тоткан дип уйласын, гарьлегеннән чәч йолкыйсын белә ул. Нәкъ менә шуны тели дә. Һәр хәлдән җиңүче булып чыгарга өйрәнгән хатыны буылсын, янсын. Гаражда яшәүне суза алганча сузарга кирәк. Әгәр тиз генә кайтса сөенәчәк; күрдеңме, миннән башка яши алмыйсың, кемгә кирәгең бар соң синең, дип, алга таба Нурия Әгъдәснең күзен бөтенләй ачырмаячак. Көннәр җылы, машина артында йөргән одеял, мендәр ярап торыр; иллә дә мәгәр салкынайтса, чүплеккә ташламыйча, бер кирәге чыгар кебек, кәгазь тартмаларда илтеп куйган иске-москы җитәрлек. Узган еллардан калган ялларын да алган, хатынын тагын да ныграк акылга утыртырга теләсә, әле ноябрь башларына кадәр гаражда калырга булдыра. Дачада умарта тотарга исәбе бар Әгъдәснең. Узган ел, оя ясарга дип, инструментлар да алып куйган иде, һич вакыт таба алмады. Отпускага да кыш алсаң гына чыгасың диделәр. Ризалашмады. Хатыны: 
- Кеше ирләре гаиләсе белән чит илләргә йөри башлаган бер заманда, син дачада бергә яшәргә ял да ала алмыйсың, җебегән! Шушы мокытка биргән гомерем әрәм! - дип котырынган иде, менә бит, яхшыга булган. Җебегән түгел, каткан дип тиргәсен - ул аны хәзер ишетми дә, күрми дә. Кемнәр генә йөридер ул чит илгә?! Ишегалдындагы өч йортта яшәгән үз тирәсендәге ирләрнең барысын белә, тик менә шулардан берсенең генә дә кайдадыр ял иткәнен хәтерләми. Башка танышлары арасында Төркиягә баручылар бар барын, алары да хатынкызлар гына булып, ишәк кебек, өсләрендә атна саен товар ташый. Бик кычытынсаң, бар, ирең эшләгәнгә карап утырма, син дә "челнокчы-киләпче" булып кит! Ә менә Әгъдәс ыгы-зыгылы, күп кешеле коллективта эшләп тә арыган, ялгызлыкта гына ял итәр.
Ял дигәннән, күршесе Назыйм гаражын сатмаган булса, ятарлар иде хәзер аның базындагы исе борын ярып кергән әче балны уртлап кына. Анысы да инде, әйтми-нитми, яңа хуҗасы белән таныштырып та тормыйча, юньләп саубуллашмыйча, икенче урынга китеп барган. Әгъдәстә сакланган запас ачкычларын да алмаган. Кооператив каравыллаган Рәхмәтулла абзыйсыннан ишетмәсә, йөри иде әле ул аптырап, чирләп киттеме, бер-бер башка хәл булдымы, күренми дип. Назыйм булса, комачауламас иде анысы. Кышын эш дип салмыйсың. Җәен хатын сизә дип. Анда-санда гаражда төшереп кайтканың да ел буе колак итен ашарга җитә. Әче балдамыни хикмәт! Күңелнең тынычлыгында! Хәзер менә үзе генә калыр, балта-пычкы белән маташыр, арып киткәндә, киштәләрдә аунап яткан тузанлы китапларны укыр. Кич буе өйдә акырып утырган телевизордан да котылыр, Нуриянең иптәш кызлары белән телефоннан ирләр чәйнәвен дә ишетмәс. Шуларны уйлап, эш өстәлен көйли генә башлаган иде, Назыйм гаражыннан мәче чинаган тавыш ишетте. Тычкан-мазар гаражларда күренми. Баздагы пыяла банкаларда сакланган әйберләрне алар ничек ашасын ди?! Бәрәңге тоткан кеше дә юк диярлек. Язгы тирәдә елның елында базга су төшә. Мәче тагын чинады, тагын, тагын... Кешенекенә тартымрак тавышы Әгъдәснең болай да әрчелгән нервларына ук тия башлады. Кем керткән инде ул мәчене әй?! Туктале, миндә сакланган ачкычлары бар, ачыйм да чыгарыйм дип, күрше гараж янына килде. Шулчак эчке яктан әле генә килеп торган тавыш нигәдер юкка чыкты. Кыштырдау да, башка бер аваз да ишетелмәде. Тын калып көтте. Беркем дә юк иде. Әллә колагына гына ишетелгән инде? Кире китәр алдыннан алай да юри генә: 
- Кем анда? Нәрсә булды? Җен-пәри ояламагандыр бит? - дип сораса, үзе дә көтмәгәндә, эчке яктагы сабыйныкына тартым бер тавыш: 
- Абый, ач, ач, алар килгәнче, коткар! - диде дә елап ук җибәрде. Керсә, машинасыз гаражның түрендә иске-москылар өстендә ун-унике яшьләр тирәсендәге бер малай утыра. Бите-күзе тырналып беткән, чәчләре пумалаланган, киемнәре пычракта аунаган кебек. 
- Кем син? Нишләп монда? - дип сорады Әгъдәс. 
- Минем әтиемнең кибетләре бар. Мәктәптән кайтканда, таныш түгел абыйлар тотып алдылар да, машиналарына утыртып, монда алып килделәр. Әтиең сатарга бик оста, инде менә үзе дә сатып алучы булып карасын. Тыныңны чыгармыйча гына утыр. Без акча сорарга киттек. Ул бирүгә үк, кайтырбыз да өеңә илтеп куярбыз, диделәр. Әгъдәснең шушындый хәлләр булганын ишеткәне бар, әмма Мәскәү кебек җирләрдә генәдер дип уйлый иде. Хәзер кемдә күп акча булсын, кешенең көнен көнгә ялгап ятканы, сатуы да бармыйдыр, кибетендә алырлык әйберсе дә юк бит аның, дип уйлады һәм: 
- Энем, акча табарлармы? Бирерләрме? - дип сорады. 
- Белмим... - дип елап җибәрде малай. 
- Алайса, син шушында утырып тор. Мин әтиеңне эзләп табыйм. Телефоныгызны гына язып алыйм да...
- Абый, китмә инде, мин куркам, үтерсәләр... 
- Аларга акча кирәк, дисең бит. Акча юк килеш, сине кем үтерсен? 
- Бирмәсә үтерәбез, диделәр бит... 
- Әйдә, алайса, мин сине үземнең гаражга бикләп куям, тик тыныңны чыгарасы булма! Анда йокларга карават та, ашарга ризык та бар, мин әйләнеп килгәнне, озак булса да, тыныч кына көт. Көндез ут кабызсаң ярый, төнгә килмәсәм, утыңны яндырма, - дип, Әгъдәс малайны үз гаражына алып керде. Аннан, чыгып, ишекне бикләде дә шәһәргә кайтып китте. Өенә тиз генә кайтмас кебек иде, нишләсен, кайтты. Уклау, чүмеч ише әйберләр күтәреп ишек ачкан хатынына да исе китмәде, бер кырыйга этте дә залга узды. Малае киштәдәге тузаннарын сөртеп йөри иде. Күңеленең йомшаган чагы иде: кочаклап, пәп итеп алды: 
- Молодец, улым, син гел эштә! Аннан тумбочка өстендәге телефон трубкасына үрелде. Нурия иренең аклануларына, куркып кына ишектән узуларына гадәтләнгән иде, болай батыр кылануына аптырап калды. Нидер булган бит моның белән! Өйдә юньле бер киемен калдырмаган югыйсә, тагын нәрсә кирәк булган? Әллә чынлап аерылырга исәпли инде? Документларын җыештырырга гына кайткан булмагае! Алайса, нигә туп-туры телефонга таба китте? Ул кирәге чыкмаган уклау белән чүмечне үзе дә аңышмастан күтәреп ире артыннан барганлыгыннан оялып киткәндәй булды, тышка чыгармады. Әгъдәскә ачуының катылыгын күрсәтергә теләгәндәй, аларны, кухняга чыгып, раковинага тондырды. 
- Ватасың бит! Эшләп алмаганның кадере юк шул! - диде Әгъдәс. Башка берчакны, ошамаган сүз ишетсә, пырлап, иренең якасына ябышкан Нурияне алмаштырдылармыни?! Дәшмәде. Нәрсә эшли микән дип кызыксынуы көчле иде, яңадан ире янына залга керде. Инде эш тапмый торган кебек, Вахитка ул да матур итеп эндәште: 
- Барысын да ялт иткәнсең бит, улым, инде ял итсәң дә була! Әгъдәс кат-кат кемнедер җыя иде. Сүз башлаган саен, телефонның теге башында трубканы ташлый иделәр булса кирәк. 
- Сеңлем, тыңлагыз әле, үтенеп сорыйм, миңа Закир Шәмсиевичны чакырыгыз инде! Сеңлем дигәне нәрсә дип җавап биргәндер, Нуриягә ул ишетелмәде. Сабырлык та икән соң бу Әгъдәстә! Ул кабат шул ук номерны җыйды: 
- Башта ук Закир Шәмсиевичның өйдә юклыгын әйтсәгез булмыймыни?! Йә, кайдалыгын белим дә үзем генә барып күрим. Телефон тагын өзелде. Трубка Әгъдәснең кулында ашарга сораган каз бәбкәсе кебек пипылдый. Йөзен борчу баскан бер сурәттә, диванга барып утырды. Ул Закир Шәмсиевичның телефоны милициягә тоташтырылганны, кызы исеменнән милиция начальнигының секретаре сөйләшәдер дип башына да китерми иде. Аннан әтисен сорап, чакыртып, төн дә, икенче көн дә үтте. Малайны Әгъдәснең гаражыннан табып алсалар, эш харап иде. Үзенә эзләп чыгарга кала инде. Әгъдәснең беркемгә аңлаешсыз бу гамәлләреннән Вахитның да, Нуриянең дә йокысы качты. Телевизордан кино караган булып, сорашмый-нитми генә, Әгъдәсне күзәттеләр.
Ахырда ул түзмәде, Вахитка әйдә дигән ым какты да йөгереп диярлек чыгып китте. Малай әнисенә карады. Аңа серне белү кирәк иде, ул да эндәшми генә баш селекте. Әгъдәс Закир Шәмсиевич яшәгән урамга кадәр барып, Вахитны аның өенә записка тоттырып кертеп җибәрергә булды һәм, тегенди-мондый хаталар җибәрмәсен өчен, машинага утыргач, эшне сөйләп, аңлатып бирде. Улы әтисен әнисеннән дә курка, аны гына өйрәтергә, орышырга бик махир дип саный, әтисенең юашлыгы өчен эченнән генә гарьләнә иде. Кинодагы кебек хәлләрдән күзе шар булды. Бераздан аңа боларның барысы бик кызык бер уен тоелды, әтисенең ни өчен бер билгесез кешеләрдән шулкадәр курыкканын аңламады. Әгъдәс үзе бара-нитә калса, аңа шик төшәчәк, күзәтеп торсалар, артыннан киләчәкләр дә малайны таптырачаклар дип уйлый иде. Вахитка нәрсә?! Берни белмәгән шикелле, Зөфәрнең иптәше мин, өйдәдер бит, дигән була да керә. Зөфәрнең иптәше дигәч, чыннан да, ишекне шундук ачтылар, ачтылар да бүлмәләрнең берсенә дәштеләр. Анда милиция киемендәге кеше бик арыган кыяфәттә телевизор карап утыра иде. Малайны күргәч, сорау яудырырга тотынды: "Син кем? Соңгы тапкыр кайчан күрдең? Кайдан бер-берегезне беләсез? Уртак иптәшләрегез бармы?" Вахитка, уңайсыз булса да, алдап җавап бирергә туры килде. Бер кирәкле җавап та ала алмагач, милиционер телевизорны тагын кабызды, Вахитны шунда ук онытты. Әгъдәс улына Зөфәрнең әтисеннән башка бер кешегә дә һичбер нәрсә сөйләмәскә кушкан иде. Ярый әле, хуҗа кеше ишеккә үзе озата килде. Вахит аңа тсс дип бармак күрсәтте дә Әгъдәснең хатын тоттырды. Анда бүген Зөфәр белән булган хәлләр язылган, милициягә берни дә сөйләмәскә кушылган, шул очракта гына ярдәм итәчәкләре, гараж артында очрашырга кирәклек әйтелгән иде. Ул малайга үзен көтеп торырга кушты. Закир Шәмсиевич өйгә куелган кизүгә, кибеткә барып килергә кирәк, бик кирәкле документларым калган, өйдә шуны булса да эшләп утырырмын, дигән булды. Һичкемнән курыкмавын, шуңа күрә озатып йөрүченең һич кирәк түгеллеген әйткәч, Зөфәр белән бергәләп чыгып китте. Каравылга куелса да, милиционерга барыбер иде бугай. Ярар соң, диде дә тагын телевизорына текәлде. Урам башында көтеп торган Әгъдәс аларны үз машинасы артыннан ияртте. Аның милициягә ышанычы беткән, җепнең башы шундагы бер-бер кешегә барып тоташмый микән дигән шиге бар иде. Юлны буташтыра-саташтыра, бик кызу барган булдылар. Анда да "Химик" юлына кермичә, узып китеп, аларның гаражларына янәшә урамга борылдылар. Бу урамда йортлар сирәк, тәртипсез урнашкан, кеше дә аз яши. Машинаны күзгә артык ташланмаслык урында калдырып, гаражларга җәяүләп кенә киттеләр. Ике арада сазлыграк җир иде. Узган ел, тар гына канау казып, суны җыйдылар, тар күпер астыннан куелган торбаларга җибәрделәр, тирә-якны бераз чистарткан кебек иттеләр. Анысы яхшы булган, тик менә түмгәкләрне тигезләп, вак тал төпләрен алып бетерә алмадылар, алар яңадан үсеп чыккан. Гаражга узу шактый михнәтле икән. Капкадан кермәүләре барыбер дә дөресрәк булгандыр. Янына сак куюлары ихтимал. Әллә шул ук каравылчысы белән бергәләп эшләгәннәр. Юк, анысы булмас, Рәхмәтуллага аракы табылса, шул җиткән. Төнен эт өрсә дә, кеше йөрсә дә, чыгып та карамый, салып ала да йокы бүсә. Нигә дип бүген аның бүлмәсендә утлар яна торгандыр. Угрыларның Закир Шәмсиевич белән бәйләнешкә кермәүләре дә сәер. Әллә аның үзе генә берәр җирдә очраганын, ялгызы эзләп чыкканын көтәләрме? Әллә хәбәрне дөньялар тынгачрак, милиция саклыкны югалткач салачаклармы? Шайтаным белсен!
Гараж ишегалдын прожекторлар яктырта. Хәтта төнлә дә берничек тә анда керергә ярамый! Караклар, кем белә, әллә малайның юкка чыкканлыгын күргәннәрдер дә каравылга ук басканнардыр. Күрше дигән булып, артыңнан гаражыңа килеп керсәләр... Атага хәбәр бирмәгәннәр икән, Әгъдәс аннан киткәч, гаражга барганнар булып чыга түгелме? Димәк... Юк. Һичшиксез, шулай! Әгъдәс малайга, әтиеңне эзләп тапсам, фәләнчә итеп, гараж артыннан кагарбыз, син курыкма, күрше гараждан тавыш килмәсә, шундый ук итеп шакылдат, дип киткән иде - аның да какканын ишеткәч, стенаның арткы ягындагы төнлек тирәсендәге кирпечләр какшый башлаган иде, артык тавышланмыйча гына, шуларны сүтеп алырга керештеләр. Узган атнада, гараж артларын карап йөргәндә, тәмам аерылган икән бу, стенасы да бер ярты кирпеч калынлыгында гына, кеше-кара күргәнче рәтләргә кирәк, замананың начар чагы, машинаңнан да җилләр исәр, башка вак-төяге дә кызганыч, дип уйлап куйган иде. Бердән, күченү мәшәкате белән кичектерелде. Аннан, шушында яшәгәч, үз җае белән рәтләнәчәк дип уйланылды. Инде, теләсәң-теләмәсәң дә, яхшылап рәтләргә кала. Артык тавыш чыгармыйча, стена сүтү шактый озакка сузылды. Эшнең нәрсә белән бетәсен беркем белми иде. Малай сыярлык кына тишек ясадылар да, тартып, бу якка чыгардылар. Барысы Вахит саклап калган машинага таба йөгерде. Түмгәкләр дә, агач төпләре дә онытылды. Курку үзе көч биргән кебек иде. Машинада бер-ике сүз генә алыштылар, артыгын сөйләшеп-нитеп тормадылар. Вакыты ул түгел, җитмәсә, йөрәктә борчылу хисе иде. Закир Шәмсиевичны, үз өенә илтмичә, шәһәрнең бөтенләй икенче башында калдырдылар. Ай узды. Газеталар, фәлән кешенең малае югалган, бу хәлнең Закир Шәмсиевич исемле директорның һөнәре белән бәйле булуы бар, дип язып чыкты. Кемнәрдер башка фаразлар тәкъдим итте. Ни милиция, ни башка бер кеше Әгъдәс белән бәйләнешкә кермәде. Әйберләрен күчерешкәндә дә, гаражны ремонтлап йөргәндә дә, яңа күршеләре күренмәде. Закир Шәмсиевичтан да һичбер хәбәр юк иде. Бераздан бу хакта шәһәр онытты. Хәбәрләрдән тыңлаган саен, яңа җинаятьләр турында сөйләделәр, аһылдашкан-уһылдашкан булдылар. Гомер бакый бугазында утырган, яшәргә көн бирмәгән Нурия дә ни шул көнне, ни аннан соң сорашмады. "Кайда йөрдегез сез?" - дип, Вахитны да тинтерәтмәде. Беркөнне, машина куярга дип барса, күрше йозагын бөтенләй башка кеше бикләп тора. Әгъдәснең гараж күршесе тагын яңа - яшь кенә, әле машинасы да юк егет икән. Теге вакыйгалардан соң иң гаҗәпләндергәне шул булды: бер күрешкәннәрендә гаражны, әйбер куеп торырга булса да ярар дип, ашыгыч сатылгач кына алганлыгын әйтте. Танышлары аша ниндидер милиция майорыннан бик очсызга гына эләктергән икән... Яллар үтмичә кайтмам, хатынны елатканчы тырышам дигән Әгъдәс теге кайтуыннан гаражга йокларга дип китмәде, икенче көнне кире өенә күченде. Шундый ук малае бар бит аның да... ничек әнисе белән генә калдырасың, дип уйлады. Лагерьга да җибәрмәде, берәр җиргә бергәләп барып кайтырбыз әле, дигән булды.
Нурия бу серле хәлләрдән соң, малае белән ирен шаккатырып, ни галәмәт, тынычланып калган иде. Әллә Әгъдәснең үзеннән китеп барганлыгына, чыннан да, ышанган, әллә кайчан да бер барыбер китәр, шуңа барып җиткәнче, акылга утырыйм, дип уйлаган. Анысы мөһим түгел. Алар өйләнешкәннәренең беренче көнендәге кебек ниндидер рәхәтлектә яшәп киттеләр. Тагын атна-ун көн узды дигәндә, ял иртәсендә Әгъдәсләрнең фатирын шакыдылар. Ишекне үзе ачты. Закир Шәмсиевич басып тора. Елмая. Кулында - зур гына ялтыравык пакет. Өйгә чакырды. Керде. Күтәреп килгән пакеты Әгъдәскә рәхмәт йөзеннән алып килгән күчтәнәчләр булып чыкты. Кара яндырып, туганнар кебек сөйләшеп, чәй эчтеләр. Нурия алар белән бергә утырмады, чәй генә ясап торды. Анда да, кухня ишегенә терәлеп, инсафлы хатыннар кебек бер читкә китеп, аларның сөйләшкәнен шаккатып тыңлады. Киткәндә, Закир Шәмсиевич: 
- Улымны исән калдырганыңны мәңге онытмам. Нинди йомышың төшсә дә тыңлармын, үземдә булмаганны кешедән табып булса да бирермен, - диде. 
- Зөфәрне, тиз генә паспорт ясатып, чит илгә җибәрдем. Кара син бу милицияне, аэропорт кассаларын да кисәтмәгәннәр. Малай белән әнисе үз исемнәренә билет алып китте. Алай дисәң, паспорт ясаучылар ни караган? Загранпаспорт бик тикшерелеп бирелә дигән булалар тагын. Әгъдәс гараж күршесенең кем булып чыкканлыгын әйтмәде. Яшисе килә иде. Закир Шәмсиевичның бүре оясын дер селкетүе бар... Ул чагында милиция иң башта аны эзләп табачак. Ә менә малайны... Закир Шәмсиевичны тыңласаң, Әгъдәсне ишетеп торган кебек иде: - ...алар табып бирәсенә ышан син! Мин хәзер телефоннан сезнең белән бәйләнешкә кертмәгәннәренә дә аптырыйм. 
- Үзем дә аңлата белмәгәнмендер инде, - дигән булды Әгъдәс. 
- Әле кемлегемне искә алмаулары, ары таба эзләтмәүләре яхшырак та... Әгъдәс малайны да, әтисен дә гомерендә яңадан очратырмын дип уйламаган иде. Алар, инде ул пенсиягә чыккач, бер дә уйламаганда, суд залында очрашты. "Химик" кооперативын ниндидер бер бай кулына төшерергә йөри, аз акча бирәчәкләр дә сүттерәчәкләр икән дигән сүз чыккан иде - хак икән. Беркөнне барысын да җыелышка чакырттылар да: 
- Монда зур бер кибет төзеләчәк, гаражларының бәясе ияләренә түләнәчәк. Хәзер яңа закон, приватизацияләнмәгән әйбергә дәүләт хуҗа, - диделәр. Сазлык урын һичкемгә кирәк түгел дип, эшне озаккарак сузганнар, документларны әле яңа илтеп тапшырганнар иде. Теләгән кешеләргә районның икенче башыннан җир бүленеп биреләчәк тә, төзергә рөхсәт ителәчәк, имеш. Әгъдәс бу хәлләргә борчылды. Аяклары - сызлау, олыгаеп бара. Машинасын сатарга туры килмәгәе. Анысы да үзе белән картайган картаюын, тик аның гомеренә җитәр әле... Әгъдәс борчылып кына калса да, башкалар риза булып тормаска, карарны юкка чыгаруны сорап, судка бирергә уйлаганнар, кооператив әгъзаларының култамгаларын да җыярга керешкәннәр. Араларыннан судка кешеләр билгеләгәндә, исемлеккә Әгъдәс тә эләкте. Судья яшьрәк кенә бер егет кисәге иде. Кооператив рәисе, бу - хәзерге заман кешесе, миһербанлы булмас, эшебез барып чыкмас, дип уйлаган иде, барып чыкты. Үзенә сүз чираты тигәч, әйткәненә ышандырырга теләгән шикелле, егетнең йөзенә ныклабрак караса, Әгъдәс шаккатты: ул кайсыдыр чалымнары белән үзе кайчандыр үлемнән коткарган малайга охшаган лабаса!
Судья егет Әгъдәс абыйсын баштан ук таныды. Ачылган эш белән танышканда ук, гаражның исеменә игътибар иткән һәм үзен коткарган кешене исемлектән эзләп тапкан иде ул. Әтисенә биргән сүзе бар иде шул: үтенече төшкәндә, бу абыеңны беркайчан да кире какмаска! Судка гариза шул үтенеч бит инде, үтенечнең дә ниндие! Эш бер Әгъдәстә генәмени?! Гаражны җимертсә, үткәненә хыянәт итәр кебек иде ул. Документларның барысының да акча төртеп кенә эшләнгәнлеге ап-ачык. Җитмәсә, кооператив инде приватизациягә документ җыеп өлгергән, тапшырган. Шулай икән, ике дә уйлыйсы юк: "Химиклар"ны үз урынында калдырыр! Эшне югары җибәрсәләр, кирәкле кешеләрен табар! Судтан чыккач, гараждашлары эшнең уңай якка чишелүенә бик каты гаҗәпләнделәр. Болай гына тотынган идек, артыннан йөрсәң була икән бит, әй, диештеләр. Әгъдәс берни дә әйтмәде. Әле аның йөрәгенә малайны коткарганда кереп оялаган шом, үзе күреп тә белмәгән милиция майорыннан курку һаман да яши иде. Ә бәлки, гаражлар урынына кибетне аның бер-бер кешесе салмакчы булып маташадыр... Холык та, яшәү рәвеше дә атадан - улга, улдан оныкка күчә... Дуңгыз исе Хаҗирә ферма эшеннән тәмам туйды. Ашатыйм дисәң ризыгы юк, тырышып йөргәнеңне беркем күрми, тормыш итәрлек акчасы чыкмый. Язга чыкканда: 
- Курмы бетте, исәпләп салыгыз, - дип, мөдир өстеңдә тора. Дуңгызларыңны күрәләтә ачтан үтерәсеңмени?! Көн саен чиләкләп өеннән ташый башлый Хаҗирә. Инде анысына үги әнисе тузгына. Капчыкка печән-салам салып, эшкә киткәндә, артыннан: 
- Башкалар өенә алып кайтканда, синеке колхозга илтү! - дип кычкырып кала. 
- Кайчан кеше кебек булырсың?! Ул кешеләр кебек түгеллеген үзе дә белә, тик менә теләсә дә үзгәрә алмый. Әнисе әйтмешли, әллә теләми микән? Ферма җыелышында: 
- Дуңгызлар таш идәнгә ятып чирли, шуңа күрә асларына саламны калын салырга кирәк, йә өстеннән такта җәегез, - дигәч, кызлар рәхәтләнеп көлде. Ачы телле Фагыйлә: 
- Кайдан чыккан бу өч сыйныф бетергән зоотехник? - дип, иптәш кызларына каш сикерткән булды. Ферма мөдире эләктереп алырга гына тора: 
- Үзгәрәсеңме инде син, Хаҗирә, юкмы?! Бөтен кызлар кеше төсле, син генә мөгезле.
Эләктермәгәе, бу юлы да ахырда барыбер Хаҗирәнеке өскә чыкты. Фагыйләнең ярты дуңгызы кырылганда, өйдән салам ташыган Хаҗирәнекеләрдән ник берсе үлсен?! Авылга яшь бер ветеринарны эшкә җибәргәннәр иде, шуларны ишеткәч: 
- Молодец син, Хаҗирә апа! Дуңгыз дип тормыйсың, кешегә караган кебек карыйсың, - дип мактады. Председательгә барып, идән җәйдерү турында сөйләшкән. Башка берәү оештырса, Хаҗирәнеке иң артка калган булыр иде, ул менә төзәтү эшләрен аныкыннан башлаткан. Көнчелеге бугазына килгән Фагыйлә ничәнче көн борынын җыерып йөри. Фагыйләнең мондый кыяфәтен күргәч, Хаҗирәнең күз алына, алар авыл буйлап эштән кайтканда, авыз-борыннарын күлмәк якасы астына тыгып, яннарыннан узып китүчеләр килә. Фермада кием алмаштырырга да бүлмә юк. Шул тирәдә йөргән һәммә кешегә Фатыйма карчыкныкы кадәр бер йорт, анда да, кайчан кермә, ирләр җыелган булыр. Йә гайбәт сатарлар, йә, эш беткән шикелле, тәмәке тартып утырырлар. Их, менә мунча кебегрәк берәр нәрсә салсалар икән ул!.. Бар исне фермада гына калдырып, ыспайланып, ясанып-төзәнеп кайтырлар иде. Сөйләвен сөйләп тора, юынып та бетерә алмыйсың әле син еллар буена сеңдергәнне! Һич югы, азрак киләчәк бит инде ул. Кышын клубта киносы да, вечеры да иртә башлана. Бигрәк тә шимбә булса, чыкмыйча каласың килми, ә эш вакытың җәйдәгечә тәмамлана. Кызлар өйләренә кайтып тормыйлар, берәр җирдә качып-посып кына кием алмаштыралар да, ферма йортында капкалап, туптуры клубка китәләр. Шулчакта юынып алырга мунчасы, кием сакларга чоланында шкафлары булса... Клубка килеп кергәндә үк, шәһәрдән кайткан студент кызлар да, әле мәктәпкә йөргәннәре дә, егетләр ишетерлек итеп: 
- Ферма кызлары чыкты, фу, авыз-борыннарыгызны томалагыз! - дип әйтерләр идемени?! Хаҗирәнең мунча, эштән соң юыну кирәклеге турында сүзләрен дә иптәшләре һаман көлкегә алалар. Тагын да шул ук Фагыйлә: 
- Дуңгызлардан бет ияреп кайтыр дип уйлыйсың мәллә? - дип, тешсез авызын ыржайткан булыр. 
- Без юынмыйча да чиста. Авылны аркылыга узып, урам саен хуш ис калдырып, көненә ике мәртәбә өенә кайта Хаҗирә. Ашауны ферма бүлмәсендә генә оештырсаң да була югыйсә! Тәмәкене урамда гына тартасы! Дежур көнне шуның исеннән башың чатнап ярылырдай уянасың, ферманы әйләнеп чыккан саен, яңадан йокыга китә алмый ятасың. Яхшыга дигән киеме дә шул дуңгыз исле, тәмәке төтенле бүлмәдә эленеп тора бит аның! Хаҗирә өйләренә бар киемен тышта калдырып керә. Кайткан саен юарга сала, чистасын кия. Әле анысында да, әнисеннән читенсенеп кенә, ис барыбер киләдер дип куркыбрак, табынга килеп утыра. Ризык исен дуңгызныкы бозмасын, янәсе. Күршеләренә керсә дә, түргә узмыйча, тупса өстендә генә утыра. Хаҗирәгә: 
- Кыш бит, ишек кырыйлары бозланган, - дисәләр дә кул селки, урам якта түгел, имеш, ишек бозына терәлмәгән. Борчылмасыннар өчен генә, калын сырмасы белән билгә кадәр уранып куя, йә аны, калын итеп бөкләп, астына сала:
- Менә болай бөтенләй суык түгел. Булса да, миңа тими ул. 
- Суык тигәч, әйтү соң була, кер! - ди тагын бер кат Габдрахман абыйсы. 
- Тисә, ягылмаган, ватык тәрәзәләреннән җил искән абзарда тияр иде инде ул! Дуңгыз исе киләдер шикелле... Идәнгә утырырга өйрәнгән мин. Ферма өендә урындык җитми. Ял итәм дип керәсең, ялың шул идәндә була инде. Мамык сырмаңа утырып, бер кырга чүмәшәсең. Сүзен бирмәвен күргәч, Гатифә апасы үзенчә үгетләргә тотына: 
- Өйгә кергәнсең бит инде. Исең булса, ул да сиңа ияреп кергән. Ишек төбендә утырсаң да, түрдәге сәкегә кунакласаң да, барыбер борынны ярып киләчәк. Сасыдан курыксаң, авылда да ач торасың инде. Безнең дә ярты көн - абзарда. 
- Ул бит җигелми торган ат, сыер янында... 
- Йә инде, йә. Нинди ис булсын: үзеңә генә тоеладыр. Минем борын иснең ниндиен дә шунда ук сизә. Ике көннең берендә фермада, өйдә болай да юктыр дисеңме?! Укытучы халкы шулай инде. Бик тә ышандырырга тырышып, кәефне калдырмый гына аңлата. Әйтмиләр генә алар: дуңгызны түлке барыбер яратмыйлар! Авылда дуңгызны беркем дә яратмый. Аны аңларга күп акыл кирәкми: бөтен җирдә иң әшәке кешегә, имансызга дуңгыз кушаматы тагалар. Ә менә Хаҗирә дуңгызны да, исен дә ярата, шул иснең үзеннән килгәнен генә җене сөйми. Үскән, киртә җимерергә торган, ачлыктан мыркылдап нервыңа тигән дуңгыз - бер нәрсә, ә менә ап-ал булып дөньяга килгән, күз ачарга да иренгән төсле, кулында яткан сабыйлары икенче... Өеннән урлап төшкән сөтен дә эчерә Хаҗирә аларга, саранрак булсалар, орышып, әниләреннән дә эчерттерә. Бала тапкан ана дуңгыз яман да хәтәр нәрсә! Хаҗирә орышкан була булуын, үзенең коты ботына төшә. Дуңгыз фермасы булса да, алар авылында беркем дә чучка асрамый. 
- Урыс ризыгы ул, нигә мөселман авылында үстерелергә тиеш?! - ди Габдрахман да. 
- Урыс авыллары сыер-сарык үрчетә, ә без менә - мырык! Дуңгыз асрасаң, үзең дә дуңгызга әверелерсең, ди иде бабайлар, бу сүз дөрескә охшаган. Хатынның әтисе, дуңгыз итен сугышта да ашамаган, башкасы юк дип тормаган. Шуның өчен генә исән-имин кайттым, өстемә гөнаһның андыен булса да алмадым дип сөенә. Колхоз җыелышында дуңгыз фермасын ябып, сарык үрчетү мәсьәләсен күтәреп тә караган иде: 
- Коммунист башың белән! - дип, чат ябыштылар. 
- Әйтәм җирле, малаеңны сөннәткә утыртып кайттың! Председатель акыллырак булып чыкты: 
- Сүзең хак анысы. Тик менә дуңгыз рентабельле бит! 
- Рентабельле булса, урыс үзе үстерсен! Урам тулы сукбай эт. Үстерәсе дә юк. Чит илдә ашыйлар дип, бер дә сугымга эт асрауга күчкәнебез юк. 
- Анысы шулай шулаен. Тау башы урамына янәшә салынган булгач, җәй буе ферма ягыннан искән җил сасысын җитәрлек алып килә. Аннан аз табыш килсә, башка җиреннән күбрәк табар да идек әле... Тик менә разнарядка Казаннан ук төшә бит. Аңа Мәскәүдән килә диләр.
- Мәскәүгә синең фермаң да, дуңгызларың да күренми. Картага бармак төртеп, кайда дуңгыз асраганны билгеләп утырмый бит алар. Сүз белән әйтәләр дә бетте! Ә син үзеңчә яши бир! 
- Коммунист башы белән! Партия кушканга каршы килеп! - ди авыл куштаннары, рәис булып рәис каршы төшмәгән берчакта. Алар, районнан вәкил килгәндә, шулай сөйләшә, башка берчакта, кирәкле кеше дип, шул Габдрахманның да бер алдына, ике артына төшә. Фермада дуңгыз асрау әнә шундыйларга файдалы да ул. Якындагы марига-урыска дуңгыз сатып көн итү начармыни?! Чучканың артык башын районнан килеп кем санаган да имчәк саен тапкан баланың берсе кимүне генә кем исәпкә алып торган?! Мондый халыкка тагын нәрсә сөйлисең, ди Габдрахман, тагын да шул кич утырырга кергәч. Ачык күзлеләр - гомер бакый укыган нәсел. Әниләре мулла кызы иде, әтиләре дә төшеп калганнардан түгел. Совет заманы дип тормыйлар, Габдрахманның өлкәнрәк туганнары барысы да муллалык итүдә. Бездә яшәсәләр, күрерләр иде дә күрәсен. Киров өлкәсендә торгач, әллә чын иман китергән, әллә тәрегә карап чукына - аңа игътибар иткән кеше дә юк! Югыйсә алар ягына басу чиге аша гына чыгасы. Мулла булсалар да, бер дә төшеп калмаганнар. Барысы да рәтле урыннарда утыра, һәркайсының үз районнарында сүзе йөри! Гади урыска синең дин тотуың ни дә, тотмавың ни. Моны өстәгеләр болгата. Эшен эшлиме? Эшли! Планын үтиме? Үти! Яхшы җитәкчеме? Яхшы! Габдрахман уйлавынча, кешенең бәясе эшендә күренергә тиеш. Борчуы булса, берәр нәрсәгә башы катса, Хаҗирә гел Габдрахманнарга керә. Дәрескә план төзеп утырган җирдән генә, аңа борылып карап та тормыйча, һәр сүзеңә җавабын шунда ук биреп кенә тора ул. Хаҗирәнең, кеше керде дип, аларның эштән бүленмәвенә ачуы килми. Ул бит монда көн саен. Укытучы халкының иртәгегә планнарын төзегәч, йә фермага, йә клубка дежурга китәсе бар. Дуңгыз исен иснәп карасыннар әле алар да. Кәчтүм киеп, сумка тотып кына йөрмәсеннәр, диләрдер инде. Бер җыелышта: 
- Укытучыларны шуның белән дә җәфаламыйк инде! Балаларыгызны тәрбияләсәләр яхшымы, дуңгызыгызга карап килсәләрме? - дигән иде Хаҗирә, беравыздан: 
- Икесе дә! Аларның тагы башка нинди эше бар? - дип кенә авызын яптырдылар. Кизү торган укытучы дуңгызны нишләтсен?! Абзарга кереп, сәлам бирә дә чыга. Менә Хаҗирәне мәктәпкә дежурга куймыйлар бит. Дәрес тә укытканы юк. Күршеләрен кайвакыт ферма эшенә дә кушалар, әйтерсең укытучылар да төшеп, тегесенә-монысына булышмаса, дуңгызлар кырылып бетә. Дуңгызлар, сазлыкта йөрсә дә, кырылуын абзарындагы шакшыдан, ачлыктан кырыла ул! Янында карап тормасаң, ач, хәлсез ана дуңгыз дистәләгән баласын шунда ук үзе ашап бетерә. Ферма эшеннән түгел, шул эшне оештыра белмәүләреннән тәмам алҗыды Хаҗирә. Ферманың икенче башыннан җилкәсендә апара ташудан туйды. Югыйсә янәшәдә абзар тулы ат. Барысы диярлек җигүгә өйрәтелгән. Эшсез ятканы да бар бит инде. Җик!
Апараңны гына булса да ерактагы абзарларга китереп бир! Мөдир: 
- Киләчәктә сыек ризык тагаракларда агып киләчәк, - ди. Әле ул киләчәк кайчан киләчәк? Хаҗирә үзе дә аяксыз калган дуңгыз хәленә килгәчме? Аның шулай баш катыруын берсе дә яратмый. 
- Эшләгәнеңә акчаңны аласың бит, алдыңа кара да йөр, кайчан гына без зарплата күрә башладык соң? Шунысына шөкер ит! - диләр. Акчадамыни хикмәт?! Аны, эшләрне җайласалар, күбрәк тә алырга булачак. Дуңгызның симерүе эскалаторлардан, йөгерек тагараклардан да тормый анысы. Елын елына идарәдәгеләр әзерләткән, фермага дип бүлеп калдырган ризык язга кадәр җитми. Бу хәлләр һаман саен кабатлангач, көздән үк яхшылап исәпләп булмый микәнни?! Әллә соң кызлар, мөдир әйтмешли, күбрәк урлап ташыйлармы? Барысының да абзары тулы мал, көтүгә йөргән һәр малның корсагы шоп-шома булып кабарган, сырт йоннары ялтыраган. Берсеннән дә сасы ис килми. Кич кайткач кырылган, юылганнар. Китәргә кирәк фермадан, китәргә! Тик кая? Башка бер эше булмаганда. Аның җәен хезмәт көне эшләп бирерлек биш баласы юк, ә аны, сүзгә калмыйм, ашлыгын-саламын җитәрлек алыйм дисәң тутырырга кирәк. Китүнең бердәнбер юлы - кияүгә чыгу. Әмма монысы узган елдагысы кебек булырга тиеш түгел. Фермадан кайтып, мунчадан чыгып, ятарга әзерләнеп йөргән чагы иде. Кыш дип тормыйча, эчке күлмәге өстеннән телогрейка гына киеп, бәдрәфкә чыгып китте. Берочтан капкаларны да бикләп керермен, дип уйлады. Аның янына килүе булды, кинәттән ачылып китте дә, каршысына ике ир килеп басты. Сөйләшеп тә тормадылар, авыз-борынын томалагач, кулларындагы толып шикелле бер нәрсәләргә төреп, ат арбасына илтеп салдылар. Як-якларыннан саламнар белән җылыткалагач, инде авылны чыгып ук барганда, шуларның берсе: 
- Уңайсыз түгелме? - дип сорады. 
- Тавышланмасаң, авызыңны чишәрбез. Тавышланып ни файда?! Япан кырда кышын кем очрасын?! Синең кычкырганыңны кем ишетсен?! Арба кырына утырып барган ир Хаҗирәнең авызына бәйләгән чүпрәкне чишеп җибәрде. Сулышы иркенәеп китте. Ни курку, ни кычкырасы, ни елыйсы килү теләге юк. Ирләрне бу үзе дә аптырашта калдырды булса кирәк. Чана артындагы чыгынтыга басып, дилбегә тотканы: 
- Сине Илгизгә исән-сау алып кайтып җиткерергә сүз бирдек. Бездән курыкма! Хәзер төн. Барыбер берни эшли алмыйсың. Теләсәң, иртәгә кире кайтырсың, - диде. Олтанлы киез итек кигән, башына япкан, телогрейкалы булса да, эчке күлмәктән... Кеше көлдереп, йә, кая, нинди Илгизгә бара инде ул? Төшеп калса да, нишли ала? Ычкынса да, ерак китмәячәге, тотып алачаклары көн кебек ачык. Алар авылындагы Илгиз - әле мәктәп баласы гына. Тагын бер Илгизне ул күреп белә дә белүен... Узган елгы Сабантуйлар вакытында, Нократ аръягындагы Күкшел Пүчинкәсе дип йөртелгән бер авылга баргач, кичке уенлыкта танышканнар иде. Атта, чанада, толыплар салып килгәч, шуннан булмый, кемнән булсын?! Ул авылга кышын тик ат юлы гына. Анысы да ниндидер... Алайса... Хаҗирәне әлеге Илгизгә урлауларыдыр инде.
Хаҗирә, фаразының дөреслегенә ышаныр өчен генә: 
- Пүчинкә малае мәллә? - дип сорады. 
- Ник болай төнлә алып китәсез? Көндезен килеп, әнидән сорасагыз ярамыймы? Әтисе юк, әнисе үги дип көлүегездер инде. Егетләр, әллә соң кире алып кайтып кына куясызмы? Күңелегездә бер яманлык булып калачак бит инде бу эшләр. Алай да кая илтә мине бу атлар? Ферма эшчесенең тозлап-борычлап сөйләшкәне аз түгел. Илгиздән ишеткәннәренчә, ниндидер дуңгыз караучының мондый җөмләләр белән китапчарак сөйләшүе чанадагыларга кызык тоелды булса кирәк: 
- Бүре оясына кадәр инде, кызый, - дип җавап бирделәр. Хаҗирәнең коты алынды. Илгизне бүре дип атап, шаяртуларымы бу? Юри генә әйтүләреме? Сабантуйда күргән егет дип ялгышамы, әллә башка бер-бер кешеме? Шул сорауларга тизрәк җавап табылсын иде дигәндәй, чана, салулый-салулый, урман юлыннан алга ашыкты. Артык җылы төн булмаса да, кар явып тора, толып эчендә, киез итекләрдә туңарлык түгел иде. Оешып ятуы, кыймылдый да алмавы гына ардыртты. Теге чагында Илгизнең кайсы якныкы, кунакмы, авылныкымы икәнлеген сорашмаган иде шул. Алар, капка төбенә җитәрәк, ике-өч сүз алыштылар да аерылыштылар: Хаҗирә өйгә кереп китте, ул нишләгәндер, белмәде. Шактый озак, өч-дүрт сәгать чамасы баргач, яктырак бер урынга килеп чыктылар да атны сулга бордылар, бераздан тпрулап туктаттылар. Егетләр чанадан төште. Шыгырдатып, капка кебек бер нәрсәне ачканнары ишетелде. Һаман да бәйләнеп чанада ятса да, моны гына аңларлык иде. Җигүле атны ишегалдына керткәч, Хаҗирәне бәеннән ычкындырдылар, толыбы-ние белән күтәреп алдылар да җиргә бастырдылар. Алар, кар кебек ишелеп, җиргә төште. 
- Әйдә, өйгә уз! - диде чынлыкта да ул җәен танышкан Илгиз. 
- Таныдыңмы мине? Шаккатмадыңмы? Сине булачак киленнәр ярышына китерттем. Ни дигән сүз бу?! Хаҗирә юл буе, үзен кияүгә урладылар, ахрысы, кем йортына ничек килеп керер дип уйлап барган иде, ә монда... ниндидер ярыш... Койманың тыш ягында шактый караңгы иде. Капка төбендәге баганадан сүрән генә якты төшә, шундый ук бер лампочка ишегалдын яктырта. Башка җирләрдән һични сирпелми. Ай качкан, күк томаланган бер төн. Хаҗирәнең керфек очларына кар кунып, яшь кебек эреп барып, муен тирәләрен бераз туңдыра башлаган иде инде, ярый бераздан явудан туктады. Бу йорт ялгызы гына мәллә соң? Ишегалдының бер ягыннан - койма өсләреннән куе агачлар күренә. Хаҗирәнең күңеленә шом төште. Юан бүрәнәле йорт та, агачлар да, серле караңгылык та аны урманчы каралтысына китереп атканнары турында әйтә. Димәк, янәшәдә башка бер йорт та юк, һичкем яшәми... Монысын ук көтмәгән иде. 
- Нәрсә аптырап торасың? - диде Илгиз. 
- Урман каравылчысы мин. Абзаңның йорты булыр бу. Әйдә, кер! Хаҗирә карышмады, Илгизнең артыннан чоланга керде. Карышмавың яхшырак, берни дә булмас әле дип өметләнде. Егетләр кире киттеләр бугай. Капканың ачылганы-ябылганы ишетелде. Әллә үз атлары тышка бәйләп куелган иде микән?
Илгиз авыр калын ишекне каерып ачты да, кулыннан тотып, Хаҗирәне йортка уздырды. Зур гына ишек каты иде. Телогрейкасын салырга теләмәде. 
- Өстемдә кием юк минем, - диде. Тышка чыкканда, рәтле-башлы киеп тормаган иде, инде искереп беткән сырмасын сәдәпләп үк куйды. Шул килеш түр бүлмәгә үтте. 
- Ә сиңа аның кирәге дә юк! - диде артыннан кергән Илгиз. 
- Сез монда барыгыз да эчке күлмәктән генә. Түр урындыкларда, яңгырда шәлберәйгән кош балалары шикелле, ярым шәрә ике кыз утыра иде. 
- Таныша тор. Килендәшләрең. Ленура белән Мансура. Игезәкләр, - диде зур канәгатьлек белән Илгиз. 
- Арагызда бәйге уздырып, сезне хатынлыкка сайлыйм. Гәүдәләре сылулыгын күрсәтеп, алар әнә үзләре үк күлмәк-кофталарын салды. Инде монысы нәрсә? Исән калуын калды, адәм рисвае булдымы? 
- Мин катнашмыйча да җиңелергә риза! - диде Хаҗирә. 
- Тик тимә генә! 
- Ә мин тияргә дә уйламыйм! Урман каравылчысының башка кешесе юк аның: хатыны бер һәм бер дигән булырга тиеш! Биесен дә, җырласын да, ашарга да пешерсен һәм матур да булсын! Фигурный! 
- Ә син? 
- Мин шуның кочагында ял итеп кенә яшәргә бурычлы. 
- Алайса, урман бетә икән... Теге кыз, телләшеп торганы өчен, китереп сукмагае дигәндәй, куркышып карап тора. Кеше ышанмастай хәлләр. Сөйләсәң дә, тагын үзеңнән генә көләрләр. Дуңгызларын калдырып, больницага да йөрми иде, гомерендә бер чит авылга Сабантуйга барды, аның да ахыры ничек тәмамланды. Юк, тәмамланмаган иде әле, аның ничек бетәсен беркем белми. Илгиз, Хаҗирә утырсын өчен, икенче бер урындыкны кызларныкы янына куйды да телогрейкасын сәдәпләре өзелерлек итеп тартты. 
- Юк, үзем чишәм, нәрсә котырасың? - диде Хаҗирә. Аның теге кызлар кебек чебеш хәлендә күренәсе, курыкканлыгын сиздерәсе килми иде. Илгизгә Хаҗирәнең тотышы ошады. Киемен җибәрде, үзе салганын көтте. Ә ул берни дә булмаган, барысы да гадәти шикелле кыланды. Урындыкны кырыйгарак тартты да, сырмасын салып, аркасына элгәч, җәелеп килеп утырды. Табуреткадан башканы урындык дип белмәгән Хаҗирәнең авырлыгыннан шәһәр җиһазы шыгырдап куйды. Урманда яшә дә шуны ал инде ә?! Әмма аңа да исе китмәгән бер кыяфәттә ул: 
- Йә, кызлар, нишлибез? Миннән ферма исе килмиме? - дип сорады. 
- Дуңгыз исе? Күршеләренең һичберсенә сәер тоелмый торган бу сорауны ишеткәч, Илгиз кычкырып көлеп җибәрде:
- Дуңгыз караучыдан - дуңгыз, бәрәңге үстерүчедән бәрәңге исе килергә тиешмени? 
- Аннан соң авыр сулады да моңсу гына: 
- Карт кешене карасаң, картлар исе сеңәме? Менә мин көз көне генә әнкәй мәрхүмәне күмдем... - дип әйтә куйды. 
- Юк, кеше урлаучыдан да дуңгыз исе килә, - диде Хаҗирә. Кызларга җан керде. Елмаештылар. Илгиз аларга бер караш кына ташлаган иде, тагын урыннарына сеңделәр. "Кияү егете" радиоалгыч янына килде. Өстәлдә яткан пластинкаларын сайлаштырган булып маташты. Радиоалгыч өстендә уйната торган җире бар иде, кечкенә бер түгәрәкне шуның тимерчыбыгына киертте дә, кабызгач, энәсен куеп, музыка әйләндерергә кереште. Көе таныш кебек иде, тиз генә сүзләрен исенә төшерә алмады. Ул да булмады, Әлфия Афзалова, кызгандырырлык тавыш белән, "Яшь гомер"не җырлап җибәрде. Илгиз Хаҗирәне вальска чакырды. Нигә әле мин дуңгыз караучы гына, вальс әйләнә белмим дип торырга: бик булдырган кыяфәт белән ул уң кулын Илгиз җилкәсенә, сул учын аныкына салды. Йорт зур, түр бүлмәсе бик киң иде. Бу сиңа ферма өе түгел. Вальс әйләнсәң дә, сигезле уйнасаң да була. Җитмәсә, шып-шыр. Өстәл, урындык, тар гына караваттан башка һични юк. Хаҗирә барыбер егетнең аягына басып бетерде. Басмагае! Аның аягында олтанлы итек кенә ләбаса! 
- Кызлар, әйдәгез! - диде Илгиз. Нигә әле сез генә биергә тиеш дигәндәй, алар, бер карусыз парлашып, вальска керде. Көй мәңге бетәр кебек түгел иде. Туры киләмекилмиме дип тормадылар, уйнаткыч башындагы энә пластинкадан кырыйга төшеп шыгырдый башлаганчы әйләнделәр. 
- Чәй эчеп алыйк әле, - диде аннан Хаҗирә. 
- Тамак кипте. Чәй мәтрүшкәле, бөтнекле иде. Болары җәй көнендә ферма янына кайтарылып ташлаган хуш исле печәннәрне исенә төшерде. Илгиз кызлар алдына бал, кура җиләге вареньесы куйды. Шикәр белән ипидән башканы күрмәгән Хаҗирә, балны калактан тамыза-тамыза, өстәлне буяп бетерде. Бер туячак идеме ул, юкмы? Егеткә чәйне икенче бүлмәдән генә ясап кертәсе. Кызларны түгел, аны сынау кебегрәк булды әле бу. Өстәл астында табуреткалар булган икән. Үзенә куелганын яткырып, янына утырып, терсәкләрен як-якка сузып, чәйне тәлинкәдән генә шупырдатып чөмергән Хаҗирәне карап тору кызларга көлке тоелды, борын астыннан гына елмаештылар. Илгиз исә дуңгыз караучылар барысы да шулай эчә микән әллә дип шаккатты. Хаҗирә чәйне ярата. Өйдә булса, бер савыт шикәр бетерә, уникедән дә кимне эчми, монда да шулай эшләмәкче иде, Илгиз бездә зур самавыр түгел, тагын кайнатасы, көтеп тор дигәч, сигез чынаяк белән канәгатьләнде. Соңгысына заварка чәйнеген генә әйләндертте. 
- Бүгенгә җитәр, - диде Илгиз. 
- Иртәгә җырда, ашарга пешерүдә ярышырсыз. 
- Юк инде, сөйләшеп утырыйк, - диде йокысы качкан Хаҗирә. 
- Теләсәләр, әнә кызлар караватка барып ятсын. Минем иртәгә чуар дуңгыз Валюшканы бәбиләтәсем бар иде. Шуңа да эч пошып тора. Миннән башка исән-сау китерер микән? Монда ятуын ятарсың да, аларны кем карар? Апара цехына тозлаган балык китергәннәр. Кызлар рәхәтләнә инде. Дуңгызларга тими дә. Сасыган дип тормыйлар, сыптыралар гына! Миңа балык кирәк түгел. Акшар булса җитә. Ферма йортындагы мичне гел мин генә кимереп бетерәм. Ай саен агарталар. Ветеринар, сиңа нидер җитми, Хаҗәр апа, ди, кальциймы шунда, акбур кимерергә куша. Күршеләр укытучы минем. Сорасаң кызганмыйлар, бирәләр. Кызыл балчыкка ябышып кызган мич акшары барыбер тәмлерәк.
Хаҗирәнең сөйләгәне җыен юк-бар булса да, үзенә алай тоелмый иде. Илгизгә дә, кызларга да кызык күк санап, каравылчы Әптеринең төнлә исерек килеш кереп, дуңгызлар арасында йоклаганын да, колаксыз кала язганын да, Мәчтүрәне дуңгыз егып, сазлыкта әвәләвен дә, ферма мөдиренең хатын-кызга хирыслыгын да, ишеткән-белгәненең берсен дә калдырмады. 
- Ну сүз икән синдә! - диде Илгиз. 
- Сабантуйда бик тыныч кыз кебек кенә күренгән идең. Сиңа өйләнсәң, дуңгыз, ферма, саз, ис турында гына сөйләшәсе икән. Хаҗирә аптыраганрак кыяфәт белән: 
- Дуңгыз карагач, дуңгызны сөйләшәсең, дуңгыз исен иснисең инде. Мунча кереп чыккан идем, бүген ис килмәскә тиеш! - диде. 
- Әллә соң эчке күлмәгемнән дә киләме? 
- Юк! Хаҗирә әкиятләрен тыңлап, таң атты. Ул арада кемнәрдер капканы дөбердәтте. Илгиз исәнгерәми калды, өстенә күлмәк тә киеп тормыйча, Хаҗирә капкага таба йөгерде: 
- Үзем генә ачам! Илгиз аның артыннан атылып чыкса да, куып тотарга өлгермәде, тыштагылар Хаҗирәнең тавышын инде ишеткәннәр иде. Капка келәсен уйнаткан берсе: 
- Мин бу, Хаҗирә, Әсфәндияр абыең, дуңгызларыңның бәбилисе вакытында, төн ката авылдан чыгып качмасаң! - дип кычкырды. Илгиз курыктымы, барып, капканы ачты. Ферма мөдиренең, Илгиз янында Хаҗирәнең эчке күлмәктән басып торуын күреп, күзе шакмакланды: 
- Мин сине эштән башканы белми дип торам. Тфү! Дуңгызлар турында болай да юри генә әйтүем иде. Төнлә чыккан җиреннән кермәде дип, әнкәң йөгереп килгәнгә генә эзләп чыктык. Яңа яуган кардагы чана эзе буенча барып таптык. Ә син менә нишләп ятасың икән! Әсфәндияр хәйләли. Ул яхшы дуңгызчыны югалттым дип, әнисеннән битәр курыкты. Түлке бу кызга баш бирергә генә ярамый иде. Әнә бит Хаҗирә акланып та, аңлатып та тормады. Ул авылдашларына: 
- Мин хәзер чыгам, - диде дә телогрейкасы артыннан кереп китте. Илгиз аңа төренеп килгән толыпларын чыгарып бирде. Алмадылар. Чанада толып та, сырган юрган да бар иде. 
- Кара, кызый, дуңгызларың балалагач, ярышны дәвам итәбез әле, - дигән булды Илгиз, толыпны киеп алгач, аркасыннан кагып. Хаҗирәне яңадан урламадылар, килеп тә сорамадылар. Ул Илгизне нәрсә белән шаккатырсын? Һаман дуңгыз турында гына сөйлисең, диде бит үзе дә. Капканы шул кичтән соң әнисе бикли, кирәк булса дип, чоланнарына иске чиләк куеп йокларга ята башлады. Анда да, Хаҗирәнең барлыгына ышанмагандай, төн уртасында ике булмаса бер караваты янына килеп карый торган итте.
Бу хәлләр авылның бар халкын шаккатырды. Хаҗирәнең нигә төнлә ат арбасында авылдан елга артындагы урманга китеп баруын да аңламадылар, анда ниләр булганын да белмәделәр. Күршеләренә кергәч, тупса өстенә утырып, сер итеп кенә сөйләгән иде дә, тегеләр: 
- Инде исән-саулыгыңа шөкер ит, - дигәч: 
- Әй лә, шөкер итеп кенә ни булыр? Мине, кая гына барсам да, дуңгыз исе коткара. Шуңа чыдаган кеше генә минем белән яшәп кала, йә исе артыннан килеп эзләп табалар, - дип көлде. Риза булып чыгасыңмы? Әсгатьне яшь белгеч дип тормадылар, укуын бетереп, авылга кайтып төшүгә, армиягә алдылар. Дусты Әнвәр, кешенең, ичмасам, хат алышырга кызы бар, синең кемне дә булса озатканың да юк бит, дигән иде, табылды. Мәҗлескә чакырылган авыл кызлары арасыннан берсе күңеленә хуш килде дә, җаен туры китереп, Әсгать шуңа сүз катты. Аның да егеткә күзе төшкән кебегрәк аңлашылды. Башта урыннары янәшә түгел иде, Сөмбел Әнвәр белән алмашкач, бергә утырдылар. Кызның әйтүенә караганда, әтисе - бик коры кеше. Тегендә-монда йөртми, җибәрсә дә, күрше кызлары белән һәм вакыт куеп кына, башкалардан иртәрәк кайту шарты белән. Егетләрнең - кызган, кызларның биегән чагын туры китереп, Әсгать, беркем дә сизмәс әле дип, Сөмбелне аргы урамга озата китте. Юл кыска булса да, шактый сөйләшергә өлгерделәр. Сөмбел Әсгатьтән түбәнрәк класста укыды, шуңа күрә аны бик яхшы белми иде. Авылда бар булган яшьләрне озату мәҗлесенә чакыру гадәтенә күрә генә, Әсгать табынына эләкте. Инде менә егет яңа гына педучилище бетергән һәм шулай ук үз авылларына эшкә җибәрелгән кызны озата кайта. Сөмбелнең башлангычта балалар укытачагы Әнвәрнең күңеленә хуш килде. Авылда укытучының дәрәҗәсе зур. Төскә-биткә дә чибәр булгач, нибары бер тапкыр озаткан кешесен кызның көтеп аласына гына ышанычы юк иде. Егет капка келәсенә үрелгән Сөмбелгә соңгы хушлашу сүзе алдыннан, ни дисә дияр дип, шул уен әйтергә булды. Сөмбел: 
- Моңа кадәр бер егетне яныма якын җибәрмәгән килеш, синнән озаттырып куйганмын икән, көтәм дә көтәм инде, - дип җавап бирде. Әсгатьнең эченә җылы йөгерде. Кочаклап, битләреннән үбеп тә алгач, кызның үзенеке булачагына тәмам ук ышанды. Болай булгач, хат алышырга да кешесе бар, яратып сагынырга да дип сөенде. Әсгать үзләренә кайтканда, җыр-бию бетмәгән иде әле. Дуслары, үпкәләгән кебегрәк, кайда йөрисең соң, дигән булдылар. Менә алар тагын табын тирәли утырдылар, тагын бокалларга шәраб коелды, өстәлгә тәлинкә-тәлинкә ризыклар бер-бер артлы чыга башлады.
Мәҗлес таң атканда гына бетте. Шул көнне үк китәсе булгач, Әсгать тамчы да капмаган иде. Асылда, ул, гомумән, эчми, эчүнең мәгънәсен дә аңламый, әмма компанияләрдә утыра, җырын җырлый, мәзәген сөйли, кешедән аерылып йөрми иде. Әсгатьләрне Ерак Көнчыгышка 
- Кытай чигенә җибәрәселәр булып чыкты. Баштарак, әле җыелганыгызны көтәбез, китәрсезме-юкмы, состав тулмас кебек дип торсалар да, икенче кичтә вагоннарга төяделәр дә озаттылар. Эш кешесе булган әти-әниләре дә Казан кадәр Казанга тикле ерак Әлмәттән килергә өлгерми калды. Поезд кырлар, болыннар буйлап кайдадыр суларын да кичеп бара да бара иде. Менә бервакыт өзлексез урманнар башланды. Озын юлдан туйган егетләр, хәрби комиссариатның озатып баручы кешесе дә яннарында бик йөрмәгәч, тәмам тугарылды, ныклап ук эчүгә кереште. Әсгатьне исерек, тозсыз сүзләр сөйләгән купедашлары янында бару туйдырды. Ул тәрәзәдән, озаклап, үтеп киткән станцияләрне, урман полосаларын, каенлык-куралык кебек урыннарны, юлны аркылы кискән юлларның аркылы киртәләре янында поезд киткәнне көтеп торган машиналарны күзәтеп бара башлады. Егетнең болай бер кырыйга карап утыруы, үзләре белән эчмәве Казан егетенә ошамады. 
- Чё ты, пацанёнок, с нами едешь-то а? Сам даже пить не научился, - дип мыскылларга кереште. Аның янәшәсендә утырган һәм шешәнең авызыннан гына эчкән икенче берсе кайдандыр пластмасса стакан тартып чыгарды: 
- Если из горлышка не хочешь, вот тебе хрустальная рюмочка. Барысы да көлештеләр. Әсгатькә генә кызык түгел иде. 
- Я вам пить не мешаю, - диде дә кире тәрәзәгә таба борылды. Аның бу эше егетләрнең канына тоз салды, каннарын тагын да кыздырып җибәрде. Казан малае якасына ук килеп ябышты: 
- Если не выпьешь, то тебе хана! Чит купедан кергән берәве: 
- Җитәрегез инде, егетләр, эчмәсә эчмәс, үзебезгә күбрәк калыр, - дигән булып тынычландырмакчы иде дә, якындагысы тегеңә селтәнеп үк җибәрмәсенме?! Авызыннан кан китте, кулъяулык чыгарып сөртте, башка эндәшмәслек булып, бергә кергән иптәшен алды да тиз генә чыгып китте. Егетләр ызгышка сусаган иде булса кирәк. Дүртәү генә калгач, Казанныкылар тынсыз диярлек торган Әсгатькә барып ук ябыштылар. Аннан, кулларыннан тартып, тәрәзә яныннан кузгатып, өстерәп диярлек, тамбурга алып чыктылар. Карыша-карыша, кычкыракычкыра, вагон коридорыннан барып та, беркемне ярдәмгә китерә алмагач, Әсгать дәшмәслек хәлгә килгән иде инде. Озатучы нәрсә карагандыр, бәхетсезлегенә, ишек бикләнмәгән икән. Аны поезддан тотып аттылар да, берни булмаган кебек, купега кайттылар. Эчү дәвам итте. Хәмер исереклеге белән, әле кайчан гына тәрәзәдән карап барган авыл малае Әсгать турында алар бераздан оныткан да иде инде. Егетнең юклыгын хәрби комиссариаттан озата баручы исләренә төшерде. Хезмәт итәсе урынга килеп җитәрәк, купе саен кереп, барлый башлагач, бер кешенең саны чыкмады. Егетләр белмәгәнгәкүрмәгәнгә салышты, әллә башта ук Казан тирәсендә төшеп калдымы икән, безнең дүртәү утырганыбыз исебездән чыккан да инде, башка вагонга кергәндер ул, танышларын очраткандыр, дигән булдылар. Хәрби кеше акырынды-җикеренде, әмма соңыннан барыбер ачыкларлар дип, куркытудан ары узмады. Частька килгәч, әле эшне тикшерепнитеп торганчы ук, районга, әниләренә, Әсгать Гомәрев хезмәткә алынучылар арасыннан юлда качты, кайтса, ашыгычлык белән хәрби комиссариатка хәбәр итегез, дигән хат юлладылар.
Әсгать, таш түшәлгән юл кырына килеп төшсә дә, исән калды. Әле дә ярый кечкенә бер станциядән ерак та түгел җирдә ыргытканнар икән, аксый-шуыша дигәндәй, поезд юлларыннан шунда барып чыкты. "Ашыгыч ярдәм" машинасы чакырттылар. Шушы тирәдә генә шәһәр булып, шуның хастаханәсенә салдылар. Әсгатьнең югалганлыгы турындагы хәбәр Сөмбелне тәмам аптыратты. Аннан бу эшне бер дә көтмәгән иде ул. Шундый акыллы әти-әни малаеннан бу хәлләр чыгар дип кем уйлаган?! Ахмак булмаган кеше, барыбер тотыласын белә торып, армиядән качмый бит инде! Кыз күңелсезләнде. Әсгатьнең әти-әниләре янына барырга кыймады, бераздан, тагын ниндидер хәбәр килеп, аларның машина яллап, чакырту буенча малайлары хезмәт итәсе җиргә чыгып киткәннәре ишетелде, тик Мәймүнә белән Әхмәтзакир ни булган, нәрсәгә чакыртканнар - беркемгә ләм-мим бер сүз әйтмәгәннәр иде. Мине көт дип, армиягә китеп барган егетнең үзе дә, эзе дә юк. Кыз нәрсә уйларга белмәде. Көн арты көн сызды, боекты. Әле Мәймүнә апалары әйләнеп кайтканчы, җыеннар башланып китте дә, Сырланга төрле яктан кунаклар төшә башлады. Болыннарда кичке уеннарга вакыт җитте. Шундый уеннарның берсеннән Сөмбелне кунак егете озатты. Итагатьле, акыллы сөйләшә, буесыны бар. Күңелгә ятмаслык түгел, тик Сөмбел күңеленең түрендә Әсгатькә генә урын саклана. Кыз өйләнергә дип Чиләбе ягыннан кайткан Инзарга ризалык бирмәсә дә, нишләптер кискен каршы да әйтмәде. Аның өметенә шул җиткән, күрәсең, икенче көнне үк авылдагы бер тумачасын әти-әниләренең җебен тартып карарга, Сөмбелнең дә тел төбен тикшерергә җибәргән. Бу юлы да кыз, "юк" та, "ярар" да димәде, уйлыйм әле, дип кенә җавап бирде. Әниләре: 
- Башта үзен күрик, - дип котылдылар. Егеткә бу сүз ошады, бер күрмәгән кешегә карата ата-ана шулай торырга тиеш иде. Төш вакыты җитеп, алар тамак ялгарга кайткач, Сөмбелләргә килде. Барысына бүләк алган, өстәл тутырырлык күчтәнәче бар. Салих абзый белән Гөлшаһидәнең күңеле булды. Инзарның тәмле телле, сөйләшергә җай, мул тормышлы гаиләдән икәнлеген, татар кызына, үз ягы кызына өйләнү өчен генә монда кайтканлыгын да белгәч, тәмам җебеделәр: 
- Без яшьләр эшенә катышмыйбыз, үзе хәл итсен, - диделәр. Сөмбел каушап калдымы, кияүгә чыгу дәрте кузгалдымы, чыкмый калудан курка идеме, кинәт Әсгатькә биргән вәгъдәсе барлыгын да исәпкә алмыйча, чыгарга риза икәнлеген әйтте.
Икенче көнне үк никах мәшәкатьләре башланды. Егет авылда озак кунак булып ята алмый иде. Ике-өч көн үтүгә, мулланы чакыртып, туган-тумачаны гына җыеп, мәҗлес корылды. Шаһитлар, әти белән әни, кодачалар гына түгел, Сөмбел белән Инзар үзләре дә бу эшнең шулай кызулыгына аптыраган кебек иде. Тик бу хакта беркем сөйләшмәде. Дога белән башланып киткән никах мәҗлесенең үз тәртипләре бар иде. Ризалык сорау өлеше җитте. Менә чират кызга җитте. 
- Салих кызы Сөмбел, Рашат малае Инзарга үз ризалыгың белән барасыңмы? - диде мулла. Сөмбел дәшмәде. Бар кеше, тын калып, аның "Риза!" дигәнен көтте. Мулла инде сорауны үзгәртебрәк куярга булды: 
- Салих кызы Сөмбел, Рашат малае Инзарга риза булып барасыңмы? Кыз тагын дәшмәде. Барысының күзе аңа текәлгән бер вакытта, ул, күзләрен шар ачып, ишек ягына карап каткан иде. Инде кунаклар шул якка борылды. Тупсаның аргы ягыннан ачык калган ишек аша култык таягына таянып, Әсгать басып тора. Шулчак мулла инде өченче катында ачу беләнрәк: 
- Салих кызы Сөмбел, Рашат малае Инзарга риза булып барасыңмы? - дип сорады. 
- Ю-у-к... Пышылдап диярлек әйтелсә дә, бу сүз мәҗлестәгеләрнең башына күсәк белән суккан шикелле итте. Берсе дә, егет кенә түгел, әти-әниләре дә Сөмбелнең Әсгатькә вәгъдәсе барын белми иде. Мулла, хәлне йомшартып җибәрер өчен: 
- Сәбәбен аңлатып бирмәссеңме, балам? - дип сораган булды. 
- Сәбәбе каршыгызда басып тора. Әсгать поезддан ташланган вакытта нык имгәнгән, хезмәт итәргә яраксыз калган иде, әтиәниләре районда дәвалар өчен алып кайтырга киткән булып чыкты. Ярый менә вакытында өлгергәннәр... Бу хакта Сөмбел әле белми иде. Тиң түгел "Өйнең - киңе, кияүнең тиңе кирәк", - дияргә ярата Салихҗан. Кызларына да гел шуны тукып тора. Синең тукуың - бер нәрсә, әлеге дә баягы тиң кияүнең Марзияң белән Гөлзияңне үзе килеп табуы - икенче. Тиң кияү эзли торгач, кызларның олысы - утызга, кечесе егерме бишкә җитте. Марзия башлы-күзе булудан өметен тәмам өзсә дә, сеңлесенең гаилә корып бәхетле булу уе күңеленнән китмәгән, апасы яшенә җиткәч, апасы яшенә җиткәнче дип, һаман саен эчен кытыклап торуда иде. Көтәргә күп калмаган икән.
Яңа ел, Беренче май бәйрәмнәре тирәләрендә алар клубына башка авыллардан да килгәлиләр. Мәтәскә зур булгач, аларда күңеллерәк тоеладыр, күрәсең. Яңа кешеләрне Гөлзия клубка кереп барганда ук күрде. Башта кунак студентлар мәллә дип уйлаган иде, ахырдан якын-тирә авылларныкы гына булмауларын чамалады, араларында нәселен төсмерләп алырлык кеше юк иде. Кызның яше маңгаена сугылмаган дигән сүз бар. Дөрес икән. Гөлзияне озата килгән егетнең дә үзеннән ике-өч яшькә кечерәк булуы ачыкланды. Егерме биштә икәнлеген чамаласа, артыннан кайтмый бит инде ул. Атасына ишетелсә, тагын "Тиң түгел егет белән шухыр-мухыр ясап йөрмә, кызый, кара аны!" дияр инде. Бәхетенә, егет Салихҗанның кызларына кемне эзләгәнен дә, Гөлзиягә ничә яшь икәнлеген дә әле белми иде. Нури кызга бер күрүдә ошады. Чаялыгы-кыюлыгы белән дә, килеш-килбәте белән дә. Йөзкыяфәтен әйтеп тә торасы юк. Нуриның егерме өчтә икәнлеген ишеткәч тә, хәзергә яшен әйтми торырга булды. Салихҗан кызны чит бер егет озатып кайтканны шул ук атнада ишетмәсә дә, егетнең эзләре Мәтәскәгә ешайгач, озын теллеләр бу хакта хәбәрне колагына җиткерделәр. Гөлзиянең апасы Марзия белән чәйләп утырган чагы иде. Әтиләре, ишектән кереп, тужуркасын салганнан соң, бит-кулын юып алды да өстәл янына килде. Урындыкны яткырып утырырга ярата иде. Бу юлы шуны да онытты, күрәсең. Каршыларындагы эскәмиягә генә утырды. Марзия җиз самавырдан чәй агызып, әтисе алдына куйды. Гөлзия кайнатма, шикәр ише нәрсәләрне аның алдынарак этте. Салихҗанның әйтер сүзе бар иде. Кайсы яктан башларга гына белмәде. Кызлар үзләре сүз катмасмы, ияреп алып китәр иде дип көткән иде, алары да, ләм-мим дәшмичә, чәй уртлап утыра бирде. Чәйне пары белән эчкәч, кәсәне тәлинкәсенә каплады да ата кеше түзмәде, турыдан ярып: 
- Тиң кешеме? - дип сорады. 
- Тиң кеше дип... 
- Мәтәштермә. Дөресен әйт тә бир. Ни теләгәнемне беләсең. Гөлзия аптырап калды. Нуридан гаиләсе турында сорашмаган да лабаса! Үзе турында да берни белми диярлек. Шушыны әйтсә, атасы ике күзенең берсен дә ачтырмас! 
- Дус кына бит ул, аның тиңлеге, тиң түгеллеге нәрсәгә?! 
- Кыз, шулай каршы әйтеп, тиз генә атасының тикшеренүләреннән котылырга уйлады. 
- Матри, кызым, инде кеше теленә дә кергәч! 
- Гайбәтчеләрнекенәдер ул. Бер-ике очрашкан кыз-егет турында нәрсәсен сөйләсеннәр, име бит, Марзия апа! Марзия сеңлесе Гөлзиянең дә үзенә, атасына тиңне эзләп, кияүсез калуын теләми иде: 
- Ие, - дип кенә җавап бирде. 
- Ярар, әти, башка чакта. Әнә шул башка көн бик тиз килеп җитте. Нуриның күзе кызга чып-чынлап төшкән, тәүге күрүендә үк барырга риза булса өйләнергә уйлап куйган икән. Гөлзия Нури алай ашыктырыр, ныклап аралашмаган да килеш, сорар дип уйламаган да иде. Әтисенең холкын, барыбер бирмәсен белгәнгә, егетен үпкәләтмәс өчен генә:
- Мин бик барыр идем дә, әти бирер микән соң? - диде. Нури күп уйлап тормаган. Икенче көн, клубка төшкәндә, кызлар мунчада чакта туп-туры Салихҗан абыйсы янына кергән. Әтисенең талканы коры: 
- Атаң кайда? - дип сораган. Нури әллә куркудан, әллә шаяртырга уйлап: 
- Ятим малай бит мин, - дигән. Салихҗан бу сүзләрне көтмәгән. Ятим бала аның әтиле гаиләсенә тиңме-юкмы - ул турыда әле ул моңарчы уйлап баш катырмаган. Алай да сүзен тапкан. 
- Уйлап карарбыз, - дигән. Салихҗанның бу сүзеннән һич нәтиҗә алмаган егет, атна узуга, тагын Гөлзияне сорап килә. Кызлар тагын мунчада, өйдә Салихҗан абый гына икән. Атаның талканы һаман да коры, ишектән күренүенә: 
- Әтиең булмаса, әбиеңне алып кил! - дип кычкырган. Егет киткән. Киткән чагында, үзе шикелле үк: 
- Әби гражданнар сугышында үлде инде, - дигән. Өченче килүдә дә кызны Нурига бирмәгән Салихҗан. 
- Әбиең булмаса, апаңны алып килергә иде, - дигән. Инде Нуриның ачуы чыккан. Күчтәнәч тутырган сумкасын өстәл өстенә томырган. 
- Салихҗан абый, бүтән сорап аңгырайтмам. Апам да юк. Анысы Бөек Ватан сугышында үлде! - дигән дә ишекне шапылдатып чыккан да киткән. Киткән кебек булган гына икән, бераздан борылып кергән дә: 
- Абыйны да алып килә алмыйм. Өйләнде дә хатыны өенә күченде. Йортны миңа яздырды, - дип өстәгән. Салихҗан уйга калган. Холкы кыртрак кыртлыгын, йорты булгач, начар түгел икән бик үк. Төскә-биткә дә Гөлзиядән ким түгел. Тик менә... кодаларың белән бергә утырып, мунчадан чыкканнан соң, яңа суырткан бал белән бергәләп чәй дә эчмәгәч! Ярар, йөреп торсыннар, тагын бер сүз кузгатыр әле... Нури шуннан соң ай буе Мәтәскәдә күренмәде. Гөлзиянең егет бүтән килмәс, үзенә инде башка бер кеше дә карамас дип моңаеп йөргән вакытлары иде. Чираттагы уенның кызган бер вакытында, ишектән башын гына тыкты да күрше малае Гөлзияне ишегалдына дәште. Чыкты Гөлзия: 
- Нәрсә бар, үскәнем? Әллә әти җибәрдеме? 
- Әйе шул.
- Бер-бер хәл булмагандыр бит? Апага да дәшик? 
- Юк, Гөлзия кайтса җитәр, диде. Ниндидер эш чыккан бугай. Кыз клубтан чыгып аз гына барган иде, каршысына Нуриның иптәшләре килеп чыкты да, күтәреп алып, якын баганаларның берсенә бәйләнгән ат арбасына китереп салдылар. Нури үзе, дилбегә тотып, чананың алдына утырган иде. 
- Тавышланма инде, Гөлзия, - диде дә атларны Балтач ягына таба йөгертте. Егетләр кызны тыпырчынмаслык, кычкырмаслык итеп тоткан иде. Кем урлаганын белгәч, артыгын карышмады да. Җәй көне авыл җирләрендә өйалдында йоклыйлар. Эше килеп чыкмаса дип, Нури өйдәгеләренә алдан әйтмәгән иде булса кирәк. Тын гына өйалдына үттеләр. Гөлзия киемнән генә җәеп куелган караватка барып ятты. Башта Нуриның ятмавын күргәч, бик нык сөенгән иде, аннан тупса янында биеп торуына аптырады. Әллә, чыннан да, акылга тулы түгел инде бу Нури?! Егетнең теше сызлый булып чыкты. Салихҗан алдында җавап тотудан курыкканын бик яхшы белә иде Гөлзия. Әнә шул хәсрәт теш тамырынача төшкән булырга тиеш. Гөлзия, иртән уянса, Нури янында утырып тора. Ул, кәләшкә сәеррәк кенә карап: 
- Әни чәй әзерләп калды, сиңа күренергә кыенсына, иреннәре кутырлаган, - диде. Бераздан кызның өстендәге юрганнарны әйбәтләбрәк япты да, өстәл әзерләшергә дип, өйгә кереп китте: 
- Әзер булуга, әни чыгып алыр, әти нәрәдкә киткән инде. Бәрәкәт, әти-әниле малай икән Нури, дип уйлап куйды Гөлзия. Каралты-куралары да, веранда тәрәзәсеннән караганда, өр-яңа, нык, зур булып күренеп тора. Тиңлек турында менә кем кайгырырга тиеш! Гөлзия уйлап-уйлап торды да үзенең шундый ныклы хуҗалыкка абасыннан соратып алынмавыннан уңайсызлана башлады. Кирәк булсам, артымнан димче җибәрерләр әле дип, Нури белән әнисе верандага кергәнче, бу йорттан чыкты да качты. Урамга чыкса, сөт машинасы узып бара. Казанга сөт илтәдер дип уйлап туктатты да кабинага кереп утырды. Шулай икән. Мәтәскәне узганда гына, машинасыннан төшеп калды. Әниләре аның юклыгын әллә сизмәгән дә инде? Марзия белән икесе йоклый торган ак келәткә керде. Апасы әле тормаган икән. Янына барып ятты. Салкын һава кергәннән Марзия уянган иде, дәштермәде. 
- Тсс! - дип, бармагын иреннәренә куйды. Менә берзаман өйалды ишеген какканнары ишетелде. Гөлзия чишенеп тә тормаган иде, ачарга үзе чыкты. Чыкса, шул ук кичке киемнәрендә Нури басып тора. Үзе: 
- Нигә качтың? - дип елмая. 
- Мине өйдә төшкә кадәр йоклаталар, ә сез әнә кош белән торасыз икән, - дигән булды Гөлзия. 
- Шулай. Әти рәис бит минем, озак йоклап ятканны яратмый, нәрәдкә киткәндә, барыбызга эш кушып калдыра.
- Алайса, инде безгә тиң түгел... Нури тагын елмайды: 
- Сабый икәнсең әле, үскәч килермен, яме! Кыз чүт кенә хәзер үк соратып ал, егерме биштә инде мин дип әйтеп ташламады. Аның ничә яшьтәлеген Нури сорашкан булгандыр инде дип башына да китермәде. Егет кызга үпкәләмәде: 
- Кичен очрашырбыз! - диде дә китте. Кич белән, көтү кайтканда, почта таратучы, кайсыдыр авыл рәисенең малаен таңда ат егып калдырган, артык чалулатып чаптырган диме, кебегрәк сөйләнеп торды. Гөлзиянең йөрәге жу итте. Соңгы өмете киселгән иде. Салихҗан абый да кәнсәләрдән шул сүзне ишетеп кайткан, егетнең инде кемлеген дә ачыклаган икән: 
- Аптырама, кызым, рәис малае барыбер безгә тиң түгел инде ул, - дигән булды. Фәхртдин карчыгы Гөлсем, Фәхртдин абзасына кияүгә чыкканда, кайчан да берүзем генә калып, гомерем ялгызлыкта узар дип һич кенә дә уйламаган иде. Әле ныклы бер карарга килгәнче, күрәзәчегә барып, алда ни көтәсен әйттерде, йөрәгендә бераз шомлану бар иде, имтомчыга барып, куркулык койдыртты. Барысы да яхшыга юрады, барысы да аңа зур байлыклар, сөю-сөелүдә узачак көннәр вәгъдә итә. Им-томчы карчык болар өстенә бар белгәннәрен укып өшкерде, төкерекләрен чәчә-чәчә, ялварып тәтелдәде: 
- И Илаһым, Гөлсемнең хаталарын мәшрикъны мәгърибтән ерак кылган кебек ерагайт, аның өчен сорап дога кылырга батырчылык иткән мине дә, берүк, хаталардан сакла. И Илаһым, ак киемне пычрактан пакьләгәннәре кебек, барыбызның да хаталарын пакьлә, аларны кар һәм бозлы яңгыр белән ю! Күрәзәче әйтү - бер нәрсә, күңел тою дигәнең икенче икән. Инде Хөббиҗамал түтиеннән күңеле тынычланып чыгып кына барганда, җып-җылы бер көндә салкынча җил чыкты да, шуңа ияреп килгән кап-кара болытлардан көчле яңгыр яварга тотынды. Гөлсем бу хәлләрне, чыннан да, хаталары күплеккә, Ходайның аларның теләкялваруларын ишетүенә юрады. Ул түбәсе киңрәк бер капка астына керде дә су үткән кофталарын күкрәк турысыннан йомарлап тотты. Аннан, күкләргә карап, серле итеп пышылдады: 
- Менә мин Синең каршыңда. Бәхетем дә, бәхетсезлегем дә Синнән тора. Барча яхшылык кулыңда булган Илаһым, мине шул яхшылыкларыңа дучар булган колың итсәңче! Яңгыр коя гына иде. Күктән тимер-томырлар тәгәрәткән, ат арбалары шалтыр-шолтыр барган тавышлар ишетелгәндәй булды, ялгызы үскән агачларның ботаклары шарт-шорт сынды. Шомлы да, куркыныч та иде бу яңгырлы көн. Бер дә юньлегә буласы түгел кебек иде Гөлсемнең алдагысы.
Яңгырлар тынып, җилләр басылгач, Гөлсем, аяк киемнәрен салып, яланаяк кына өйләренә йөгерде. Йөгереп озак бара алмады - аягына кадак кадалып, чапкан җиреннән туктады. Кадак шактый тирән кергән иде, тартып алуга, аның урыныннан шарлап кан китте. Гөлсем кесәсеннән юешләнеп беткән кулъяулыгын тартып чыгарды, аягын шуның белән сөрткәләгән итте. Юеш булсалар да, икенче кесәсеннән оекбашларын алып киде. Аннан, аксый-аксый, юешлектән җебегән туфлиләрен шапылдатып, бер машина да узмаган урамның нәкъ уртасыннан бара башлады. Шомлы, бик шомлы көн иде бу! Бер дә юньлегә түгел! Йоклаганда да кыз әллә нәрсәләр белән төшләнде, саташып, кемнәрдәндер нәрсәгәдер качып, елап-куркып бетте. Уянган саен, бисмилла әйтеп башын сыпырды, үз-үзен шундый вакытта укыла торган догалар укып тынычландырырга тырышты: 
- Аллаһымның камил сүзләренә Аның ачуыннан, җәзасыннан, колларының явызлыгыннан, шайтаннарның вәсвәсәләреннән һәм аларның минем яныма килүләреннән сыенам. Төшнең иң чыны - таң алдыннан кергәне дип ишеткәне бар иде, анысыннан ул бөтенләй үк куркып, йөзе агарып, күзләре шарланып уянды. Имеш, җир тетрәү булган да, Гөлсем җимерелгән өй астында калып үлгән икән. Әнисе: 
- Төшеңдә үз мәетеңне күрсәң, бик озак яшисең, - дип көлсә дә, кызын тынычландыра да, әйткәненә ышандыра да алмады. Шул көннән Гөлсем җир тетрәү көтеп яши башлады. Кияүгә баргач та, ирле тормышның бетмәс-төкәнмәс эшләренә баткач та, ул әлеге шомлануларын онытмады, чөнки шик-шөбһәләрен күңеленең иң тирәндә яткан катламнарына салып куйган иде. Гөлсем мул тормышлы, кулыннан эш килә торган иргә чыкты. Байда хезмәтче булып көн күргән Фәхртдингә бай абзый хатыныннан ире Мәкәрҗәгә киткән саен, тама алган кадәр тамган иде. Фәхртдин Гөлсемне, йөреп алмаса да, ишетеп-күреп, кеше аша тагын гадәт-холкын да, нәсел-нәсәбен дә бер кат белешкәч, хатынлыкка соратты. Бай хатыны, Себергә сөрү галәмәтләре башлангач, сандык-сандык байлыгын Фәхртдиннәрнең әтиләре хуҗалыгына китертеп ташлады. Алар, сөрелеп, эзсез-хәбәрсез югалгач та, бәйләм-бәйләм сакланган чачаклы-чуклы киемнәрне киюче табылмады. Фәхртдиннең әнисе кеше малына кызыкмый торган, бик диндар карчык иде. Иргә чыккач, Гөлсемнең беренче эше йортны тәртипкә китерү булды. Караштырып меним, бәрәңге балчыкларын себереп, көзгә чистартып, җилләтеп куйыйм дип, базга төшкән иде, исе-акыллары китте: өй астының ярты урынын тимер кыршаулы агач сандыклар алып тора. Гөлсем шунда ук аларны өскә күтәртте, кемнән, нәрсә икәнлекләрен сорашты.
Сандыкларның хуҗасы калмаганлыгын белгәч, бар нәрсәне чыгарып, ишегалдындагы бауларга җилләтергә чыгарып элде. Күзе төшкәнрәк күлмәк-ыштанны шунда ук өстенә дә киеп куйды. Фәхртдине бу эшләрне килештермәде. Хәтерендә узганнарны яңарткан әлеге киемсалымнарны учакка яксалар да, аңа жәл түгел иде. Гөлсем, урамга чыкканда, башкалар кебек алъяпкычлы ситсы күлмәкләрен кисә, кайткач, кичләрен бай кызларына гына килешле ефәк-атлас панталоннарда, эчке киемнәрдә йөрергә гадәтләнде. Әле берсен, әле икенчесен кияр дә көзге алдында бөтерелгән булыр: 
- Матурмы, Фәхрием? Йә, әйт инде, матур бит, иеме? 
- Матур инде, матур, үзеңә төс, матур, - дигән була иде ире дә, аны үпкәләтмәс өчен генә. Көннәрдән бер көнне, көтелмәгән яңгыр килеп, Гөлсем карчыкны күршеләре баз астында яткан тимер-томырлар арасыннан табып алып, юеш үлән өстенә чыгарып салмасалар, бу байлыкны һичкемнең күрәсе, беләсе юк иде. Ишегалдын аркылыга кисеп бетергән бауларда хисапсыз кием-салым эленеп торганлыгын күргәч, барысының һушы китте. Ире үлгәннән соң әллә нишләгән, җыен ертык-портык киеп, кеше шүрләтеп йөргән, өен иске-москы, тимер-томыр белән тутырган Гөлсем йортында шуның кадәр кадерле, затлы күлмәкләр, яулыклар, оек-ыштаннар ятадыр дип, беркем дә башына китерми иде. Бар кеше шул яулыкларны барларга, күзе төшкәнен үзенә алып калырга тырышты. Моңа кадәр ялгыз гына көн иткән Гөлсемнең әллә кайдан гына туганнары да табылды, алар, әйбергә ябырылган хатын-кызларны куып, бар булганның исемлеген алу эшенә керештеләр. Гөлсем тәмам онытылды. Карчык, чәч-башларын тузгытып, яңгыр астында юеш җирдә ята иде. Аның үлү сәбәбе беркемне дә кызыксындырмады. Асылда, ул үлмәгән, мич ярыгыннан яңгыр вакытында чыккан төтеннән агуланган, инде бераз айнып килә иде. 
- Җылы әле, - диде фельдшер кыз, карчыкның борын төбендә нашатырьлы мамык йөртеп, кулындагы пульсын тыңлап карагандай итенгәннән соң. Гөлсем, боларның барысын да ишетеп, ишегалдында барган хәлләрне аңлап ята иде, тик кымшанырлык хәле булмады, ни өчендер иреннәрен, телләрен дә хәрәкәткә китерә алмады. Төтенгә тончыгу дигәннән, ул чынлап торып төтенгә дә тончыкмаган иде, көтмәгәндә, өй селкенгән сыман булды да, мич башына куйган тракторның ниндидер тимере башына килеп төште. Ул иң башта шуннан аңын югалтты, аңына килгәч, икенчесендә төтеннән хәлсезләнеп егылды. Машина-фәлән җибәрерлек көн түгел иде, алай да рәис вазигына салып, Гөлсем апаларын район моргына илтеп ташладылар. Табибларның берсе дә эшкә килмәгән булып чыкты, дежур кыз телефоннан шалтыратып чакырып караган иде, карт кеше китергәннәрен белгәч, иртәгә барырбыз әле, аның өчен генә килеп тормыйбыз инде дип, кул гына селтәделәр. Дежур мәетне, дүшәмбегәчә бозылмасын дип, суыткычка куеп калдырырга кушты. Гөлсем апалары яткан кабык шикелле нәрсәне суыткыч түренә эткәндә, бер кулы гәүдәсеннән шуып төште дә озатып килүче Рәшитнең аяк балтырыннан эләктереп алды. Теге куркуыннан чүт кычкырып җибәрмәде, тыштан исә җен-шайтаннардан качканда укыла торган доганы әйткән булды.
Гөлсемнең Рәшитне тоткан кулы ут кебек кайнар иде... Әллә үлмәгән иде мәллә соң?! Алай дисәң, фельдшер кыз, төтеннән агуланган кеше шулай җылы була инде ул, дип әйтеп калды. Рәшит бисмилласын әйтте дә носилканы тагын да эчкәрәк этте, аннан, шартлатып, суыткыч келәсен төшерде. Төшерер алдыннан тиз арада гына Гөлсем апасының йөзенә карап алган иде, тегесе, хәйләкәр елмаеп, күз кыскан сыман булды. Келә төшкәч, күз кысса да, кулын сузса да, кире чыга алмый инде ул. Рәшит әллә шулай дип уйлады, әллә кычкырып ук әйтте. Гөлсем апасы инде уянып килә, шушындый эссе җәйдә тәненә узган салкынның нидән икәнлеген аңышмый иде. Көч-хәл белән генә бер күз кабагын күтәреп караган иде, шунда ук тәрәзә кебек якты сирпегән ачыклыкның капкачлары ябылып, дөм караңгыда калды. Колагына әллә кайдан ерактан, каберстаннан килгәндәй аваз ишетелгән сыман булды: 
- Келә төшкәч, күз кысса да, кулын сузса да, кире чыга алмый инде ул. Җир тетрәр, тау-таш астында калыр, йорт җимерегендә үләр һәм тагын шуның ише башка төрле фаразлар белән яшәгән иде Гөлсем, тик авылдашларының морг суыткычына тыгып китәселәрен генә башына китермәде. Кәбестә шулпасы Фәйзулла баскыч төбендә тәмәке тартып утыра иде, кемдер капка келәсен тукылдатты. Бераз туктап торган булды да тагын-тагын шакылдатып алгалады. Маллар карап йөргәндә, аратаны кече капкага тарткан иде, кире этәргә оныткан икән. Йөгереп барып ачарга ашыкмады. Янып килгән махра бармагын көйдерә башлаганчы, төтен суыруында булды. Кем икән? Капка астыннан ике бөрмә балак, очлы башлы агач башмаклар күренеп тора. Күрше хатын-кызларда мондый киемнәр юк. Ир-атның балагы яз көнендә, һич югы, йон оек эченә кыстырылыр. Читләр булмагае. Нәрсәдер сөйләшеп тә алдылар шикелле. Бераз туктап торганнар иде, келәне тагын бер күтәреп, бер төшерә башладылар. Чыкмыйлармы дип көткәннәрдер генә, ахры, китәргә исәпләре күренми. 
- Нигә чәбәләнәсез? Ачам. Кирәгем бар икән, көтәрсез. Кыяфәт китереп, шулай ныграк эндәшсә дә, Фәйзулла иренеп кенә урыныннан торды, әкрен генә өстен-башын какты-тартты, аннан, чатанлый-чатанлый, капкага таба китте. Арата яңгырлардан бүрткән иде, авырлык белән генә этелде. Шул вакытта Фәйзулла колагына бөтенләй чит тавышлар, аңлаешсыз сүзләр ишетелде. Тагын кемнәр инде? Таң аттымы, авыл аша үтеп-сүтеп йөрүләр башлана. Олы юлдан ерак дип тормыйлар, тегесе дә килеп чыга, монысы да. Башкорт туфрагы бик ашлы шул... кемне дә сыендыра. Капканы ачса... бөтенләй чит халыкка охшаган ике кеше басып тора. 
- Йә?! - диде ул, терсәге белән капка баганасына таянып. 
- Йә, ни йомыш? Кыяфәтләре татардан битәр казахкарак тартым берсе, син сөйлә дигәндәй, икенчесенең аркасыннан этте.
Тегесе: 
- Кытай мөселманнары без, туган, - дип сөйли генә башлаган иде, Фәйзулла аны кырт туктатты: 
- Нинди туган булыйм мин сиңа?! Йә, ни йомыш, дим бит, кемлегеңне сорамыйм. Фәйзулланың мондый дорфалыгы мосафирларга ошамады. Авылда беренче кагылган капкалары иде. Ачык чырайлы хуҗага охшамаган. Җитмәсә, киеменнән борынга тәмәке исе ярып керә. Татар кешеләрендә гомер күренмәгән хәл! Әллә Кытайда гына шулай микән? Борылып китеп барырга уйлаганнар иде, Фәйзулла йомшаграк тавыш белән туктатты: 
- Хәер сорашучы мосафирлардан алҗыган. Кырыктартмачылары да көнаралаш капка кага. Киемегезгә караганда, сез андыйларга охшамаган да охшавын. Катырак эндәшеп ташладым бугай. Әйдәгез, узыгыз, ишегалдында сөйләшик. Ул чүнник кырындагы озын эскәмиягә барып утырды да капкадан башларын куркып кына сузган кытайлыларга кул изәде. 
- Әйдә соң, килегез, ни йомыш, сөйләп бирегез. Сүзне тагын озынрак буйлысы алды: 
- Кытайдан без, кардәш дисәм, тагын хәтерең калмагае. 
- Юк ла, болай гына төрттердем. Сорауга җавап көткәннән генә. 
- Сүзне бит үзеңне танытудан башларга кирәк. Югыйсә үтенечебезнең кире кагылуы бар. 
- Шулай дисең инде. Соң?.. 
- Бабам шушы авыл кешесе булган минем. Кытайга илле ел элек - узган гасырның алтмышынчы елларында нәсел-нәсәпләре белән сәүдә итәргә дип килгән. Фәйзулланың кылт итеп исенә төште: бабасы Тугрыхаҗиның, туганнар Кытайга күченгәндә, безгә дә китәсе калган икән, дип сөйләнеп утырганы бар. Анда, урыс патшасы кебек, татарны төрле яклап кысучы юк, сәүдәгә дә, дингә дә иркенлек, имеш. Казына китсәң, туганлык очларына да килеп чыгуың бар. Күзен кысып, сөйләүчегә карады. Нинди татар булсын инде бу, ә?! Җил астында, эсседә яшәп, бите коргаксыган казах дияргә дә, ат өстеннән төшә белмәгән кыргыз дип атарга да булыр, иллә мәгәр татар түгел! Туфрак, ризык кара син нишләтә! Инде иптәше бөтенләй шуларга охшаган. 
- Соңрак бабамнар чит төбәкләргә йөреп сәүдә итүләрен ташлаганнар. Голҗәгә урнашып, тире-яры эшкәрткәннәр, күн киемнәр теккәннәр, бу яклардан килүчеләргә затлы товар әзерләп торганнар. 
- Шулай дисең, алайса, Кытайдан, дисең... 
- Әйе, гаиләләребез Голҗәдә калды. Хатыным безнең милләттән түгел. Алай да мөселман. Кытайда мөселманнар элек-электән булган. Хуэй дип йөртәләр һаман да. Менә шулардан. Уйгурстанда туып үскәч, безнеңчә яхшы аңлый. 
- Алайса, балаларыгыз саф татар түгел инде.
- Уйлавымча, чынында бичәмнең бабалары элегрәк кытайлашкан төрки булмагае. Бәлки, нугай, бәлки, башкасы... Инде ул турыда кем уйлап торган. Читтә барыбер тел дә, йөз дә әкренләп үзгәрә... 
- Алай икән. Фәйзуллага болар кызык. Халыкларның төрлесен күргән, телләрнең сансызын ишеткән кеше булгангадырмы. Еракта белем дә алды, солдатына да барды ул. Сул аягы болайдан гына чатанламый. Рус-япон сугышының зәхмәте. Ярый әле, Ходай Тәгалә шунысын биреп чикләнде. Ул сугышта кытайларны күп күргән иде Фәйзулла. Ә менә Исламгөлгә төрки ни дә, хуэй ни дә, кытай ни. Голҗә ни дә, үз авылы ни. 
- Бабаларыгыз безнең авылдан киткән булса, туганнарыгыз калган лабаса, - диде Фәйзулла, ничек тә сөйләшүне сузарга тырышып. 
- Калган булса, инде дә кемнәр икәнлеген ачык белсәк, сезнең капкага какмас идек. Бабам вафатыннан соң алар турында безгә беркем дә сөйләмәгән. Менә авыл исеме буенча гына килеп төштек. Бер җәй шушында яшәп китмәкче булабыз. Хакын түләрбез. Мосафирларны йортыгызга алмассызмы? Хакын түләрбез дигәч, сәүдәгәрләр дип тә сөйләгәч, Фәйзулланың тел очына төкерек җыелды. Хатыны Исламгөлгә әйтергәме, әллә әйтеп тормаскамы? Ялындырып, бәяне күтәрергәме, әллә күтәрмәсәң дә, яхшыдан түләрләрме? Алай да сүзне тиз тапты: 
- Сәүдәгәрләр дигәннән, тел асты тәмәкесенә кытлык минем. Капчыгыгызда шуның ише нәрсәләр юкмы? 
- Барын бар да, мөселман кешесенә килешле гадәт түгел. Юл хакын чыгарыйк дип, сатар өчен генә алган нәрсә. 
- Бохарада укыганда ияләндем шуның ише хәшәрәтләргә. Анда бер дә гаеп эш саналмый. 
- Аларда шулай. Татар мөселманына бер дә килешле түгел. Безнең халык электән таза иманлы, чисталыкны, камил әдәпне ярата. 
- Исламгөлем дә шулай ди. Инде нишлим? Күнегелгән... Зур сандык сыман әйбер күтәргәне, татарча аңласа да, бик яхшы сөйләшми иде булса кирәк. Алай да, сандыкны ачып, агач кап алды да Фәйзуллага сузды. Эче тулы ямь-яшел тәмәке! Болай булгач, кертә дә кертә инде! Фатир хакы да кирәк түгел! Фәйзулла юлчыларны шунда ук өенә әйдәкли башлады: 
- Вәт, малай, эш пеште минем. Әйдә, түремә узыгыз. Хатын әле бакчада, суган-сарымсак утыртып маташа. Әйбәтләп аңлатсам, каршы төшмәс. Юлчылар бер-берсенә карашып алдылар да аның артыннан өйгә юнәлделәр. 
- Балалар юк безнең. Болай гына әйтүем. Аңа артык хәсрәтләнмим. Тормышлар авыр. Аларны кеше итәсе җиңел түгел. Илләре дә хәвеф-хәтәр көткән сымаграк. 
- Тынычлык ул беркайда да юк, аркадаш. Кайда яшәсәң дә, башка җирдә ал да гөл кебек күренә. Барып карасаң, башыңа ябышасың. Әле менә Кытайда коллык бу елда гына тыелды. Сез, ичмасам, аның ни икәнен дә белмисез. Намаз саен әбием шуның авырлыклары язмасын кешегә дип тели торган иде.
- Шулай. 
- Авылыгыз башкаларныкыннан нык, таза булып аерылып тора. 
- Адәмгә җанны тырышырга дип биргән. Тырышабыз инде. Урманы-суы булганда, авыррак елларны да җиңелрәк чыгасың. Бу якларда җиргә артык кытлык юк. Иген игәрлек кенә хәлебез бар. Су буенда атым йөри, көтүдә сыерым бар, Аллага шөкер, абзар тулы сарык. Исламгөл апагыз белән әвәрә килеп ятабыз. Мондый затлы кунакларга сөенми калмас, сөенер. Өйгә кергәч, Фәйзулла җиз самавырга су салып, чыра тутырып, ут төртте дә хатыны янына чыгып китте. Керешләренә өстәл хәзерләгән, кунаклар кием-салымнарын алмаштырганнар да түр урындыкларга менеп кунаклаганнар. Мул табын да күргәч, Фәйзулланың гына түгел, Исламгөлнең дә күңеле булды. Аларның кемлеген ире кергәндә сөйләп биргән иде инде. Татар хатыннарына хас гадәт буенча, Исламгөл алай да артык ачылып китмәде, күндәм бер зат кебек, Фәйзулла ни кушса, шуны табынга куйды, аның йөзенә генә карады, һәр әйткәнен җөпләп утырды. Кунаклар, чыннан да, юмарт икән. Чәйне алар күчтәнәчкә биргәннән ясадылар, өстәлгә куярга дип, шикәрен дә, җимешен дә алганнар. Исламгөлнең бакча тирәсендә маташканын белгәч, тагын бер олырак агач тартмага кәгазьләргә төреп салынган орлыклар тартып чыгардылар. 
- Кәбестә орлыклары бу, бабай мәрхүм әйтә торган иде, татарлар кәбестә дигән нәрсәне бөтенләй белми. Урыста да әле ул кытайныкы кебек шәп үсми! 
- Урыс дип... Бездән алар ерак. Бездә урыс ризыгы юк. 
- Бу орлыклар кытай кәбестәсенеке. Бездә аны петсай диләр. Анысы французда, алманлыда - бәһале ризык. Чит илләрдә күбрәк - патшалар, байлар өстәлендә. Бездә менә һәркем үстерә. Үзбәкләр, казахлар арасында да утыртучылар күп икән. 
- Аларда су да юк бит, сугарып үстерәләрдер инде. 
- Менә боларын күргәнегез бар. Урыслар бик ярата торган ак күчәнлесе дип. 
- Кунак шул арада икенче тартмага үрелде. 
- Кәбестә утыртырга аннан соң да өлгерербез, - дип көлде Фәйзулла. 
- Әле танышмадык та бит. Мин үзем Фәйзулла атлы булам. 
- Үзара сөйләшкәнегездән аңладык. Кунакларның берсе 
- Рәхимҗан, икенчесе Парух исемле икән. Анысының ата-бабасы уйгур булып, үзе хатынны татарлардан алган, имеш. 
- Парух, безнеңчә, Фарухтыр инде, - дип куйды Фәйзулла. 
- Мин үзем бакча эшен белмим. Менә Исламгөл апагыз ни дияр. Аңа утыртырга өйрәтсәң утырта инде ул! Бакчаны бик ярата. Түтәлдә түгел, сукмакта да чүп таба алмыйсың син анда җәен. Хуҗа кеше чаршау ягына борылып карады. Хатыны, яртылаш кына күренеп, кунакларны тыңлап тора икән. Фәйзулла карашын үзенчәрәк аңлады, кулына бөрелеп тотылган чаршауны җибәрде дә мич кырындагы сәке өстендә нәрсәдер эшләргә кереште бугай. Ират янында телен тыя, янәсе.
Фәйзулла, киресенчә, чыгуын, орлыкларга күз салуын теләгән икән: 
- Бире кил әле, Исламгөл! 
- Әү, картым. 
- Карале, чиннарда кәбестәнең төрлесе бар икән. Безнең татар аны ризыкка санамый да инде санавын. 
- Кәбестә су күп сорый, диләр. Судан су үсә шул, тамак туклыгы бирә торган ризык түгел. 
- Киреңне әйтергә ашыкма әле, карчык. Үзләре утыртып, үстереп тә бирсәләр, җитмәсә, ошап та китсә, без урыстан киммени - игәрбез! Кайсы яктан алып килдек дисез әле бу орлыкларны? 
- Голҗәдә Ногайныкы дигән бер калачык бар. Бу яктан татарлар анда хәзер дә күчеп килә. Тормышлары начар түгел. Күбесе калада көн күрә, кызыл мал, тире-яры белән сату итә. Әлеге дә баягы бабалардан калган шөгыль инде, сөйләдем бит. Безнең анда һаман да кибетебез бар. Үзара дус булып, аралашып яшибез. Акча җыеп, ана телендә укытучы мәктәп тә салып җибәрсәк. 
- Рөхсәт бирсәләр... Барып чыгармы-юкмы, билгесез, - дип, сүз кыстырып куйган булды Парух та. 
- Тотынса, татар булдыра инде. Чыгар, ник чыкмасын! Менә без дә яңа эшләргә өйрәнмәкче булып торабыз бит, - дип көлемсерәде Фәйзулла. 
- Исламгөл апагызның кәбестәләре уңса, базар көн сату итәргә йөрербез. Бергәләп көлештеләр дә сүзне бетерделәр. Чәй өстәле җыелды. Кунаклар авыл карарга дип чыгып китте. Мосафирлар, җәй буе торып, тирә-якка сәяхәт иттеләр, анысын-монысын җыйдылар, бик күп китаплар сатып алдылар, Исламгөл апаларына кәбестә үстерү серләрен дә өйрәттеләр. Фәйзуллаларның бакча башыннан гына инеш ага иде. Суга кытлык булмады, җәе дә җылысы-яңгыры белән килеп, кәбестәләр бик уңды. Алай да Исламгөл кытайныкы дигәнен ошатмады, анысын киләсе елга инде икмәбез дип, күңеленә беркетеп куйды. Кеше башыннан да зуррак ак кәчәннәр белән өй асты да, келәт тә - кайда салкын бар, бөтен җир тулды. Фәйзулланың сатуга маһирлыгы юк иде. Базарга йөрербез дип мактанса да, бик майтара алмады, күчәннәрнең үзләреннән артыр кебеге күбрәк күрше-күләнгә, туган-тумачага күчтәнәчкә китеп бетте. Кунакларның Парух дигәне табиб булып, тирә-якта теш дәвалау белән танылды. Аның әйтүенчә, теш төбенә кергән кортлар, үсә төшкәч, адәм баласын чыдамаслык җәфалый икән. Ул шул кортларны эһ дигәнче ниндидер юанрак аксыл салам белән суырып тарта да чыгара иде. Шаккатарсың, кешенең теше черүдән туктамаса да, сызлавы шул көнгә булса да онытыла. Инде яңадан авыртуга ябышып, табиб килсә, тегесе аңа, черек җиләкҗимештән яңалары кергән, ди, кортны тагын ала. Әллә сүзе хак: кортлар Фәйзуллалар бакчасындагы чирләгән алмагач җимешләренекенә охшаган... Ышансаң ышан, ышанмасаң... Үзләре сөйләүгә караганда, аларда кайбер оста табиблар кешенең пычаксызнисез эчен дә кисәләр, әгъзаларының да чирле җирен умырып алалар. Соңыннан ертылган эзе дә күренми, имеш...
Кунаклар китте, үзләрен искә төшерергә тук башлы күчәннәре лапас тулып тәгәрәп калды дип сөенгән иде Фәйзулла, соңыннан үкенде. Исламгөл ел буе Фәйзуллага кәбестә генә ашатты. Токмачлы ашка, гөбәдиягә авызы күнеккән ир кәбестәнең ашыннан да, бәлешеннән дә туйды. Исламгөле генә алай түгел икән. Икенче елны да кәбестәне ас бакча тутырып утыртты. Ахыр чиктә түзмәде, Фәйзулла бакчаларына инештән су ташыган күрше малаена: 
- Хатын үлсә, ичмасам, яңадан өйләнер идем дә токмачлы аш, бәлеш ашар идем, - дип ычкындырды. Малай үзе дә аңа көн саен су сибешеп туйган иде, өйләрендәгеләргә, кичке табынга җыелгач: 
- Фәйзулла абый Исламгөл ападан тәмам туйган, үлсә ярар иде, яңа хатынга өйләнер идем, ди, әллә апаны бирик микән? - дип әйтеп салды. Күрше Фатихларның тормышы җиңелдән түгел иде. Балалары ишле, бер-бер артлы үсеп киләләр, инде олысы, яучы килмичә, утыз ягына чыккан иде. Алай да Фатих белән Самирә бу сүзгә сөенмәде. 
- Кит, әйткән сүзеңне җил алсын, ахмак малай, - дип, үзен сүгеп үк ташладылар. 
- Уенны чыннан аермыйсың. Бертөсле ризыктан, көндәлек эштән туйганга гына шулай дип әйткән иде Фәйзулла. Асылда, Исламгөлне үлеп ярата иде. Әнә шуңа, баласы юк дип тормыйча, үлем түгел, аерылу турында да уйламыйча, гомер буе тыныч кына, сүзгә килми генә яшәде. Ә монда... көтмәгәндә телен канатырлык тешләде. Хатыны икенче көнне, бакча юлыннан кайтып килгәндә, ютәленнән буылып егылды. Уйгур табибы, терелер, борчылма, тамак төбеннән кортын алдык, дип киткән иде, файдасы булмаган, күрәсең. Еллар салкынрак, яңгырлырак килгәннәнме, моңа кадәр басылып торган йөткерүе көчәеп, ютәлгә үк әйләнгән иде бичараның. Фәйзуллага Исламгөлнең хәлсезләнеп егылуы турында әлеге дә баягы су сибешергә төшеп килгән күрше малае әйтте. Ир җан-фәрманга бакча юлына йөгерде. Хатынның йөзләре агарган, күкрәкләре еш-еш сулыштан бер калкып, бер төшеп тора иде. Күрше Маһидилбәр карчыкны чакыртып өшкертүнең дә, аның киңәше буенча инеш төбеннән җыелган ташларны кыздырып күкрәгенә бастыруның да файдасы тимәде. Кичкә таба Исламгөл җан бирде. Хатынның көтәсе балалары юк иде, кояш чыгуга җирләделәр. Габдерәшит тозлаган кәбестә ярата иде. Исламгөл апасы үлгәч, Фәйзулла абыйсы кәбестә утыртмаса, нишләрмен дип, тәмам кайгыга төште. Эңгер-меңгердә әнисе аны күрше абыйларына кертеп җибәрде: 
- Үлгән артыннан үлеп булмый. Яшелчәләре тилмереп утырмасын, улым, Фәйзулланың авыр вакыты, бакчаларына үзең генә булса да су сибеп чык. Габдерәшит каршы як капкага барса, эчтән аратасы этелгән. Фәйзулла абыйсы су сибәргә киткән булмагае. Булышмасаң, тозлаган кәбестәне ашатмас, Исламгөл апасы кебек үк кунакчыл булмас дип курыкты малай һәм тыкрыктан гына инешкә йөгерде. Су буена төшсә, Фәйзулла абыйсы зур гына бер ташка утырган да үксеп-үксеп елый.
Габдерәшит бу хәлләрне бөтенләй аңламады. Әле кичә генә хатынының исәнлегенә, көн дә кәбестәгә су сиптерүенә кайгыра иде... Түзмәде, тынычландырасы килеп, Фәйзулла абзасы янына барып, җилкәсеннән кочаклады: 
- Елама, зинһар. Инде үлде бит, кемгә өйләнсәң дә, гаепкә алмаслар, кәбестәгә су сибеп, мин дә туйдым. Шундый акыллы киңәштән тынычланыр кебек иде, Фәйзулла аның саен ныграк үксергә тотынды. Ахырда елаудан туктады, Габдерәшитне кочаклады да: 
- И-и улым, син аңламыйсың, балабыз булмаса да аермадым бит мин аны. Гомерем шуның белән узган. Ачу чыкканда әйткәнмендер инде, - диде. 
- Менә мин, Бохарада укыганда, тел астына насвай салырга өйрәнеп кайттым, армиядә махра төрергә күнектем. Боларның яман гадәт икәнлеген белсәм дә ташлый алмыйм. Хатынның яманын оныту да тәмәкене оныту кадәр генә булмый икән. Без бит аның белән бер тапкыр да сүзгә килешмәгән. Әгәр исән булса, калган гомеремне кәбестә суы эчеп кенә дә торыр идем, хәтта тәмәкене дә ташлар идем, инде кайтарып булмый шул. Гомерне ялгызың кичү ул кәбестә шулпасы эчү генә түгел... Кемнеке син, Хәмәтҗан? Төш тирәсе җитәрәк, Хәбибуллаларга, тыны бетеп, Хәмәтҗан килеп керде: 
- Китсәк китик без, кордаш, авылда эшкә яраклы бер адәм калмады. Барысы да китте. Кем кая дигәндәй. Хәбибулланың да табыны буш өстәл артында алга таба нишләргә дип уйланып утырган чагы иде. Көн итүе торган саен авырая бара. 
- Алай ук түгелдер дә инде түгелен, уйлап караганда ярый, - диде ул артык исе китмәгәнрәк кыяфәт белән. 
- Синең шул булыр инде, - диде Хәмәтҗан. 
- Кеше эшли тора, ул һаман уйлап утыруда. Хәбибулла өстәл астындагы урындыкларның берсен тартып чыгарды да Хәмәтҗанга урын күрсәтте. Тегесе, башындагы түбәтәен йомарлап, ишек катында хәзер каядыр йөгерер кебек тора иде, сабыр гына өйгә узды. Бер тапкыр ерактагырак базарга да бармаган дустының гомерен зимагурлыкта уздырган Хәбибуллага әйтелгән сүзләре көлке тоелса да, ул тыелды - сиздермәде, чәйнектән сыекланып беткән юкә чәен, кружкага агызып, кунак алдына куйды: 
- Эчеп җибәр. Берәр нәрсә булганмы әллә дип торам. Тының бетеп килеп кердең. 
- Нәрсәдер эшләргә кирәк бит инде! Гел болай түшәмгә карап утырып булмый. 
- Түшәмгә карасаң, дөньяның кысанлыгы күренә, - дип көлде бу юлы Хәбибулла. 
- Кай чагында мич башында карап ятасың-ятасың да менә синең шикелле чыгып йөгерәсең килә башлый.
- Соң?.. 
- Йөгерәсең, йөгерәсең дә шул җылы мич башына кайтып егыласың... 
- Читтә читен булса, барысы кая китеп олагырга дип кенә яшәмәсләр иде әле. 
- Өмет йөртә кешене, Хәмәт, өме-е-ет, - дип сузды Хәбибулла. 
- Өмет мескен көннәреңне бер селтәнүдә юкка чыгарырдай итә. Тик... кара сакал ул шундый нәрсә: кырган саен үсеп чыга. Анда барсаң да иярә, монда калсаң да үзең белән. 
- Елын-елга үзе зимагурлыкта йөри, нәрсә сөйләп утырган була! 
- Әнә шул зимагурлыкта йөргәнгә, җирләрнең дә, тормышның да төрлесен күргәнгә сөйлим дә! Байларга бездә дә начар түгел. 
- Китик инде, Хәбиб, кыш көне барыбер тавыклар белән ятасы, алардан да соңрак торасы. Өй тирәсендә дә кар көрәүдән артык эш юк. 
- Болай әтәчләнеп, кай якларга барырга дип кердең? - дип сорады Хәбибулла. 
- Кая баруның яхшылыгын үзең яхшы беләсеңдер, киңәшләшеп утырырга кердем дә, - диде Хәмәтҗан, сүзнең уңайрак якка борылуына сөенеп. 
- Миңа күпмедер акча эшләсәк тә ярар иде әле. Көзгә өйләнергә вәгъдәм бар. Гамбәриямне алдап булмас. Инде болай да ничәнче елын көтә. Гамбәрия белән Хәмәтҗан, күршеләр булып, әллә кайчаннан бирле бер-берсенә мәңге аерылмаска сүз куешкан һәм озакламый туйлар да ясарга вәгъдәләшкән, кыяфәтләре килешкән матур бер пар иде. Кыз кичке уеннарга сирәк чыкса да, алар, вакытын-җаен табып, хатлар да алыштылар, су буйларында да очраштылар. Гамбәрия егетнең үзенә булган мәхәббәтен һич кенә дә шиккә алмаган кебек, Хәмәтҗан да сөеклесенең үзенеке генә буласына ышанган иде. Хәмәтҗан, үзенекеннән мулрак тормышта буй җиткергән кәләшен ярым җимерек йортка алып кайтасы килмәгәнлектән, бер-бер җиргә эшкә китеп, күпмедер акча туплагач, кайтып, йортны сипләтергә һәм кечкенә генә туй да уздырырга исәпләде. Елдан-ел күңеле ныграк уйнаган, сазап калудан курыккан Гамбәрия Хәмәтҗанга, байлыгына-ярлылыгына карамастан, никахларына ата-анасы ризалык бирмәгәндә дә чыгар анысы. Алай да фатиха алып, йортка яучы төшертеп, кияүләп йөреп өйләнгәндә ни яхшы! 
- Мин 
- Хәмәтҗанны, Хәмәтҗан мине ярата, безне берни дә аера алмый, - ди иде Гамбәрия, сеңлесе белән серләшеп, йокламыйча уртак түшәк-ястыкта төннәр уздырганда. 
- Хәмәтҗан минеке булырга тиеш! Узган ел үзләрендә каз өмәсе чагында Гамбәрия Хәмәтҗанны бик ошатып калды. Эшкә булган егет, кулыннан бар нәрсә килә икән. Әтисе базарга киткән иде дә, каз суярга Хәмәтҗанны чакырдылар. Догасын да укып суйды, иманлы егет булуы ни яхшы, диде әнисе. Бу сүзләрнең мәгънәсен киңрәк аңлады Гамбәрия. Әнисенең әйткәннәреннән тел төбе сизелә, яучы кертсә, каршы киләсе дә түгелдер, дип уйлады. Гамбәриянең агалары үзбашка гына авылның икенче башында яшиләр иде. Киленнәр өмәгә төшсә дә, ирләре Исрафил абзый белән базарга киткән булып чыкты. Гамбәриянең әтисе - чуманнар ясап сатучы. Үз атларында аның чуманнарын алып киткәннәрдер инде, дип уйлады Хәмәтҗан. Узган җәй уңдырышлы килеп, базарда алыш-биреш яхшы гына барган иде.
Шулай итеп, өйдә ир кеше кулы калмагач, Хәмәтҗанны каз өмәсенә чакырдылар. Аңа нәрсә?! Керде! Бик теләп, иртә таңнан ук керде. Бәләкәй чагыннан мондый өмәләрдә катнашып үскәч, аны бераз шуның ыгы-зыгылары - кызларның кичтән карда аунатып агартылган сип-симез казларны күтәреп, терт-терт кенә бер-бер артлы мунчага китүләре, коедан су китерүләре, бала-чагаларның куып кабартып уйнаулары, өмә коймаклары белән сыйланулар, кошның вак-төягеннән пешерелгән ашлары сагындырган иде. Кошларны суеп чәйләп алгач та, Хәмәтҗан үзләренә тиз генә чыгып китмәде, Исрафил абзасы каз юарга су буена төшәрләр дип ясаган бакча юлларын киңәйтте, ишегалдындагы карларны тышка чыгарып өйде, лапас эчләрен тәртипкә китереп йөргән булды, ул арада чишмәгә китәсе кызлар белән эчәргә дип яңартылган коймакка да кереп чыкты. Кызлар кайткач, казлар, канатлар эленгәч, куыклар, оныкларга дип, мич башына киптерергә куелгач, Хәмәтҗанны инде әнисе белән тагын чакырып алдылар. Хуҗаларның ашы өлгергән, авызны пешерердәй кайнар күмәчләр каз мае белән майланган, ирләр дә базардан кайткан иде. Хәмәтҗаннар түргә чыгып утырса, Гамбәрияләр аш бүлмәсенә җыелдылар. Үзе сыйланып утырса да, егетнең күзе ике якка ачып куелган урта ишекләр аша гел аны күзләде. Кыз өстәл белән мич арасында гел мәш килә иде. Бу аштан соң Хәмәтҗанның әнисенә Гамбәрия тагын да ныграк ошап калды. Егет тә ипле холыклы, тәмле сүзле, тырыш кызны үзенеке итү уен күңеленә тагын да ныграк беркетте. Хәбибулланың исә күз төшергән кызы да, гаилә корырга артык теләге дә юк иде. Үзеннән олы ике абыйсының хатыннары белән кирәкмәгән урында чыга торган талашызгышларыннан туйган, гаилә туйдырам дип никадәр бетерешкәннәрен күрүдән бала дигәненнән дә күңеле бизгән иде. Алай да ул кайчан да булса бер гаилә корырга тиешлеген белә, шуның чыгымнарына дип әз-мәз генә мая да туплый башлады. Хәмәтҗан үзләре белән алырга уйлаган өченче кордашлары Сафиулла гына гаиләле булып, баштанаяк шуның гаменә чумган иде. Әле ул китәрме-юкмы, билгесез, дип, Хәмәтҗан аның хакында сүз кузгатмаса да, Хәбибулла бу турыда үзе сорарга булды: 
- Сафиулланы да алабызмы соң? Аңа да бер җилләнеп кайту мишәйт итмәс. 
- Аның белән син генә сөйләшерсең инде, барса - бара, бармаса кала дигәндәй, гаиләсе ни әйтә бит әле. 
- Кай якларга юл тотарбыз дип уйлаштырасың, Хәмәт? 
- Әти ягыннан туганым, китеп, Хаҗитархан ягында төпләнгән иде. Бер җыенга кайтканда, әйдә, кил, дусларың белән булса да ярый, туры үземә килеп төшәрсез, урын тапканчы, миндә торып торырсыз, дип сөйләнгәләде. Әллә шунда гына барыйкмы? Хәбибулланың Хаҗитархан якларында эшләп кайтканы булмады түгел, булды, артыгына тиенмәсә дә, бераз акча запаслый алды. Урыслар Астрахань дип йөрткән ул шәһәрдә үзебезнең кешеләр байтак инде, рәхәтләнеп татарча сөйләшергә була, тел белмим дип кайгырасы юк, тик анда вак-төяк мануфактураларга артык эшче кирәкми. Беркая урнаша алмый, кире кайтуың да бар, аларга кеше озакка яллана, бер урнашкач китми диярлек. 
- Йә тоз чыгару, йә балык тотуга яллану турында уйларгамы соң? - дип әйтеп куйды Хәбибулла, эчтәге уйларының тышка чыкканын да сизмичә. 
- Аларына көч, чыдамлык кирәк инде, әллә тоттыра әле ул балык дигәннәре, әллә юк...
- Анысы да ярый торган эштер. Әлеге дә баягы туганым Юсупов атлы борынгы заманнарда нәселе татардан азган урыс баеның промысленда эшлим дип сөйләгән иде. Торыр урын да бирәләр, имеш, ашауны да кирәгенчә кайгырталар. Сафиулла, кичен капка төбендә күрешеп-сөйләшеп торганда, егетләрнең эш урынына бәйле сүзләре белән ни өчендер ризалашмады: 
- Башта Сарытау якларына барып карыйк. Аннан, бер-бер эш тапмасак, ары китәрбез, бөтен кеше йөргән җирдә эшен табуы да кыен аның. Берсенең дә үзенеке кебек зимагурлык тарихы булмаса да, Хәбибулла килеште. Аның өйдә елап калыр баласы юк, акчасыз кайтса, җыйган запасы үзенә генә җитәр. Төпчек малай булса да, ул карарга тиешле әти-әниләре дә вакытыннан иртә вафат иде. Башын кашып торгандай итте дә: 
- Ярар соң, сезнеңчә булсын, - диде. Сарытауга егетләр ат юлы белән генә киттеләр. Ул шактый озын иде, әмма йөрәкләрендәге өмет, хыял ул юлны кыскарткандай итте. Алай да Хәмәтҗаннарның Сарытауда эшләре артык уңмады. Егетләр, тәмәке эшеннән дә җиңеле булмас дип уйлап, Штаф фабрикасына киптерүчеләр булып ялланганнар иде. Моны эшләп карамаган кеше генә белми булып чыкты. Йөзеңә бәреп торган кайнар мич каршысында ундүрт сәгать басып торган егетләрнең ай дигәндә үк җелекләре кора башлады, инде шул арада ук үпкәләренә тәмәке төтене утыргандай тоелды. Шушындый авыр хезмәткә ун сум да ала алмаганнарын белгәч, эшләгән урыннарында исәп-хисапны тиз генә ясадылар да, поезд юлы белән кая да булса барып чыгарбыз әле дигән кебек, икенче якларга китеп бардылар. Келтер-келтер генә ил кырлары буйлап алып барган Саратов 
- Тамбов поездының калтырча вагоннары әле анда, әле монда туктый иде, менә ул Аткарск вокзалы җирләренә килеп керде. Илгизәр Хәбибулла: 
- Бу тирәләр элегрәк, хәтерем ялгышмаса, әллә Әдгарь, әллә Ядегәр, әллә башка шундыйрак исемле ханның олысы булган, - дип сөйли генә башлаган иде, Хәмәтҗан туктатты. 
- Соңыннан сөйләрсең, әйдә, очсызрактан ризык алып керик әле, - диде. Егетләр вокзал тирәсендәге әби-малайларның әле берсенә бардылар, әле икенчесенә, сатканнары һаман кыйммәт күренде. Ул арада поездның да кузгалыр вакыты җиткән иде. Хәбибулла белән Сафиулла тиз генә үзләренең вагонына йөгерде. Вагонга утыргач карасалар, кордашлары, һаман да бер әби белән сатулаша-сатулаша, нәрсәдер алмакчы булып тора. Икесе дә тамбурга атылды. Сафиулла поездның чыш-пышларына да исе китмәгән юлдашына: 
- Хәмәт, каласың бит! Ашык! - дип кычкырды. Хәмәтҗанның бәхәсе шактый кызган иде. Кул гына селтәде: 
- Мин утырмыйча, кая китсен ул?!
Ат юлы белән барганда, үзе теләгәндә төшкән, үзе теләгәндә юлын дәвам иткән Хәмәтҗанга поезд да аларга карап барадыр кебек тоелды. Менә вагоннар авыш-түеш килеп алдылар да әкрен генә кузгалып та киттеләр. Хәмәтҗан инде ризыкны сайлаган, сдачасын гына алырга өлгермәгән иде. Үзе дә татар булып чыккан сатучы карчык дерелдәгән куллары белән туйдырып бетергән Хәмәтҗанга: 
- Мә, улым, ал да йөгер инде, ашык, - дип, тиеннәрен биргәндә, поездның ишекләре ябылган, үзе шактый гына хут алган иде. Әлбәттә, Гамбәрия бу хәлләрдән хәбәрдар булмады. Ул сөйгәнен кышын да көтте, язны да кичте, аныңча, Хәмәтҗан менә-менә кайтып җитәргә тиеш иде. Басу капкасы тирәсендә бер-бер шәүлә күреп алса, кыз, иңендәге көянтәләрен, сулы чиләкләрен барган җирендә ташлап, шул шәүләгә таба да йөгергәли иде. Кызның, Хәмәтҗанны көткән саен, күрү теләге, кайтырына өмете үсте генә. Ни егеттән, ни дусларыннан бер-бер хәбәр авылга килеп ирешмәде. Алардан алда киткәннәр барысы да авылда иде инде. Көннәрнең берендә Хәбибуллалар кайткан икән дигән хәбәр таралгач, басу бакчаларыннан, башлаган эшен ташлап, күз-башын акайтып, авылга йөгерде Гамбәрия. Әмма үзләренә кереп тә тормастан, Хәмәтҗан яшәгән өйгә китте, тик капканы ачыйм дисә, келәсе төшерелгән булып чыкты. Шушындый көнне өйләрен бикләп утырмаслар бит инде, дип уйлады да кыз, аларга җыелышмаганнармы дип, Хәбибуллаларга йөгерде. Шакып та тормастан атылып-бәрелеп керде дә, күңеле нәрсәдер сизгән шикелле, тез буыннары йомшап, тынсыз калгандай ишелеп тә төште. Гамбәриягә нидер булмаган, бу борчу сәбәпле генә егылу иде. Кыз мизгеллек миңгерәүдән соң, аңына килеп, өстен-башын рәткә китерә-китерә торды. Куркыбрак калган өй эчендәгеләрне бер күзләп чыкканнан соң: 
- Хәмәтҗан кайда, Хәбибулла абый? Өйләре дә биктә. Берәр нәрсә булмагандыр бит? - дип сорады. Сафиулла белән Хәбибулла ни әйтергә дә белми иде. Дуслары Хәмәтҗан турында ни язарга да белмәгәнгә күрә, алар үзләре хакында да кыш дәвамында өйләренә берни хәбәр итмәделәр. Егетләр алай да бу хәлләр, бәлки, ачылгандыр дип өметләнәләр иде. 
- Ник ул кайтмадымыни әле? - дип сорады Сафиулла сорауга каршы, хатыны белән ул турыда сүз булган булса да. 
- Кайтса, мин монда килер идеммени? Сезнең белән китте, сезнең белән кайткандыр дип уйладым... 
- Безнең белән китте... - дип ыкы-мыкы килеп торган Сафиуллага Хәбибулла ым салды да сүзне үзе дәвам итте: 
- Китүен киттек без. Аннан бераз Сарытауда бергәләп эшләп тә алдык. Акчасы әз, эше авыр тоелды. Хәмәтҗанга өйләнергә кирәк иде бит... 
- Шуннан? - дип сорады кыз. 
- Шуннан нәрсә булды? 
- Шуннан шул. Тоз чыгара торган җирләргә барып карарга уйладык. Ул якларда аның тумачалары да бар иде бугай.
- Әйе. Беләм. 
- Поездга утырып киттек. Тыныч кына барганда, башына бер-бер уй килдеме, Хәмәт Аткарск дигән бер калада төште дә калды... 
- Төшеп калган иде? Ник? Тик торгандамы? - дип тезде генә Гамбәрия, үзе ишеткәнгә ышанмыйча. 
- Кем белгән инде кешенекен, төште дә кире утырырга теләмәде, безгә аңлатып та тормады, - дип өстәде Сафиулла. Алар егетнең әйберләрен үзләре белән алган булса да, йөрәген өзмик дип, кызга тапшырмаска уйлады. Кайтыр, хәлне аңлатыр, шулчакта кием-салымнарын да бирербез, дип киңәшләшкән иделәр. Хәбибулла егетнең биштәрендә калган акчасын, берни сөйләми-шәрехләми генә, әнисенә бирергә ниятләгән иде, күңеленә инде аңа чын дөресен сөйләргә кирәк булыр дип беркетте. Тик менә әле ышанамы аларга ана кеше, юкмы? Акча өчен кеше кешене вагоннардан тотып аткан бер заманда... 
- Инде туйларбыз, бергә булырбыз дип торгандамы? - дип пышылдады Гамбәрия. 
- Ул шул туйга акча эшлим дип кенә киткән иде бит... Кызга ни дип җавап бирсеннәр? Хәмәтҗанның зимагурлык тарихы егетләр белгән урында өзелгән иде. Исәнме ул? Юкмы? Кесәсендәге акчасы белән генә ниләр эшләгән? Шул шәһәрдә калганмы? Бер-бер авыр хәлгә тарыганмы? Сораулар күп, җавабы хәзер генә табылмаслык иде. Хәер, бу сорауларга аннан соң да җавап бирүче булмады. Гамбәрия, биргән вәгъдәсенә тугры калып, ел арты ел бердәнберенең әйләнеп кайтуын көтте. Сорап килгәннәрне кире кага торгач, яшьлегендә бик курыккан сазаганлыкка да чыкты. 
- Мин 
- Хәмәтҗанны, Хәмәтҗан мине ярата, безне берни дә аера алмый, - ди иде Гамбәрия, сеңлесе белән серләшеп, йокламыйча уртак түшәк-ястыкта төннәр уздырганда. 
- Хәмәтҗан минеке булырга тиеш! Инде хәзер җәйге кичләрдә тәрәзә аша кергән ай яктысында моңаеп утырганда, егетенең тагын да искереп, җимерелеп барган һәм ялгыз әнисе яшәгән йортына карап: 
- Кемнеке син, Хәмәтҗан? - дип кенә сорап куя иде. 
- Мин менә һаман синеке генә... Яшен ташы Ягүр картның христиан динендә иманы нык иде. Чиркәүдә службасын да калдырмады, муеныннан хачын да салмады. Дин кысылган елларда да балаларының муеннарына хатыны Нәчтүнәдән туган көннәрендә үк тәре астырып куйдыртты. Шуны белә торып, дусты Габделкәбир әледән-әле: 
- Әй син, Адәм баласы, кайчан ислам диненә чыгасың, хак юлга басасың? - ди дә тора. Әллә ничә тапкыр аңлатып та караганы бар, христиан дине минем өчен хак дин ул, атабабайлар дине дип. Юк, һич кенә дә колагына элмәс. Әле менә бу килгәнендә дә һаман шул сүз:
- Ата-бабаңнарыңны көчләп кенә чукындырганнар. Алар минем әтәйнең белешләре иде, бер дә чиркәүгә йөрмәделәр, тавык тәпиенә дә чукынып утырмадылар. Инде син шулар юлыннан барган булып кыланасың. Имеш, синең болай ни татарга, ни урыска кирәгең юк; берсе миннән баш тарткан икән - тартсын дисә, икенчесе, төртенеп йөрсә дә, барыбер татар инде ул дип кешегә санамый. Нишләп санамасын - саный, Ягүрнең урыс арасында да таныш-белеше бихисап. Берсе дә син татар дип тормый, эшенә дә яллый, юлы төшкәндә, бер чынаяк чәен түгел, мәен дә кызганмый. Шулай дисә дә, Габделкәбирдән дә якын иткән дусты юк аның. Язмыш икесен ике Аллага баш идергәч нишләсен?! Алла бер дип әйтәләр дә әйтүен, алай да исемнәре төрле... Ягүр - балта остасы. Габделкәбирне бу елда зәп-зәңгәр өйгә кертеп утыртты ул. Сап-сары бүрәнәләрне тышлап матурлыгын күмикмени дип тарткалашыбрак караган иде дә, тышлаган өй, буяп та җибәрсәң, авылның күрке була икән. Эш беткәч, урам уртасына чыгып, соңгы тапкыр күз ташлаганда, күңеле булып, авызына кадәр ерылды. 
- Тәки кояш оясында яшәтәм бит мин сине, - диде. 
- Миңа өйнең ниндие дә ярый, Мәйсәрә түтиеңне... - дигән булды Габделкәбир. Ивангурыдта тышлаган өй бер Габделкәбирдә генә. Ул матур яшәргә ярата. Ул бай яшәргә ярата. Ягүрнең, балта остасы булса да, башкалардан аерылып тору уе ике ятып бер төшенә керми. Һаман шул атасыннан калган каралып беткән каралты, мич башы җимерелә башлаган мунча, ишекләре асылынган абзар... Итекченең итеге юк, читекченең читеге дигәндәй, балта остасына да үз йортын карарга вакыт тими - аның һәр көне чиратка салынган. Габделкәбир йортын, вакытын кызганмыйча, бик җиренә җиткереп эшләде Ягүр. Тәрәзә өлгеләрен дә, кашларын да үзе ясамады, тагын да остарак икенче берәүдән эшләтеп алдырды. Буявын, кадагын табу Габделкәбиргә берни тормый. Аның да һәркайда танышы, һәркайда кирәкле кешесе бар. Яшь булса да, мулла дигән даны киткән, тегесенең баласына да исем кушкан, монысыныкына да. Ягүрнекенә генә куша алмаган да, шуңа эче бора торгандыр бахырның. Ягүр шулай дип көлсә дә, Габделкәбир иманының үзенекеннән дә ныклыгын белә иде. Сугышында да, төрмәдә дә намазын калдырмаган, авызына аракының тамчысын алмаган бер адәм иде ахирие. Дин өчен бәхәснең дә әледән-әле чыгуы юкка түгел. Кунаклар белән чәйләп алгач, хатын-кыз янында авыз күтәреп эчеп утыруны яхшысынмыйча, Ягүр алардан үзләрен генә аш бүлмәсендә калдыруларын үтенде. Нәчтүнәсе, Мәйсәрәләр килеп кергәндә, яңа гына мунчадан чыккан да, чәчен тараргаүрергә өлгермичә, җыеп, яулык белән генә тасмалаган иде. Түр тәрәзәләрне ачып, уртадагысы каршында җырлый-җырлый, йөзен, башын тәртипкә китерергә кереште. Мәйсәрә дә икенче ачык тәрәзә каршысына килеп утырды. Тавышы моңлы булса да, иптәш хатынына кушылмады. Мондый эшләрне дин дә кушмый, ире Габделкәбир дә өнәп бетерми иде. Ул ялгызы калганда гына, анда да тын гына, үзе өчен генә җырларга күнеккән. Керәшен авылларының матурлыгы, дип уйлады Мәйсәрә, Нәчтүнәнең туган җир турындагы җырлары тәэсиренә бирелеп. Урман эчендә утыргач, үзеңне әкияттәге кебек хис итәсең. Утыз йортлы гына хуҗалык булгач, Лукдун урамнарын трактор да бозмаган, мал да таптап бетермәгән. Бөтен җирләре чирәмле, ал бакчаларның барысы - чәчәктә.
Лукдунны Габделкәбир дә ярата. Әле хатыны Мәйсәрәгә юл буе әйтә килде. Их, безнең авыл да шушындый гүзәл бер җиргә утырса, ди. Печәнне дә урманга керәсе дә чабасы, чишмәсенә дә бакча узып кына төшәсе. Габделкәбир дә, уйларына батып, тәрәзәгә караган иде. Казлар чирәмләп йөргән ишегалдын күзәтә, ахрысы. Мәйсәрә ачык ишек аша гына картына карап алды. Габделкәбир салып арган дустыннан ялыккан, шуның мәгънәсезләнә башлаган сүзләрен ишетмәс-тыңламас өчен, Нәчтүнә башлаган көйләргә изрәп утырганга салына иде булса кирәк. Менә җыр да өзелде. Нәчтүнәгә үзенә генә җырлау кызык түгел санапмы, Ягүр кунакларына: 
- Әй, нигә әле сез бер дә кушылмыйсыз, татарча җырлыйбыз бит, чукынып утырмыйбыз, - диде. Ахирие бу сүзне артык дорфа күрде, югыйсә Ягүр бер шаяру белән генә әйткән иде. Җавап кайтармаганын күрсә дә, Ягүр аның саен дәртләнеп үртәшергә үк тотынды: 
- Ә-ә, Аллагыздан куркасыңмы? Менә мин курыкмыйм, безнеке бар эшне рөхсәт итә, - диде ул. 
- Җырларга да, биергә дә, и рәхәт яшәргә дә! Аракы да эчмәгәч, яшәүнең рәхәте нәрсәдә? 
- Нәрсәдә булсын, тормыш муллыгында, саулыгыңда, балаларың барлыкта, - дип тезеп китте Габделкәбир. 
- Аракыны аны дуңгыз да эчә ала. Бәхетне аны чын кеше, иманлы кеше генә аңлый. 
- Инде син мине имансыз димәкчеме? - дип бәйләнә башлаган Ягүргә түр яктан Нәчтүнә: 
- Йә, җитәр инде, папасы, юкка тарткалашма, - дип кычкырды. Авызына капканчы, бер кәлимә авыр сүз әйтә алмаган Ягүр, бугазыннан кайнар су үттеме, әнә шулай гайрәтләнә торган иде. 
- Йә, нәрсә авызыңны йомып утырасың, - диде ул, әле һаман да гайрәтләнеп. 
- Иманыңның ныклыгын эчмәвең белән расламакчымы? 
- Юк, ул бәхәскә алына торган нәрсә түгел, динебез хак, чын, - дип, бер кирәкмәгәнгә исерек белән сүз көрәштерә башлады Габделкәбир дә. 
- Тормыш аны кешегә аңламаган чагында бик ачык аңлатып куя. Таш кебек кенә китереп бәрә ул. Аңларга да өлгерми каласың. 
- Аңлатмас. Син бисмиллаңны укыганчы, мин ун тапкыр чукынып өлгерәм, - диде Ягүр. 
- И миңа бер нәрсә булмый да. Синекен әле әллә ишетәләр, әллә юк. Син бисмиллаңны укыганчы, ун тапкыр чукынам мин! - дип кабатлады тагын Ягүр. 
- Башка догаңны укыганчы - егерме. Миңа башкасы кирәкми дә. Чукынасың да вәссәлам! Мин башкасын белмим дә. Мин шуның белән яшим, шуның белән биш баламны бер дигән итеп үстерәм. Табагымда итем тора, өстәл астында - чәкүшкәм, баз өстендә - сөтем. Бәхәс кирәкмәгән юл ала башлаганлыгын күргәч, башлап Габделкәбир туктарга булды. 
- Йә, җитте, юктан гына күңелсезләнмик, син чукын, мин дога укыйм. Боларның берсе дә безнең дуслыкка мишәйт итми, - диде.
- Менә, менә җиңелә башладыңмы, мулла бабай?! - дип көлде Ягүр, үзенең дине өскәрәк чыкканга инде тәмам ышана башлап. 
- Мин бит җиңәр өчен сөйләшмим. Хакны-ялганны бер Алла гына белә, - диде аңа каршы Габделкәбир. 
- Христос, диген! Христос! - дип тәкрарлады Ягүр. 
- Гайсә пәйгамбәр дә белгән, - дип килеште аның белән кунак. 
- Пәйгамбәргә алдан күрүчәнлек бирелгән. Без бит аны кире какмыйбыз, әмма чын дин дип ышанганнан да баш тартмыйбыз. Мин үз кануннарыбызның дөрес юлда йөрткәненә, мөселман әхлагының, гадәтләренең тазалыгына иман китергән. 
- Төкерәм мин синең ул иманыңа! Хатыныңның башын яулыктан чыгармагач, үзеңә бер тамчы аракы кабарга ярамагач! - дип ычкындырды Ягүр. Монысы артыгракка киткән иде. Бәхәсне шул урында туктатыр өчен, күп салудан кызган дустын калдырып, Габделкәбир кайтып китәргә уйлады. Ул түр бүлмәгә ачылган ишеккә Мәйсәрәсенә дәшим дип барганда, тегесе: "Әллааһүммә ләә тәкътүлнәә бигадабикә вә ләә түһликнәә би газәәбикә вә гаафинәә каблә зәәлик", - дип кычкырып җибәрмәсенме! Габделкәбир хатыны яшеннән саклану догасын ни дип укыганына аптырау катыш ишектән караганда, чалт аяз көнне урта тәрәзәдән кергән яшен Нәчтүнәне инде сугып та үтергән иде. Тәрәзә төбендә хатын чукынырга да өлгерә алмыйча калган... Мәйсәрә һаман укуында булды: "Әшһәдү әлләә иләәһә илләллааһү вәхдәһүү ләә шәриикә ләһ, вә әшһәдү әннә мүхәммәдән габдүһүү вә расүүлүһ. Ләә иләәһә илләллааһү мүхәммәдүр-расүүлүллааһ. Ләә иләәһә илләллааһү вәхдәһүү ләә шәриикә ләһ, ләһүлмүлкү вә ләһүл-хәмдү йүхьйии вә йүмиитү вә һүә хәййүн ләә йәмүүтү бийәдиһил-хайру вә һүә галәә күлли шәй-ин кадиир. Раббәнәә әәтинәә фид-дүньйәә хәсәнәтәүв-вә филәәхыйрати хәсәнәтәүв-вә кыйнәә газәәбән-нәәр. Раббәнәгъфир лии вә ли вәәлидәййә вә лил-мүэминиинә йәүмә йәкумүл-хисәәб. Бирахмәтикә йәә әрхәмәр-раахимиин". Ягүр карт ни дияргә дә белмәде. Чукыныйм дисә, бармаклары дерелди, телим дисә, ирене тыңламый, барыбер догасын белми. Айнып килгән зиһене белән, мөселман иманында китү догасының эчтәлеген дә аңламыйча, ичмасам, изге сүз астында җан тәслим кылды, дип уйларга гына өлгерде. Хатыны догаларны, гадәтләнгәне буенча, кирәк чакта аңсыздан да укыганын аңлаган Габделкәбир нишләргә дә белмәде, ике ут арасында иде. Христиан динендәге адәми затка бу эш ярармы дип борчылды. Ул, җанын ярырдай булып, ишек яңагына килеп терәлгән Ягүргә карады: 
- Теләсәң, әйдә, динегез ни куша, шуны эшлик, теләмәсәң, инде үзебезчә ни дә булса кылырбыз. Биш баласы белән тол калган Ягүрнең күзе тулы яшь иде. Анда ничек күмү кайгысы идемени?! Гомере буе хатын-кызның чәчен яулык астына яшерүенә каршы булган Ягүр һаман саен: 
- Башына яулык киеп утырган булсачы, яшенне күргәндер бит инде, - дип өзгәләнде. Күктә ни күкрәү ишетелми, ни узгынчы яшеннәр юк бер көн иде. Кинәт ни дә буласын белсә, яулык ябу түгел, башына сырма ябып та утырыр иде ләбаса! Габделкәбир, дустын тынычландырыр өчен:
- Башта исәнме-юкмы икәнен карыйк, - дисә дә, Нәчтүнәнең мизгел эчендә вафатлыгы курку катыш катып калган күзләренә үк чыккан иде. Габделкәбир хатынны салырга урын хәстәрли башлады, Ягүр Нәчтүнә янына килеп тезләнде: 
- Ташлап та киттеңмени, мамасы-ы? Үлгәнмени соң ул, Габделкәбир? 
- Шулайрак шикелле... Яшен суккан адәмнәрнең, коры җиргә күмеп торсаң, аңга килгәннәре турында укыганым бар барын, ярдәм итсә, шулай эшликме соң? Дөресен әйтим, инде файдасы юктыр кебек... Ягүр, кулына тарак тотып, егылып төшкән хатынына яшь аралаш карады да: 
- Чукынырга да өлгермәгән... - диде. 
- Чукынырга да өлгермәгән! 
- Нинди иманда китсә дә, урыны җәннәттә булсын инде, - диде Габделкәбир чын ихластан. Яшен ташы вакытсыз, гөнаһлы җанны сайламыйча, дөньяның иң ачык күңелле саф бер затына китереп суккан иде. Алай дисәң, Ходай әмере булмаса, яфрак та селкенмәс... Кармак Шәфикъ Шәфикъ абзый мул тормышлы кеше иде. Беренче хатыны үлгәч тә, яшь кәләшне, байлыгымны калдырырга кешем бар дип, синең тапканыңа кызыгып килмәслек ялгыз толлар арасыннан эзләде. Карт кармак, бал сатып баеды. Кармак бигрәк тә ачлы-туклы яшәгән сугыш елларында үтемле товар булды. Зур елгалар кисешкән урында утырган Мөхәммәтшәрифтә балык тотучылар һәрчак күп иде, сугыш вакытында исә алар тагын да артты гына. Көзләренязларын-җәйләрен дигәндәй, бөтен бала-чага таң тишегеннән елга ярына йөгерә торганга әйләнде. Кармакка хут килде. Акчаның кадере юк чак иде. Сугышка кадәр үк тартмасы белән алып куйган кармакларын Шәфикъ карт бары тик йомыркага гына алмаштырды. Шул вакытта аңа Кармак кушаматы тагылып калды да. Инде сугыш та бетеп, кармаклары да таралгач, кушамат онытылыр кебек иде, юк икән. Кармак сорап аңгырайткан малай-шалайны, бер шаянлык белән йомырка тоттырып, һаман аңа җибәрә торган булдылар. Дөрес, Кармак кушаматы ябышуның икенче бер вакыйгасы да бар иде. Бу 
- Шәфикъ картның һәр авырлыктан табыш алырга тырышуы, һәрнәрсәне кармакка эләктергәндәй эләктереп калырга омтылуыдыр. Кайда кеше күзенә ташланмаган әйбер ята, кайда очсызга гына берәр нәрсә табарлык, Шәфикъ абзыйның үткен күзеннән шуларның берсе дә читтә калмады, шул исәптән тирә-якка байлыгы белән дан тоткан тол хатын Нәфисә дә, шул байлыкның булдыра алганын җыеп, ике ат арбасына төяп, аның өенә килеп утырды. Нәфисә бичәнең бар байлыгы ике ат арбасына гына сыярлык түгел иде түгелен, алары игезәк сыңары Рәфисә яшәгән йортның ак келәтенә җиде йозак астына бикләнде.
Шәфикъ абзый Нәфисә белән Рәфисәнең дә сугышка бик хәстәрле калуын, шәһәрдә яшәгән ерак туганнарыннан әллә никадәр лезвие, шырпы, кер сабыны сатып алып кайтуын кешедән ишетеп белә иде. Кызларны шуңа күрә эзләп тапты да. Әлеге байлык игезәкләрне авыр еллардан исән-имин алып чыкканга, тагын шундый еллар килмәгәе дип, саткан кадәресе урынына яңадан сатып алынган иде. Шәфикъ карт, теге яки бу товарга кытлык елларында шуны кулдан бәясе белән җибәреп, тагын да хәлләнергә өметләнде. Нәфисә белән Шәфикъ арасында эчке якынлык юк дип беркем дә әйтә алмас анысы. Хатын матур, гәүдәләре тулышып тора, күзләре мут елмая. Олыгаеп барган иргә аннан да ошый торганракны тагын каян табасың?! Иш янына куш дигәндәй, чибәркәйнең матурлыгы өстенә бирнәле дә булуы гаиләләренә зыян итмәслеген бик ачык белә иде ул. Кемдер, хатыны үлеп, кырыгы узганны да көтмәде дип, артында гайбәтен сатканда да, шул сүзләр килеп ишетелсә, юк мыегын гына бөтереп күрсәтте. Бу кыланышына мактану да, кеше көнчелегеннән көлү дә, һичнигә исе китмәүне аңлату да салынган иде. Нәфисә Шәфикъ абзасына киткәч, дөм ялгыз калган Рәфисә, вакытын кая куярга гына белмәгәннән, аракы сатуга кереште. Авылда тормышның яхшырган заманы - исерекләрнең ишәйгән чоры иде. Исерек күбен күп тә, аларның акчасы гына юк, ди иде Нәфисә, хатын игезәгенең хаклыгын аңлады. Кем өендәге урындыгын күтәреп килә, кем печәнлегеннән тавык йомыркасын урлаган булыр, кем колхоз кырыннан кәбестә-кишер ише нәрсәләр белән генә түләр. Рәфисә әйбер тотып килүчеләрне кайчак кире дә борып җибәрә, әмма үзәкләренә бик үтсәләр, сүзләрен дә тыңлый. Тора-бара абзар-лапасларны да баса башлаган әйберләр аны туйдырды. Бер кешегә күп әйбер кирәкмени, дип уйлый башлады һәм алга таба бу эшләрен туктатырга, булган байлыгын әкренләп тотып бетерергә уйлады. Авылда китертүле газга күчкән берчак булса да, керосинкалар да, керогазлар да бар иде әле. Нәфисә дә аларны чыгарып ташламады. Лапасның бер җиренә кирпечтән урын ясатты да тавыкларга бәрәңгене керосинкада гына пешерде. Әйтсәң кеше ышанмас: кызларның сугыш чорыннан ук калган керосиннары бар иде. Алар, очлы муенлы шешәләргә тутырылып, ныклап бөкеләнгәннәр дә лапас түрендәге бәрәңге салынмый торган базга төшерелгәннәр. Рәфисә, бу хакта онытмаса да, керосинның да яңасын ала килде. Инде менә, һич югы, шуларны тотарга кирәк дип, базга төшәргә уйлады. Шешәләрнең җиңелрәген, кечкенәрәген сайлап алып чыкты да филтәләре чистартылып куйган керосинкага салды. Җыеп та караганнар иде әйберне. Хәер, аның күбесе аталарыннан калган байлык инде байлыгын. Алып китмәсеннәр тагын дип, һәрчак качырып тотылган байлык. Тора-бара алар кулына күчте. Кызлар бик сакчыл булдылар, ата байлыгын киметмәскә, гел яңасын табарга тырыштылар. Сугыш елларында кибеттә аз булгач, хуҗалыкларга да өй башына ярты литрдан гына кайткач, трактористлар урлап керосин сата иде. Халыкта машина юк, шуңа күрә ягулыгын алучысы да күренми, хакы да түбән дип, сатучылар аңа бәясе очсызрак йөргән бензин кушалар дигән сүзләр таралды. Авылда "Жигули"лар, "Москвич"лар күренә башлагач кына, мондый яман эшләр тукталды, бензин иң кадерле нәрсәләрнең берсенә әверелде дә куйды. Рәфисә бәрәңге салып, су тутырып куйган кәстрүлне бер кырыйга куеп торды да, тезләнеп, керосинкага үрелде, аннан әлеге дә баягы сугыш елларының истәлеге булган шырпысын сызып җибәрде. Җибәрүе дә булды, чәченә-күлмәгенә дөрләп ут та капты - шешәләрендәге ялган керосиннан бензин парлары күтәрелергә, таралырга өлгергән иде.
Рәфисә, әллә нинди сәер тавышлар чыгарып акыра-бакыра, урамга чыгып йөгерде, тик барыбер яшәү насыйп түгел икән - җан-фәрманга чапкан җиреннән, болын буена җитәрәк егылып үлде. Зур суга кереп чумам диюе булгандырмы?.. Тәрәзәдән шашып акырган хатынны күреп калган күршесе, аякларына да кимәстән атылып тышка чыкканда, Рәфисә урам башында аңсыз, тавышсыз гына дөрли иде. Теләсә дә, коткара алмас иде бахырны... Ул түгел, өе дә шул арада янып бетте. Нәфисәгә бу хәлләр бик авыр тәэсир итте. Бигрәк тә адәм рәтле кыяфәте калмаган сеңлесен тиешенчә күмә алмавына борчылды. Мәрхүмәне искә алуларны, сагынып елашуларны күрү-тыңлау йөрәгенә авыр булмасын дип, игезәгенең өчесен дә, җидесен дә Мөхәммәтшәрифтә генә уздырды. Ире Шәфикъ әле Олыбазда калган иде. Мөхәммәтшәрифтә дә бу хәлләр турында төрле сүзләр йөрде. Шәфикъ карт атна буе янып беткән каралтының көлен актарган, имеш, ни эзләгән икән, диештеләр. Белмәгәнгә салынып сөйләшсәләр дә, Кармакның нигә Олыбазда ятканлыгын һәркем чамалый иде. Шәфикъ бу кадәрле хәстәрле кызларның бер-бер байлык калдырасына бөтен күңеле белән ышанган иде, әллә ялгышты, әллә ахыргача казынырга сабырлыгы җитмәде. Хатыны Нәфисәнең анда шырпы-сабыннан башка ни булсын, шуңа йорт дөрләп янгандыр да инде дигәненә карамады, шул тирәне тәртипкә китерәм дигән булып, бигрәк тә өй-келәт нигезеннән алтын-көмеш эзләде. Нәфисә Шәфикънең кем икәнлеген тора-тора бик яхшы төшенгән иде. Ишектән кергәндә, күзеннән аккан яшьләрен сөртте дә ачу белән: 
- Таптыңмы? - дип сорады. Шәфикъ карт хатынының ачу аша эндәшкәнлеген аңламады да: 
- Таптым дип... Зур бер кап лезвие генә калган. Анысы да янып кыяфәтсезләнгән, хәзер бер нәрсәгә ярамый, - дип куйды. 
- Вакытында урнаштырасы иде бит. Һаман чыкмаган сугышка өметләнеп торасы түгел. Бер лезвиесеннән генә никадәр табыш булыр иде. 
- Кармактан ычкынган чуртан һәрчак зур күренә шул ул, - диде тагын да ачу беләнрәк Нәфисә. Бәхетле йолдыз астында 
- Син бәхетле йолдыз астында тудың, - ди иде әтисе, исеменең мәгънәсен сораганда. 
- Бәхетле кызым син! Әтисе ялгышмаган. Сәгыйдә ирдән дә уңды, баласыннан да, оныклары да бер дигән булып чыкты. Инде менә бәхетле картлыкны ничек тә озынайтасы, гомернең ахырын гына матур йомгаклыйсы калды.
Туган көн дигәннән, карчыкның аны бәйрәм иткәне дә, күңеленә кертеп караганы да булмады. Элекке заманнарда кемнең кайчан дөньяга килгәнлеге урак өстендә, беренче кар яугач, сыер бозаулаган вакытта, фәлән кешенең өе янганда, улы сугышка киткәндә кебек хәтер-хатирәләр белән билгеләнгәнгә, төгәл вакытын белгән кеше дә юк иде. Әнисе сүзләренә караганда, Сәгыйдә 1932 елның җыенында туган. Ул элекке заманнарда аларның ягында июль урталарында, йә бераз гына иртәрәк башлана да ай ахыры дигәндә тәмамлана торган иде. Шуннан чыкканда, туган көне җәй уртасына туры килә. Мәрхүм әткәе әйткәннәргә ышансаң, Сәгыйдә дөньяга килгән елны сабаннар да иртә булып, бәйрәмгә дә иртәрәк җыелганнар. Димәк, июньдә тууы да бик ихтимал. Метрикә кәгазендә, алай булгач, хата язылмагандыр дип йөри иде, ялгышкан икән. Чүт кенә ялгышкан! Әлеге дә баягы Сәгыйдәгә йолдызлар вәгъдә иткән бәхетнең картлыгына дип сакланган өлешен тагын да шул чүт кенә сызып атмады. Бердәнбер кыз үстергән Сәгыйдә, авылның биш-алты балалы хатыннары кебек, илле яшьтән пенсиягә китә алмады, аңа каралган эш көне дә илле генә булмыйча шактый иде. Күршеләренең балалары, дәррәүләп басуга китеп, чүп утаганда, бәрәңге җыйганда, әниләренә хезмәт көне - труддин эшләгәндә, ул, Рәйсәсен йорт эшләрен карарга калдырып, кырга үзе барды, үзе бил бөкте. Авыр эштән, кул хезмәтеннән бар җире сызласа да, моны бәхетсезлегенә санамый иде Сәгыйдә. Ире Гарәфинең юклыгы йөрәген сызып-сызып алган елларда да толлыгы өчен язмышына үпкәләмәде; биргәненә шөкер, сугыштан соң күпме кыз сазап ятканда кияүле дә булдым, йортлы-җирле дә, эшле дә, баламны да олы юлга чыгардым, дип сөенде. Илгә, колхозга шулай хезмәт итә-итә, хатынның илле бише дә якынлашып беткән икән. Көннәрнең берендә Галимулла председатель аны кәнсәләргә чакыртты. Ачык йөз белән каршы алгач, хатынга урындык күрсәтте: 
- Сәгыйдә апа, бераз утырып тор, болай гына чакыртмадык, яхшы хәбәрләр белән. Кызлар тиешле язуларын хәзер әзерләп бирерләр, Сезне хезмәт ветеранына чыгарырга торабыз, - диде. 
- Шулаймыни, балам, - диде Сәгыйдә аптыраганрак тавыш белән. 
- Анысы тагын ни дигән сүз? 
- Хезмәт ветеранының ташламалары күп була аның, хөкүмәт озак еллар илгә лаеклы хезмәт күрсәткәннәрне шул исем белән бүләкли. 
- Алай икән... Лаеклы дип тапканнар икән... 
- Тапканнар дип, әле югарыдагыларга аңлатып, исбатлап бирәсе бар. Мондагыны андагы белми дигәндәй... 
- Андагы белми дә, сызлаган тәннәр белә инде, улым. 
- Шулай, шулай! Бер карасаң, шаккатарлык: кырык ел стаж бит!
Әйе, Сәгыйдәнең мактанырлыгы бар иде. Ул сугыш елларында ук кырдан башагын да, бәрәңгесен дә чүпләде, инде дә сугыш бетеп, ике ел узды дигәндә, тормыш тагын да авырга барганын күргәч, авылдан китәргә рөхсәт ала алмаганлыктан, олылар белән янәшә колхозда эшли башлады. Кырык ел узып та китте микәнни соң? 
- Кырык ел дисеңме, улым? 
- Кырык ел, кырык ел. Сез пенсиягә чыкканчы, 41 булачак әле ул! Бер ел алдан кайгыртырга уйлап торабыз. Алай икән, бигрәкләр дә күп икән шул. Аны кем саный-саный эшләгән. Кайчан туганы да исенә төшкәне булмады. Кайчан пенсиягә чыгам дип уйлана иде уйлануын, буыннары сызлап йоклый алмыйча ятканда. Сәгыйдәнең мактанырлыгы бар. Бик бар. Авыр хезмәт белән мактану эш түгел, ди иде әтисе, аны җиңеләйтергә кирәк, ул сәламәтлекне бетерә. Бик тә хаклы булган ул. Атаанаңның сүзен тора-тора аңлыйсың. Бер дә бер көнне тормышлар җиңеләер, дигән әтисе үзе дә шул тормыш авырлыгыннан китеп барды лабаса... Укыган булса, Сәгыйдә шәһәрдә генә яшәр иде. Хезмәт ветераны бирмәсәләр дә ризалашыр иде әле ул чакта. Ридикюль тотып эшкә йөрер, матур күлмәкләр кияр иде. Болай аягы - галошта, башы - ситсы яулыкта, кулы - җыерчыкта, йөзен кояш тутлаган... Язмышыңа ни язган шул инде. Лаеклы исемен алу да начар түгел. Нишләп начар булсын, бик яхшы! Оныкларың алдында мактанырлыгың да, үзеңне үрнәккә куярлыгың да бар дигән сүз! Укыган булса, Сәгыйдә бер урында кырык ел эшли алмас иде! Укыр өчен күпме гомер кирәк. Аннан әле юньле эшен табасыңмы?! Шәһәрдә дә кем сине көтеп торган?! Эшен тапсаң, күңелеңә ошыймы дигәндәй... Фатир алам, тегесен җиткерәм дип, барыбер картайган, аркасы бөкрәя башлаган булыр иде Сәгыйдәнең... Укымадым дип хәзер уфтанып утырган кебек тә кебеген, авылда җиде еллык белем алучылар гына бармак белән санарлык булганга, элегрәк анысына да эче артык пошмады Сәгыйдәнең. Ул Таңиртәдә дәрәҗәле кеше булды. Укыган кешеләр чутында, авыл сәвитенекеләр рәтендә йөреп, читават итеп тә куелды, ындырда хисапчы да булып торды, үлчәүгә тикшерүче итеп тә билгеләнде; уңганлыгына күрә депутатлыгына да сайланды. Сәгыйдәне, җиде сыйныфлык белем белән генә калудан битәр, укытучы булмавы үкендертте. Көннәрнең берендә, кулына диплом тотып, ак туфлиләр киеп, башына чәчәкле капрон косынка ябып, Таңиртәгә кайтып төшү һәм мәктәптә эшли башлау теләге зур иде, башкача килеп чыкты. Әни кеше бар белгәнен кызына, аннан оныкларына өйрәтергә тырышты, аларны укымышлы ясауны үзенә бер эчке хыял итте. Укытучы булмадым дип кенә, Сәгыйдә үзен бәхетсез исәпләмәде. Аягыңда йөреп торгач, яшьлегеңдә ирең булгач, балаң, инде аның балалары сау-сәламәт үскәч, йөзгә кызыллык китермичә яхшы укыгач, тагын ни кирәк?! Күпләргә әле анысы да тәтеми... Гомер буена башына да кереп карамаган ял кирәк иде хатынга. Арыган, талчыккан иде ул. Җәй җиткәч, бигрәк тә талчыга. Колхоз эше дә арта, өеңдәгесе дә тавык чүпләп бетерерлек түгел. Әле чүбен утыйсың, шул арада печәнгә төшәләр, карлыганын-җиләген җыярга өлгерергә кирәк. Җитмәсә, һаман да әле ул төше, әле бу төше сызлаштыра. Шуңамы, соңгы айларда киләсе җәйгә пенсиягә чыгасы турында ныграк уйлый башлады. Аякларында артрозы көчәеп, инде көнләп үк саный да башлаган иде. Рәхмәт төшкере, бу хакта председатель дә онытмаган, матурлап лаеклы ялга озатканчыга кадәр кирәкле исемен дә биреп куярга уйлаган булып чыкты.
- Бер авылда, бер урында! - дип кабатлады Галимулла кат-кат, сокланганын күрсәтергә, хөрмәтен ирештерергә, Сәгыйдәне тагын да сөендерергә теләгәндәй. 
- Сезнең дәрәҗәгә ирешү өчен, ундүрттән йөк тартырга кирәк! Арба биеклеге чагыңда шул арбага җигелергә! Хәзер ундүрттәгеләр еламыйча ашамый да! Сәгыйдә: 
- Бер мин генә түгел бит, - дип әйтә башлаган иде, председатель килешмәде: 
- Хатын-кызларыбыздан бер Сез генә, Сәгыйдә апа, калганнарның барысында ким дигәндә биш бала, димәк, стажлары да шуның кадәр ким. Алар инде әллә кайчан пенсия рәхәтен күрә! Шулай шул. Сыйныфташлары дүрт ел элек үк пенсиягә чыкканнар иде, инде менә аның да чираты җиткән. Хезмәт көненә эш сорап бригадирны да интектермәс хәзер Сәгыйдә апалары, таңда эшкә барганда, нигә соң балам бер генә булды дип тә үкенечле уйларга батмас. Бүген ул, кара син, көне-төне колхозда эшләвеңнең үзеңә дә файдасы тияр икән, дип сөенде. Сәгыйдә нәкъ менә шуның аркасында хезмәт ветераны булачак иде. 
- Сәгыйдә апа, документлары белән килсен дигәнне ирештергәннәрдер инде? - дип сорады Галимулла. Әйтергә онытсалар да, мондый җиргә барганда, кирәге чыкса дип, Сәгыйдә метрикәсез йөрми торган иде. Әйтмәделәр дип тормады, паспортын да, туу таныклыгын да өстәлгә чыгарып салды. Шулвакыт сәгать сукты да, хатынның күзе аның янәшәсендәге зур стена календарена төште. Анда 1982 ел июленең нәкъ бересе иде. 
- Туган көнем дә әле минем, энем кем, Галимулла, - диде Сәгыйдә, аның әле паспортка, әле туган көн шәһадәтнамәсенә кат-кат каравына аптырап. 
- Сезнең монда июнь язылган түгелме соң? - диде Галимулла бераздан аптыраган чырай белән. 
- Июнь... Утыз беренче июнь. 
- Соң?.. 
- Утыз беренче июнь юк бит, Сәгыйдә апа! 
- Юк, ничек юк? Мин шул көнне тудым дип торам лабаса! Менә бүген! Шулай диде дә шым калды. Әле генә календарьдан беренче июль икәнлеген үзе дә күргән иде ләбаса. Галимулланың үз сүзе сүз иде: 
- Сәгыйдә апа, бүген июльгә чыкмадыкмыни? Минем язуларымда бар җиргә шулай теркәлгән. Утыз беренче июнь юк, дим бит, Сәгыйдә апа. Ул ай утызыннан гына килә! Календарьның да беренче июль бите ачып куелган. 
- Алай икән. Туган көнне уздырып яшәмәгәч, башка да килмәгән икән. Әти мәрхүм, туган көн бәйрәм түгел, өй эше эш түгел, ди торган иде. Чыннан да, бәйрәм түгел, ахрысы... 
- Инде нишлибез, Сәгыйдә апа? - дип сорады Галимулла. Үзенең зур кысалы күзлеген борын очына куеп сөйләштеме, аннан борчый торган сүз көт тә тор. 
- Бу ялган документларың белән нишлибез?
Председатель ни эшләргә белмәгәндә, пенсиягә яше җитеп килгән Сәгыйдә апалары ни әйтсен?.. 
- Бүген бер хәл, пенсиягә чыкканда ертып ата торган бер кәгазь кисәге генә бу Сезнең метрикә кәгазегез дә, паспортыгыз да, Сәгыйдә апа. 
- Шулаен шулайдыр да... Соң... ни дип әйтәм... шулай гына калса ярамасмы? - дигән булды Сәгыйдә. 
- Ярар иде дә... ветеран исеменә кәгазь тутырырга кирәк булмаса... Ул көнне туганыңа кем ышансын? Андый көн булмагач дип әйтүем. Сезнең барлыгыгызга кем ышансын?! 
- Алай икән... 
- Әгәр утызынчы июньгәме, беренче июльгәме үзгәртсәк? 
- Болай гына калдырыйк инде, Галимулла. Колак та ияләнгән, хәтергә дә шулай сеңгән. 
- Кызык кешеләр Сез, борынгылар, - дигән булды бераз тынычланган Галимулла. 
- Сезгә документ ни дә, көн саен почта ящигына килгән газета ни. Паспорт ни дә чәй катыргысы ни. Сезгә дә, Сәгыйдә апа, туган көн ни дә, тумаганы ни, ахрысы. Шулай гына калсын дисез дә, җавапны безнең өскә аударасыз. Авыл Советы рәисе документлар копиясенә кул куя, гаризага пичәт баса. Алар бит Мәскәү тикле Мәскәүгә китә! Кешене под суд җибәрәсегез киләмени? Сәгыйдәнең бераз хәтере калды. Авыл Советы рәисенә шикаять белән килгән диярсең. Үзләре чакырттылар да, дип уйлады, инде өсләреннән йөргән кебек сөйләшә, под суд, под суд, дигән булып куркыта. Алайса, нигә дип монда утыра әле: 
- Ни... мин... китим генә... Рәис аның бу сүзләрен колагына да элмәде. Нәрсәдер эшләргә кирәк иде. Уйлап табарга, киңәшләшергә, бер җаен чыгарырга. 
- Без болай итик, Сәгыйдә апа, - диде бераздан рәис, ниндидер карарга килеп. 
- Әйдә, нәкъ кәгазьләрегездәгечә тутырыйк, йә аңларлар, йә ялгыш тутырганнар дип уйларлар да гафу итәрләр... кире кайтса, бәхетегезгә тигән көмеш була инде. 
- Кайтмас, - дип елмайгандай итте Сәгыйдә. 
- Әти, син бәхетле йолдыз астында тудың, ди торган иде. 
- Олы кеше белән сабый акылы бер була икән, - дип көлемсерәде моңа каршы Галимулла. 
- Барыбызның өстебездә дә бер үк йолдызлар яна. 
- Шулаен шулайдыр да, энем. Кемгәдер ул караңгы булып күренә, кемгәдер юл күрсәтә, бәхет вәгъдә итә сыман. Догалы карчык булсам да ышандым мин шул йолдызга. Әти әйткәнгәдер инде. Галимулла тагын көлде. 
- Әллә шаярып сөйләшәсез, әллә чыннан. Нинди йолдыз астында туганыгыз бу эш уңышлы чыкса ачыклана инде. Нәрсәгә бәхәсләшеп торырга?! Председатель әйткәнчә эшләделәр. Документларның кирәк урынына 31 июнь дип кенә яздылар.
Өенә кайткач, Сәгыйдә, бераз моңсуланып, капка алдына ук чыгып каршылаган көчеге Сырланга: 
- Башта әтине югалттым, аннан әнине, бераздан Гарәфиемне, инде дә туган көнем калса ярый иде бит, - диде. Әйтте дә үзенең туган көнен шулар белән бер рәткә куюына үзе үк аптырады. Кәнсәләрдә туган көнне белгән дә юк дип сөйләнеп утырган иде, гомер булмаганча, кичен почтальонка оныгы Гүзәлдән бәйрәм белән котлаган открытка китерде. Озын гомер, сәламәтлек теләгән, үзләренә кичке табынга чакырган иде. Шул көннән Сәгыйдә өендә дә, кызы Рәйсәләрдә дә моңа кадәр гадәтләрендә булмаган туган көнне билгели башладылар. Аныкын да, кызыныкын да, оныкларыныкын да. Һәрвакыт бу вакыйганы кызык бер хәл итеп исләренә төшерә торган булдылар. Икенче елны Сәгыйдә туган көнен хезмәт ветераны медален тагып каршылады. Мәскәүдә бу саннарга игътибар да итмәгәннәр иде булса кирәк. Менә бит бәхетле йолдыз астында тугач дип елмайды хатын. Хезмәт ветераны таныклыгын көтеп, пенсия кәгазьләрен эшләтү артыннан йөрмәгән иде әле. Тагын бәхет елмайды үзенә. Аны тагын кәнсәләргә чакырттылар, авыл Советы кызлары үзләре үк, кәгазьләрен эшләп, иртә таңнан рәис машинасына утыртып, хатынны район үзәгенә җибәрделәр. Таңиртә 
- Киров өлкәсенең караңгы урманнар чорнап алган бер авылы, һәм аңа баручы яхшы юллар юк, зур дөньяга да Нократны паром-каек ише нәрсәләрдә кичеп чыгарга кирәк иде. Яңгырсыз көннәр торып, юллар такырланганга күрә, паром да уңайлы килеп, район үзәгенә бик тиз барып җиттеләр. Сәгыйдә хатасын күрмәсәләр генә ярар иде дигән теләкләр белән хәстәрләгән кәгазьләрен собестагы үзенә кирәкле бүлмәнең җаваплы кешесе алдына салды: 
- Карап алыгыз, пенсиямне исәпләп күрсәтегез әле, сеңлем. Күрер кыяфәткә кыз татарга охшаган иде, ялгышмаган икән. Ул да татарчалап: 
- Копияләрне тикшереп чыктыгызмы, апа, хаталар китмәгәнме? - дип сорады. 
- Үз кулым белән күчермәдем, авыл сәвитенекеләр карагандыр, карамыйча калмаганнардыр, - дигән булды Сәгыйдә, эченә бераз шүр йөгереп. Ул да булмады, кыз: 
- Әстәгъфирулла! - дип куйды. 
- Әстәгый! Бераздан: 
- Апа, Сез дөньяда юк кеше икән бит! - дип өстәде. Сәгыйдә: 
- Ничек юк, менә... мин... - ди генә башлаган иде, кыз тагын: 
- Юк көнне туып буламыни? - диде. 
- Июнь утызыннан гына килә ич! Кыз, мәктәптә өйрәнгәнчә, бармакларының чыгып торган буын сөякләре ярдәмендә үзенең дөреслеген тикшереп торды да, өстәлдәге кәгазьләр арасыннан актара торгач, кечерәк кенә календарь тартып чыгарды. Аннан бер санны ручкасы белән түгәрәкләтеп, календарьны Сәгыйдә күз алдына этәрде:
- Апа, менә карагыз: июнь утызыннан гына килә. Сез бүген дә юк, иртәгә дә. Сәгыйдә элекке заманнарда туган көнгә игътибар бирмәүләре, диндә аның мөһим түгеллеге кебек нәрсәләр турында сөйли башлаган иде дә, кыз тагын бүлде: 
- Апа, Сезнең бу сүзләрегезне документ итеп ябыштырып булмый. Пенсиягә чыгасыгыз килсә, мөһим түгел дип санаган туган көнегезне үзгәртерсез, килмәсә, шулай яши бирерсез. Пенсияне без түгел, Сез аласы. Туган көнне үзгәртү өчен, шаһитлар табып, кәгазь тутыру, йә булмаса, бу шәһадәтнамәне югалту һәм икенчесен ясату кирәк иде. Сәгыйдәнең туган көненнән, һич югы, ядкяр калдырасы килде. Ул аңа ияләнгән, башкасын туган көн дип саный алмый иде. Иң җайлысы шул булыр, дип уйлады да, туу таныклыгын да, берочтан паспортын да, тиз генә алмаска дип, саргайган кәгазьләр арасына - ак келәттә эленеп торган иске бер букчага салып куйды. Сәгыйдә икенче көнне, авыл Советыннан ялган белешмә алып килеп, туган көнен беренче июльгә күчерәчәк паспортка гариза тутырды. Белешмәне биргән секретарь хатын Дания, Себер җибәрәсең безне диештергәләсә дә, үтенечен аяк астына салып таптамады - кода-кодачалыклары бар иде. Әгәр әтисе исән булса, Сәгыйдәнең утыз беренче июньгә язылуының сәбәбен сөйләп тә бирә алыр иде. Кыз туып, җыенлап йөри-йөри, ай узар-узмаста, аны яздырырга дип, авыл Советына китте ул. Секретарь булып яңа мәктәп тәмамлаган бер чибәркәй эшли иде. 
- Хәйри абый, кайсы көнне туды, исеме ничек була? - дип сорады ул, кулындагы фуражкасын бөтергәләп, каушабрак басып торган ирдән. 
- Ничек булсын инде. Бәхетле йолдыз астында туган кызның?! Сәгыйдә! - диде ата кеше, горурланып. 
- Кайсы көн дигәннән, хатын утызында акушерлык пунктына кереп яткан иде, икенче көнне туды дисәм... шулай булмагае! Ул атна ахырында җыеннар башланды. Шулай итеп, кызны яздыру калды да калды инде... 
- Утызыннан соң дисезме, абзый? Ник соң аны утыз бере дип кенә әйтсәң булмыймыни? 
- Әйе, олан. 
- Ярар. Хәбриева Сәгыйдә Хәйриевна дип язып куям. 1932 ел. 31 июнь. Бәхетле бала булсын инде! Котлыйм! "Туган көнең булса, аның барлыгын да белмисең, булмаса да, бик читен икән", - дип уйлады Сәгыйдә, беренче мәртәбә пенсия алганда, почтальон кызның кулындагы исемлеккә култамга салырга үрелгәч. Әтисе, бәхетле йолдыз астында тудың, дип әйтә торган иде, ул йолдыз күктә бер генә тапкыр калыккан, ахры, быел эзләп-эзләп тә тапмадылар, иллә дә мәгәр бәхете кызының үзе белән калган. Тоз Гатифә, тупсага утырып, итекләрен салып торганда, ишек ачылып китте дә, чүт кенә артына авып төшмәде - кереп барган әнисе тотып алырга өлгерде.
- Кайттың дамыни, кызым? - дип елмайган булды ул, бер чыгып китсә югала торган төпчеген башка чактагыча орышырга ашыкмыйча. 
- Салкын булгач, иптәшләр тапмадың мәллә? 
- Таптыы-ымм, - дип сузды Гатифә, юешләнгән борынын пәлтә җиңенә сөртә-сөртә. 
- Алар үзләренә кереп киткәч кайттым. Апасы көлде. Көлми ни, башкача була да алмаганын белә иде. Гатифә урамга иң беренче чыга, иң ахырдан кайта. Көне белән аны эзләп тә таба алмыйсың. Кай чагында, кирәгем чыкса дәшәрсез, мин монда гына дигәндәй, апасы белән ишегалдында да уйный йә абзар тирәсендә, каралты эчендә олыларга булышкалап йөри. Кечкенә көрәген тотып, тирес кыра, карын көрәштерә, үзеннән өч тапкыр зур ындыр себеркесен күтәреп, баскыч төпләрен дә себерә. Мондый көнне аны гел мактап кына торалар, үсендерәләр, гел шундыйга әйләнмәсме дип өметләнәләр - әйләнми. Гатифәгә өйдә генә тору күңелсез. Аның уйныйсы килә. Аңа әле алты гына тулды. Укый белсә дә, кечкенә дип, мәктәпкә алмадылар. Әле апасы да мәктәпкә йөрми. Элегрәк балалар бакчасына баралар иде, кышын ягарга утын беткәч яптылар. Сугыш вакытында нинди уен, ди аларга әнисе, аның кебекләрне сугышка алалар диярсең. Гатифә генә түгел, башка балалар да гел уенда бит! Җидене узып киткән апасы Банат өйдә олы кешеләр рәтендә чутлана, чөнки әнисенең сүзеннән бер дә чыкмый: кушылган сәгатьтә кайта, рөхсәт иткәндә генә уйный. Аның киемнәре дә пычранмас, яңарак торыр: итекләре дә бозга катмас, кыш эчендә тишелмәс, ул оекбашларын да әллә ничә айга җиткерә. Апасы сабыр, апасы акыллы. Булсын, ул - олы бала, аны гел Гатифәгә үрнәккә куялар. 
- Авыртмадымы? - дип сорады Банат, Гатифәнең чынлап торып егылмаганын күрсә дә. Нишләп авыртмасын? Чоланга егылып төшә язды бит! Аның болай да бер авыртмаган җире юк! Ул, бәргәләнеп, ватылып кайтасы булмаса, урамга чыкмый да! Бозлавыкта шуганда, тез капкачларын ярып бетергәндәй булды, шәрәле уйнаганда, кулына кәшәкә белән суктылар, ачуы чыгып, шунда ук үзеннән олы малайлар белән сугышты. Аңа шулай кызык. Аңа шулай күңелле. Уеннан иртәрәк кайткан апасы, мич кырындагы эскәмиягә утырып, аркасын җылыта иде. Жәлләтәсе килгән Гатифә, аңа карап, бер-ике тапкыр борынын мышкылдатып алды, файдасы тиде. Банат бу юлы да Гатифәнең юри генә кызгандырып маташканын, берни дә булмаганлыгын белә иде, алай да тиз генә янына килде, өф-өф иткәләп алгач, итекләрен, пәке белән кырып боздан арындырыр өчен, мич артындагы юынгычка алып китте, сеңлесенә шуннан гына: 
- Пәлтәңне әнәйдән сәндерәгә куйдыр, җылысы әле бетмәгән, кипшерсен, - дип кычкырды. Гатифәнең пәлтәсен әнисенә күрсәтәсе бер дә килмәгән иде, каршы төшмәде. Киеменең бар җире юешләнгән икән: төймәләрне көч-хәл белән чиште. Куркыбрак кына, пәлтәне әнисе кулына китереп тоттырды:
- Җиң очы бераз сыпылган, әнәй... Әтәйнең эш бияләеннән кисеп ямыйк әле... 
- Синең бу уйнавыңа! - дип катырак эндәшкән кебек булса да, Маһирә Гатифәне моның өчен дә орышмады. Ул, шуңа күңеле бик булып, апасы янына мич аралыгына керде дә ләгәнгә куелган икенче итекнең бозларын болай да күшегеп беткән бармаклары белән куптарырга кереште: 
- Инештә Әптән чишмәсе янында туш чыгаргач, катканмы дип басып караган идем, катмаган булган икән, чүт шунда ябышып калмадым. 
- Мин сине, бозны тишеп, бәкегә аягыңны салындырып ук утыргансыңдыр дип торам тагын, - диде апасы. 
- Моның кадәр бозланырга! Гатифә андый гына сүзләргә түзәргә өйрәнгән. Ул уйнамыйча гына түзә алмый. Авырганда да чыкмаган көннәрен бармак белән санап ята. Урамда салкын. Салкын булса да, бүген дә чыктылар. 
- Өйдә утырсаң, гел ашыйсың килеп тора, - диде апасы, - ашарга бик аз калган, ничек тә язга кадәр җиткерергә кирәк. Бу елның көзе бик яңгырлы килде. Күп кешенең бәрәңгесе кырда ук череп бетте. Аларныкы черүен черемәде, әмма язга чыгып җитәсенә ышанычлары юк. Алар, апасы белән атнага бер тапкыр өй астына төшеп, бәрәңге аралыйлар да чери башлаганнарын ашарга алып керәләр. 
- Инде баздагылары исән-имин чыга күрсен, - дип кайгыра Маһирә, кәстрүле белән каралган бәрәңгеләрне күргәч. Элегрәк черек бәрәңгегә тозны күбрәк сибәләр дә, ашарга җиңелрәк була торган иде. Җитмәсә, анысы да бетте. Авыл Советы рәисе узган атнада, клубта җыелыш җыеп: 
- Алга таба тоз булмый, көн дә яныма кереп, сорап йөдәтүдән туктагыз, - дигән. 
- Читтән килгәннәргә бар нәрсә бар, безгә калгач, ипи дә тәтеми, - дип, Солтания апалары кычкырына гына башлаган икән дә, аны шунда ук өстәлгә йодрык сугып туктаткан: 
- Бу сезнең эш түгел. Ипиегез бирелгәнме? Бирелгән! Кайдадыр анысы да юктыр әле! Тозга карточка каралмаган. Һәрберегезгә җавабым шушы! Маһирәләрнең тозга запаслары бар анысы. Ире Кәрим бик тә хәстәрле яшәде, сугыш башланасы елны күп итеп шырпысын, тозын алган иде. Киткәндә: 
- Хет шунысына күңелем тыныч, ичмасам, болары мин кайтканчы ничек тә җитәр, - диде. 
- Аллаһы боерса, артык озакка сузылмас. Алланың боерганы башкачарак булып чыкты. Сугыш туктамады да туктамады. Аның кайчан бетәсе инде һичкемгә мәгълүм түгел - тагын тапканда зыян итмәс. Маһирә шулай уйлады. Борынгы заманнарда да тозга кытлык гел булып торган, аның бәясе мондый вакытта тагын да арта, үзе ризык та түгел, аннан башка да яшәп булмый, ди иде әниләре, беркөн аны сатып алырга җай чыкты. Кышның зәмһәрир салкынында Аксыкы дигән авылда яшәгән танышлары килеп керде. Кулында - киндер капчыктан кечерәйтеп тегелгән букча.
- Авылыгыз буйлап йөрдем, алмаган кеше калмады, монда соңгысы, очсыздан гына бирәм, Маһирә апа, - ди бу, шул капчыктан бер кечерәк янчык чыгарып. 
- Бер чәкүшкәгә дә риза. Маһирәнең мондый сүздән йөзе бозылды: 
- Намазлы йорт икәнен беләсең, анысы ни дигән сүз тагын?! 
- Болай гына, күп кеше шуның белән түләгәч... Акчасы да, башкасы да ярый... Тик ул акчаның кыйммәте бер дә юк, көн саен бәяләр арта тора. Маһирәнең чоландагы сандыкта саклаган кипкән җиләкләре бар иде. Балалар авырып китсә, кирәге чыга инде дә, хәер, үләннәрем җитәрлек әле, дип уйлады, менә тозсыз калсак, начар... Җитмәсә, сатучы хатын да: 
- Тоз ачлыгы дигән хәбәрләр йөри. Алга таба бөтенләй буласы түгел, имеш, алыгыз инде, - дип тора. 
- Бик алыр идем дә, Әнфисәкәем, тоз сатучылар турында да төрле хәбәрләр ишетелгәли. Ялган тоз ашап, фәлән авылда да үлгәннәр, диләр, төгән авылда да... 
- Аллам сакласын! Маһирә апа, кем икәнемне беләсез. Ходайдан курыкмыйча, ялган тоз сатып йөримме соң?! Валлаһидыр, билләһидер, тозның да чып-чыны, хөкүмәт исәбендәгесе! Кешегә әйтмәссең дип кенә сөйлим, күршем Хәбибулла картның заготконторада танышы бар икән, шуннан алып кайткан. Инде менә өлеш чыгарам дигәч, сатышып бирергә булдым. Гатифәнең күз аллары караңгыланды. Кемдер ачлыктан шешенеп ята, кемдер тоз юклыктан, спекулянтта, каракта сугыш вакытында да барысы да бар. Син алмасаң, бу тозны барыбер башкалар ала инде... 
- Кипкән җиләккә алмаштырсам гына. Әнфисә, Маһирә апасы хәлле кеше дип уйлап, башкасын көткән иде, ул турыда әйтеп тормады, ризалашты: яман байлыктан вакытында котылуың хәерле. Маһирәнең кыш уртасында әтәче чирләде. Яңадан чеби чыгарыйм дисәң, ансыз бер дә буласы түгел иде дә, нишлисең суйдылар. Ваклап катырдылар да ай буе шуны аз-азлап ашка салалар иде. Шулпага маен чыгаралар да, куертып җибәрер өчен, каралган бәрәңгеләрне кыралар, йә он болгатып җибәрәләр. Ашамаслык түгел. Үлем ачлыгыннан ризыкның ниндие дә коткара. Инде менә запаска тозы да буласы. Сатучы хатын китте. Маһирәнең кайнап чыккан шулпага тозны салып җибәрүе булды, шулпа ямь-яшелгә әйләнде. Бакыр тозы булмагае, дип уйлады хатын, аның суда шулай яшелләнгәнен ишеткәне бар иде. Тозның ниндие булмас. Ул менә әтәченең бер дигән муенын әрәм итте. Маһирәнең күзенә яшь килде. Антына карап, иманы качкан, ач заманда агу белән сату иткән хатыннан алданганлыгына гарьләнде. Аның, кәстрүлне плитәдән алып, ташландыклар чиләгенә таба барганын күргән балалар аптырашта иде.
- Әнәй, әтәчне кая алып барасың? - дип сорады Гатифә. 
- Нинди әтәч?! Әтәчнең муеныннан кисеп алган тире, - дигән булды Маһирә. 
- Апагыз тоз сатмаган, ашлама саткан, ахрысы. 
- Ташлама инде, әнәй, ашыйк, - дип, кызчык әнисе артыннан аралыкка керә башлаган иде, Маһирә бер генә җөмлә белән кырт кисте: 
- Кит янымнан! Ашлама ашап үләсең килә мәллә? Монысы да тоздыр инде аның. Маһирәнең әтисе сугышкача колхозда агроном иде. Бай тормышлы булса да, бердәнбер укымышлы кеше дип куйдылар. Агач тартмаларга чәчеп, орлыклар белән тәҗрибә ясаганда, шушындый ак порошокларны күргәч, әтисеннән нәрсә икәнлекләрен сораганы бар. Монысы калий, монысы бакыр тозлары аның, кызым, дигән иде. Маһирәгә, андый әйберләр турында белер өчен, зур йортларда уку насыйп булмады. Байда приказщик булып торган, шәһәрдә үзенә тиешле белемен дә алган әтисе чәчү-игү ише нәрсәләрдән бик хәбәрдар иде. 
- Әти, алар нәрсәгә кирәк? - дип сорады кыз. 
- Ашлама ул, кызым, үсемлекләрне чирдән дә коткара, тизрәк үстереп тә җибәрә. 
- Алайса, тоз күп ашасак, без дә тизрәк, зуррак үскән булыр идекмени? - дип сорады Маһирә, үзенең кечкенә буена ишарәләп. 
- Эш белән кечкенә калгансыңдыр инде, кызым, сиңа, олы бала булгач, күбрәк эләккәндер, буыннарың утыргандыр, - диде әтисе. 
- Тозның да артыгы ярамый. Аз ашасаң, буыннарың көчсезләнә, бөтенләй ашамасаң үлеп тә китәсең. Инде дә күбрәк ашасаң, буыннарыңны катыра, тоз булып сөякләреңә утыра ул, кызым. Кешегә тәүлек буена тулар-тулмас бер бал калагы тоз җитә. Үсемлекләргә дә артыгы кирәкми, ул җирне агулый, җирдә үскән яшелчә, ашлык аша безне дә агулый. Әтисенең бер белмәгән нәрсәсе юк иде. Маһирәнең бар белгәне - шуннан сөйләткән кызык-мызыклар гына. Аның каравы доганы, яхшы сүзне күп белә. Тормышта аятьләрнең генә түгел, гап-гади бисмилланың да кирәге зур, ди иде әтисе, инде бар таянганы 
- Ходага ялварган сүз. 
- Ичмаса, җиләк ашаган булыр идек, - дип мышкылдады Гатифә. Маһирәнең уйда калганына эче пошкан Банат: 
- Бүген инде аш та булмый икән, - дип өстәде. 
- Булыр, ник булмасын, мин барында ачтан үлмәссез, кышны черегән бәрәңге белән дә чыгарбыз. Бүген менә плитә астында калган күмергә тәгәрәтербез, - дигән булды Маһирә. 
- Мич бәрәңгесенә тоз кирәкми. Ходайның рәхмәте, иртән көтмәгәндә бригадир ишек шакыды, югыйсә аның солдаткалар йортына рөхсәтсез узу гадәте юк иде. 
- Маһирә, заготконторага барып, Хәбибулла карттан тоз алып кайтмассың микән? Сиңа да өлеш чыгарыр идем. Башка кешегә әйтергә йөрәгем җитми. Рөхсәт белән алынган тоз түгел. Инде монысы да Хәбибулла карт дип тора. Әллә бер мин генә авыз ачып утыраммы, дип уйлады Маһирә. Бөтенләй тозсыз калсаң, бу балаларны ничек исән-имин яшәтерсең?!
Алай да ярар дияргә ашыкмады. Маһирәләрнең каенаталары кеше әләге белән раскулачиваниегә эләккән кешеләр иде. Бераздан кире әйләнеп кайтканнар, әмма үчләшеп тә, беркемне сатмаганнар. Бригадир моны яхшы белә. Маһирә янына ул шуңа килгән дә. 
- Бик кирәк чакта ярдәмем тияр, килерсең, дигән иде. Өйдә барысы тозсызлыктан шешенеп-күбенеп ята. Бригадирның хатыны Шәкүрә Маһирәнең балачак дусты иде. Бу сүзләрне ишеткәч ризалашты, алай да эченнән ачуы зурайды, тозы да, шырпысы да бардыр, ахры, барысы читкә китә, кешегә килми икән, дип уйлады. Ул алмаса, икенче берәү алачак, Хәбибулла карт Һашим абзасына бирмәсә, икенче дустына өлеш чыгарачак. Аны да аңлап була. Елап килгән кешегә ничек каршы торасың? Тик менә спекулянтка нигә бирергә диген?! Маһирә иртә таңнан торды да, Банат белән Гатифәне алып, заготконторага китте. Авылдан аңа кадәр унбиш чакрым иде. Бу суыкта әле кайтасы да бар. Балаларны нигә үзе белән алуын ул берничек тә аңлата алмады. Юлда куркыныч булмасын, әллә өйдә бер-бер хәл ясамасыннар, күңеленә тыныч булсын дидеме? Әллә уйламастан бергә чыгып киттеләрме? Шулайдыр да. Алар арыгач кына, хатынның башына китереп сукты. Ярый әле, бу вакытка артларыннан җигүле ат килеп җитте дә, хуҗасы, балаларны саламга җәелгән толып өстенә алып, аякларын шуның итәге белән япты. Көн инде сындырган, кичәгечә түгел, шактый җылы иде. Алай да арыдылар, ярты юлны әниләренең чанасына утырып кайттылар. Артык уйламый гына чыгып киткән Маһирә үзе дә кайтуга ук арган ат кебек егылды да, таң аткач та, тиз генә кузгалып китмәде. Юлда барганда, Хәбибулла карт кире борса дип курыккан иде, кайтканда, иртә төшкән караңгыдан, урман юлына бер-бер җанвар чыгуыннан шүрләде, туктаусыз бисмилласын укыды. Заготовитель дигәннәре яхшы гына кеше булып чыкты. Балаларына, бик кызганып куйдымы, кипкән җиләк салып, мәтрүшкәле чәй эчерде, Маһирәгә болай гына ясады. 
- Әнәй, безнең кипкән җиләк тә юк инде, име-е, - дип еламсырабрак куйды Гатифә. 
- Киләсе елга тагын җыярбыз, тагын киптерербез, - дип тынычландырды аны әнисе. 
- Әле киләсе елга кадәр черек бәрәңге белән чыгасы бар, - дип өстәде Банат, акыллыга салынып. 
- Инде менә тозы булды... Хәбибулла картның ачык чырай күрсәткәнен күргәч, Гатифә, йөрәге җитеп: 
- Кичәгенәк бер сатучы кергән иде, тозыннан ашыбыз яшелләнде, нәрсәдән булыр бу? - дип сорады. Хатынның карт тел төбен аңлап алган иде: 
- Кызым, бездә ашлама юк, булса да, мин аны тоз дип беркемгә дә бирмим, ул хатынны күргәнем-белгәнем дә юк, минем исемне юри генә кыстыргандыр. Бүген тоз биреп җибәргәч тә, сораучысы якын дустым булганга, сугыштан бергә яраланып кайтканга гына, - диде.
Тоз сәяхәтеннән соң Гатифә ике көн буе уенга да чыкмады. Уйнарлык кәефе дә юк иде. Апасы белән тәрәзә яктысында йон язып утырдылар. Хашим абзаларына тоз илтә киткән Маһирә төш тирәләрендә аһ-ваһлап кайтып керде. Күршеләре дә урланган тоз алганнар да, кызлары галәмәт каты чирләгән булып чыкты. 
- Исәннәр генә булсын инде, - диде хатын, алардан хәл белеп чыккач. 
- Авызыннан баллы тәм килә, башы авырта, хәле юк икән. Бер-бер бакыр тозыдыр, дип уйлаган идем, шулай булмагае. Рауза кызларның якын дусты иде. 
- Әнәй, шулай ук каты авырыймыни? - дип сорады Банат. 
- Эче шешкән, башы ут кебек, тәмам тиргә баткан, кызым. Әле дә ярый безне Алла саклаган. Сез әтәч кызганыч дисез. Әтәч тә исән кешегә генә кирәк... 
- Әнәй, терелер микән? 
- Терелер, вакытында костырганнар, ашказанын чистартыр дип, күмер дә эчергәннәр. Мин бераз тозлы су алып керермен, дидем. Башыбыз исәнлеге өчен, хәер булыр. 
- Алар да әтәч суйганнар мәллә? - дип сорады Гатифә. 
- И кызым, нинди әтәч, ашарларына булмагач, писукмы дип капкан булган, имеш. Әле дә ярый шуны салып, аш пешереп ашамаганнар, барысы агуланган булыр иде.
* * *
Гатифә карчыкның аяклары бик сызлый, бигрәк тә таңнар атканда, йокысын тәмам качыра. Алай да караватта ыңгырашып ятмауның юлын тапты - намаз арты догаларын озайтты. Иртәнгесен укып, телисен теләп, кыласын кылып, чәй эчеп ятканнан соң, элеккечә йокларга, онытылырга тырышмый, авырту хакында азрак уйлар өчен, кулына догалык алып, өй эчендәгеләрне дә уятам дип тормыйча, кычкырып укырга керешә. Бу вакытта нинди йоклап яту ул яшьләрдә? Элек булсамы? Элек булса!.. Элек булса, кояштан соң ятты, кояштан иртә торды халык. Бигрәк тә аның бала чагына туры килгән сугыш елларында. Сугыш дип, кечкенә дип тормадылар, әниләре белән намазын да укыдылар, бергәләп эшен дә эшләделәр. 
- Сабыйларның догасын Ходай Тәгалә ишетә ул, - ди иде әнисе, чыннан да, ишетте булса кирәк, әтиләре сугыштан исән дә, сәламәт тә кайтты. Шулчактан бирле, башка намазы калганда да, иртәнгесен калдырмый Гатифә. Аның шифасы да зуррак, савабы да күбрәктер дип саный. Иртә торганга мулдан бирермен дип әйткән, дигән әбисенең сүзе дә бервакытта да колагыннан чыкмый. Бала чагында, яшьлегендә сүз тыңлап иртә торып, таңда йоклап ятмаска әйләндеме ул, әллә аяклары кояш чыкканда бигрәк тә ныграк сызлагангамы - кем белгән, икесе дә йокысызлыкның бер шартыдыр инде. Кичә фельдшер кызга аякларым бик сызлый, атлаган саен, шытыр да шытыр килә дигәч, җавапка:
- Тоз утырган аңа, Гатифә апа, таушалган, ашалгандыр инде, яшегез дә бар бит, - диде, нигә алай булсын?! Аяклары бик электән сызлый, тузган агач кебек сыкрарга гына тора иде. Карчык шаянрак гадәтле иде. 
- Ул тоз дигәннәрен яшь чакта чыра яндырып та табарлык түгел иде, хәзер менә тезеңне суырып ятсаң да була икән, - дип көлде. 
- Суырып кына бетереп булса, Гатифә апа, аны бар кеше шулай эшләр иде . 
- Без шулай: тозсыз да яши алмыйбыз, гәүдәгә тоз утыргач та зарланабыз, атларга бирми, дибез. Мин, сабый, шул тозны эзләп, кеп-кечкенә аякларымда әни белән ничә чакрым юлны җәяү узган идем. Инде менә аягың тулы тоз, диләр... таныды! Самирәнең мунчадан чыгып килгән чагы иде. Баскыч төбендә керергә-кермәскә белми торгандай, Низамны күргәч сөенеп елмайды. Низам да елмаер дип уйлаган иде. Елмаймады. Моңсу гына карап торуында булды. Карале моны, үзен ят кеше кебек тота, дип уйлады әни кеше. Басуга механизаторлар йорты салганнар иде, кыр эшләре башлангач, Низам шунда гына йоклап кала башлады. Төшке ашка кайтмый да кайтмый инде. Бүген кайткан. Берәр нәрсә булмагандыр бит? Самирә, аягына галошларын эләктерә-эләктерә: 
- Улым, әтиең дә төшке ашка кайтты, әйдә, кер, мичтә пешкән бәлеш бар, - дип сөйләнгәләде. 
- Берочтан мунчада да коенып чыгарсың. Нәкъ вакытына туры килдең. Сагынып беттем үзеңне. Низам дәшмәде. Өстендәге соры фуфайкасыннан кыр тузаннарын каккалап торды да ниндидер уйга килеп борылды да капкага таба атлады. Шулвакыт туктатасы, кая киттең дип сорыйсы иде кана, Самирә улының бу рәвешчә тотышыннан югалып калды. Төш дип, башына да китермәде ул. Улы, урам якка чыгып, берәр нәрсә генә карыйдыр, керер дип уйлады Самирә. Низам әйләнеп кермәде. Мунчадан чыгуына алмашка киемнәрен әзерләгәндә, тәрәзәдән капка төбенә күз салды. Улы анда юк иде инде. Нәрсәгә генә кайтты соң? Кермәгәч, ашамагач... Берәр нәрсә булмагандыр бит?.. Өйдә үлем тынлыгы иде. Түр стенада иске сәгатьнең келт-келт йөргәненә кадәр ишетелеп тора. Ире Вахит, бөгәрләнеп, сыртын куеп, сәкегә барып яткан. Үпкәләгән чагында шулай кылана торган гадәте бар... Табын әзерләгәч, өстәлгә чакыруына ул да җавап бирмәде. Самирә ашарга ялгызы гына утырды. Ашъяулыкны ачык бәлеш өстенә ябып, торып китәм генә дигәндә, Вахит мендәреннән башын калкытты да: 
- Кем соң ул? - дип сорады. 
- Ишеккә кем килгән иде? 
- Низам.
- Ашарга чакырмадыңмыни? 
- Чакырдым. Үзем дә әбәткә кайткан икән дип уйлаган идем, борылды да чыгып китте... 
- Алып калырга иде бит инде аны... Самирә иренең эчке газап белән әйткән бу җөмләсенә бик аптырады. 
- Тамагы туктыр. Кырда ашагандыр, - дигән булды. Самирә үзе дә ире кырына барып ятмакчы, бераз хәл алмакчы иде, кинәт караватта беркем юк икәнлекне күрде. Шулчак кылт итеп Вахитының вафатлыгы, Низамның хәбәрсезлеге исенә төште. Бөтенләй йокламаган кебек уянды. Иртәгә таңнан Самирә Мәскәүгә - "Жди меня" тапшыруына чыгып китәргә тиеш иде. Барыргамы-бармаскамы дип, атна буе икеләнде. Бу сәер төш шуңа кергәндер, дип уйлады. Алдагы очрашуга бик сөенеп, Низамы табылгандыр да алып кайтырга чакыртканнардыр дип, атылып-бәрелеп диярлек чыгып йөгергән иде ул. Паспорты калганлыгы исенә төшкәч, автобуска барган юлыннан кире кайтканын да начарга юрамады. Чакыру килгәч, табылган инде, табылган, дип уйлады. Рейстан калуына да эче пошмады Самирәнең. Күршесе Сәфәргали кичтән болай да, үзем илтеп куйыйм дип, өйләренә кергән иде. Аның юлда гел ватылып калучан калтырча машинасында барасы, гел ярдәмгә атлыгып торган күршесен юкка борчыйсы килмәде. Соңга калгач, аның белән генә китте. Мәскәү юлы да авыр, кыен тоелмады Самирәгә. Җитмәсә, тапшыруны оештыручылар каршы алырга машинасын да җибәрәләр, кунарга урынын да табалар икән. Шулкадәр араны йөртмәсәләр, улын кайтарып кына җибәрсәләр соң, дип уйлаганы өчен юл буе үзен битәрләп барды. Алар кеше эзләүне тапшыру әзерләү хакына да оештыралар бит инде, син, рәхмәт әйтәсе урынга, алай булса, болай булса димәкче... Самирә инде авылга Низам белән кайтып керер дә мәңге аерылмас кебек иде. Алай булып чыкмады. Әни кешегә ниндидер Кавказ авылын, шунда тауларда көтү көтеп йөргән бер егет турында фильм күрсәттеләр дә, улыгызмы-юкмы, дип сорадылар. Охшаган да кебек иде, охшамаган да. Ни дип әйтергә белмәде. Күз төбенә яшь килеп бөялде. Әйе дисә, Низам дигәне аның улы булып чыкмаса, аны алып кайтачак һәм баласынмы, атасынмы эзләгән икенче берәүнең юлларын кисәчәк иде Самирә. Юк дисә... Низамга охшаган да кебек бит! Күзләре зәңгәр, колак тирәсендәрәк миңе дә бар шикелле. Буе гына менә кыскарак... Гәүдәсе генә какчарак... Чәчләре генә сирәгрәк... Аяклары гына кәкрерәк... Генәләр күпкә җыелды. Юк, ул түгел дип әйтергә авызын ачты, әмма ник бер сүз әйтә алсын, түзмәде, үксеп елап җибәрде. Улына охшаган егет тә ни әйтергә белми иде. Күрсәтергә янында паспорты юк, Кавказга ничек барып чыкканын хәтерләми. Эш биргән хуҗалары да аны алып килгән кешеләрнең кайдан, кем икәнлеген әйткәннәрен генә онытмаган. Самирәне тынычландырырга тырыштылар, су алып килеп эчерделәр. Ике арада сүз тынычлангач та ялганмады. Дөрес, Низамның бик тә туган ягына кайтасы, үткәнен искә төшерәсе килгәне күренеп тора иде. Сарыклары янында үзе дә бер мәхлук кыяфәтендә утырган ир бу теләген дә куркып кына, боек кына бер кыяфәттә әйтте.
Низамның әнисен күргәч үзгәреп китмәве, үз йөрәгендә дә ниндидер эчке тоемнар кабынмау Самирәне аптырашта калдырды. Низам идеме соң бу көтүче, юкмы? Кистереп кенә әйтүе кыен иде. Китергән булсалар соң, кайтарган... Барыбер Кировтан икәнлеге билгеле булгач! Тик ул бу хакта алып баручыларга әйтергә батырчылык итмәде. Низам кебек үк, бөтен газапларын йөзенә чыгарып, тын гына утыруында булды. Көн ахырында, икенче тапшыруда турыдан-туры очрашу булачагын әйтеп, Самирәне авылына кайтарып җибәрделәр. Кайтса, хатынны телсез итәрлек икенче бер хәл көтә иде. Ул киткәч, район үзәгеннән авылга катафалк килеп төшкән. Эче тулы милиционер, имеш. Нигә хатынга, авыл Советына алдан хәбәр итмәгән иде алар, кем белсен. Читтән мәет кайтканны авылда бер дә яратмыйлар, шомланып көтеп торганнар. Катафалктагы табутта Низам, имеш... Әнисе булмауны сылтау итеп, кадакланган табутны ачып та тормаганнар, югыйсә авылда туганнары да җитәрлек инде. Күршеләре дә таный бит Низамны! Ничек танымасын, таный! Алай дисәң... Әнә бит экрандагы егетнең кемлеген ана кеше үзе дә ачык кына әйтеп бирә алмады... Шулай... Табутны ачтырып та тормаганнар, авыл Советы рәисенә мәетнең документларын гына тапшырганнар да, табутны кабергә төшереп, күмгәч китеп тә барганнар. Әле дә ярый мулла тиешлесен укыган, күршеләре кирәкле сәдакаларны тараткан. Милиционерларның җәй эссесендә озак яткырып булмады дигәннәре бераз аптырашта калдырган иде ул чакта Самирәне. Тагын ике тәүлек кенә моргта тота алмаслар идемени? Юл акчасын үзе дә түләр иде әле. Барып та алып кайтыр иде. Шулай итеп, Самирә Мәскәүдән улының өчесенә генә кайтып төште. Анысын да күршеләре Сәфәргали белән Мәдинә әзерләгән иде инде. "Улының" дип әйтсә дә, ана күңеле моның шулай икәнлегенә таушалып беткән паспортын күргәч тә ышанмады. Ышанмады. Аннан соң, тегендә дә ышанмадың, монда да дип, үз-үзен битәрләде. Ышанмады. Ышанмаса да, каберен каратты, ташын-чардуганын ясатты. Юк, юк, ышанмады инде, ышанмады! Ышанмагач, казытып алырга, тикшертергә була иде ләбаса! Авыл картлары, исән булса, болай да кайтыр, мәетне тынычсызламыйк инде, диделәр. Дисәләр соң, үзе җебегән бер нәрсә! Зиратның эченә кергәне булмагач, әле малаен табуга өмете бөтенләй үк сүрелмәгән иде Самирәнең. Менә Мәскәүгә барыр да улы Низамны җитәкләп кайтып керер әле! Күмелгән мәет улы булса? Бер белмәгән адәмне улы итеп яшәячәк бит аннары! Шулай диде дә Самирә тагын телсез калды. Эченнән алай дип уйлауга, бөтен өметләре чәлпәрәмә килде. Икенче көнне ул Мәскәүгә чыгып китмәде. Хәер, инде теләсә дә чыгып китә алмас иде. Еллар буе баласын күрергә хыялланган, көтеп алган очрашуларны мең төрле сурәтләрдә күз алдына китергән, өйдә сакланган киемнәрен ел саен җилләткән, рәсемнәрен альбомнарга әле тегеләй, әле болай тезеп, күңелен үсендергән Самирә телсез, хәрәкәтсез калып егылды. Урындагы гомере дә көне-сәгате белән үтте... Район табиблары өченче фалиҗы булган, алдагыларын аягүрә генә йөреп уздырган, диделәр. Сәфәргали, Мәскәүгә озата барганда, Самирәнең бер як йөзен кыйшайганрак күргән, сөйләшүе дә үзгәргән кебегрәк дип аптыраган иде. Күршесенең янында утырган хатыны янына кергәч, әллә соң инсульт булган идеме, дип уйлады. Өченче диләр бит. Икенчесе...
Улын күмгәнне белгәч дисәң... Алай үзгәреш сизелгән кебек түгел иде ул чакта. Бер-бер артлы бәргәндер инде бу бер-бер артлы килгән хәсрәтләр, дигән булды Сәфәргали көтелмәгән хәсрәттән тәмам югалып калган Мәдинәсенә, мәетне җирләп кайткач. Үз балалары булмагач, Сәфәргали Низамны бик ярата иде. Үскән чагында малай аларга көн дә керми калмады. Мәдинә, иренең дә күңелен күреп, малайга уенчык-кием бүләк иткәләде, тәмле ризык пешерсә, әнисе белән гел табынга дәште. Инде алар өен дә кайгы тынлыгы басты. Авылда Самирәнең туганнары күп булса да, артык якыннары юк иде, шуңадырмы күршеләре белән бертугандай яшәделәр. Яшисе дә яшисе иде бит һаман да. Бергәләп Низамны эзлисе. Бәлки, Сәфәргалинең үзенә... Инде каралты-кураларын тәртипкә китерим, мәет чыккан йортта болай да күңелсез дип, Сәфәргали капкадан чыккан иде, чүт аңын югалтып егылмады. Хәлсезләнеп, урам бакчасының коймаларына ябышты. Күтәрткән юлдан авыл Советы рәисе белән... Низам килә! Низам димәс иде, кулында 
- Мәскәүгә эшкә китәр алдыннан, Сәфәргалидән инструментлар салырга дип алып торган рюкзак. Таушалган, тузган, әмма барыбер рюкзагын таный бит инде Сәфәргали! Низамны да таный! Нишләп танымасын! Бераз кечерәйгән, бераз ябыккан, бераз какшаган дисә... Самирә дә экранга шулай дип уйлап карадым дигән иде... Чыннан да, үзгәргән! Әгәр ул булмаса? Нишләп Низам булмасын! Шуның кадәр михнәтләр күр, никадәр югалып тор да... Үзгәрерсең! Әнисе килеп алмаса да, Низамны авылга нәрсәдер тартты. Беренче тапшыруда югалып калган иде ул. Бөтенләй таныш булмаган хатынга әни дип дәшәргә теле бармады. Торатора йөрәген нәрсәдер тырмый, кимерә башлады. Чәчләре агарган, күзләре сагышлы әлеге хатын әниседер дигән уй да күңелендә көннән-көн ныгыды. Низамны чираттагы эфирда Самирәнең тамашачылар арасында булмавы аптырашта калдырса да югалып калмады, туган ягына үзе кайтырга, барысын яңадан исенә төшерергә, әнисе кире какмаса, тормышын башкача, яңадан корырга уйлады. Низам янәшә капка төбендә үзенә бик нык төбәлгән бер картны күрде, тик кем икәнлеге барыбер хәтеренә килмәде. Таныш та, таныш түгел дә иде бу йөз. Теге чакта, әнисе белән телеэкран аркылы сөйләшкәндә дә шулай ук уйлаган иде Низам. Алайса, Низаммы соң ул, юкмы? Их, әнә теге капка төбендә торган карт хәзер, аны шаккатырып, исеме белән эндәшсә! Чыннан да, кем соң ул? Сәфәргали эндәшергә ашыкмады. Ул башта аларның чынлыкта кая юнәлгәнен көтте. Аннан үзенә сәлам бирүләрен... Килүчеләр шул арада таш юлдан уңга борылды, Мәдинәнең капкасы янына килде. Сәфәргали һаман күзәтә иде әле. Авыл Советы рәисе Мидхәт ул әле кичтән генә келәгә элгән йозакны шалтыратып карады, ачкычка бикләнгәнен күрде. Тирә-якка карады, күзе үзләрен күзәтеп торган Сәфәргалигә төште. Мидхәт шулчак, сөенеч кошын тоткандай: 
- Исәнме, Сәфәргали абзый! Капка ачкычы синдә түгелме? - дип кычкырды. 
- Менә бит Низам табылды!
Сәфәргалинең эченә җылы йөгерде. Их, бераз гына иртәрәк табылса иде ул, дип уйлады. Аннан, кесәсендәге ачкычларын капшап шалтырата-шалтырата, авыз эченнән диярлек мыгырданды: 
- Исән кайттыңмы, улым? 
- Кычкырып дәшәргә, исеме белән дәшәргә йөрәге җитмәде Сәфәргалинең, җитмәде. Үзе Низамның борылып китүеннән курыкты. Нәрсәдер эшләргә кирәк иде, инде ачыграк итеп: 
- Исән-сау кайттыңмы, Низам? - дип сорады. Карт тынсыз калып диярлек сораса да, үзе теләгән, үзе көткән сүзләрне Низам ишеткән иде. Сәфәргали килде, кул биреп күреште, Низамның кулы тотудан калтырана башлаган бармаклары белән капкага эленгән иске йозакны, гомер ачкыч тотканы булмагандай, әле тегеләй, әле болай боргаларга кереште. Шулчак Низамның Сәфәргали абзыйсына охшаган бер ирнең бала чагында туган көненә үзе кадәр агач ат тотып кергәне исенә төште. Тагын кемнәр бар иде соң табында ул көнне? Әнисе белән әтисе дә булгандыр бит инде? Туганнары булгандыр... Ничек кенә тырышмасын, бу агай белән аттан башка беркем дә күңеленә килмәде. Ул атны кичтән генә Сәфәргали абзыйсы чормадан алып төшеп юган, җилләп кипсен, аннан истәлеккә алырмын дип, баскыч төпләрендә калдырып чыккан иде. Таныды бит атны Низам, таныды! Таулар якыная төште Китапның соңгы битләрен укыдым да уйга калдым. Әле бардыр, иң кызыгы әле алдадыр кебек иде, укып бетергәнемне сизмәгәнмен дә. Кызыклы сюжетларга сусасагыз, күңелегездә татлы сүзгә ихтыяҗ йөртсәгез, аларны йөрәк аша уздырып, җанны сафландыру кирәк булса, Рифә Рахман әсәрләрен укыгыз дияр идем. Бу китап белән әле кулъязма чагында ук танышканым, аның тәүге бәяләүчесе булганым өчен, үземне бәхетле тоям. Кайбер әсәрләрне укыйсың да нәрсә хакында икәнлеген онытасың, хәтта кайбер шигырьләр белән танышкач та хисләнмисең. Бар шундый язучылар, аларның язганын укыган саен укыйсы килә. Алардан гел яңа сүз, яңа фикер көтәсең. Рифәнең көндәлек матбугатта чыккан әсәрләрен дә шундый өметләр белән кулыма алам. Гыйбрәтле хәлләрне бер китапка туплагач, эш бөтенләй башкача икән. Тәэсир бөтенләй башка. Ул уннарча, йөзләрчә мәртәбә көчлерәк булырга мөмкин. Рифә Рахман "каләменнән тамган язмышлар" кеше гомерендә кичергән хәсрәткайгыларның чиксез булуын күрсәтеп тетрәндерде. Әти-әнисен, сөйгәнен, баласын, байлыгын югалтып та сынмаган Санияләре, нинди авырлыклар кичергәннән соң, күңелендә бары яктыны һәм яхшыны гына калдырган Чаршау кызы Дәмигалары, балаларын бәрәңге ашатып булса да исән калдырган, олы юлга алып чыккан, әмма шуны үлеменнән соң гына аңлата алган Мөнәвәрәләре белән таң калдырды. 