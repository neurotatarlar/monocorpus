
Ул Рөстәмгә шылтыратып карарга булды. Аның белән Айнур - аерылгысыз дуслар бит.
Телефонны Рөстәмнең әнисе алды.
- Мин әле бу, Камилә, - диде Рәхимә. - Айнур сездә түгелме?
- Юк шул.
- Ә Рөстәм?
- Өйдә.
- Айнурның кайда булуын белмиме икән, сора әле.
Камилә телефонны Рөстәмгә бирде.
- Дәрестән соң мин хоккейга йөрим бит, Рәхимә апа.
- Күрмәдеңмени?
Рөстәмнең җавабы кыска булды:
- Күрмәдем...
Вакытында музыкага түгел, хоккейга бирәсе булган да бит... Рөстәм белән бергә йөрерләр иде. Әнә баяны тузан җыеп кына ята... Музыкага һәвәс кешенең күңеле нечкә була, янәсе. Менә хәзер утыр инде җитмәгән терсәкне тешләмәкче булып. Барыбер урамда шар сугып, тырай тибеп йөри башлады...
- Айнурны да үзең белән хоккейга чакырыр идең.
Айнурның берничә тапкыр Рөстәмгә ияреп хоккейга баруын күздә тотып әйтүе иде Рәхимәнең...
- Теләге булса, рәхәтләнеп!
- Ярар, акыллым, рәхмәт! Син Айнурны онытып бетермә. Кергәләп йөр, яме.
- Вакытым юк шул, Рәхимә апа. Хәзер мәктәп чемпионатына әзерләнәбез. Анда җиңүчеләрне шәһәр хоккейчылар командасына яшь алмаш итеп әзерләячәкләр, ди...
Рәхимә урамга чыкты. Көн кичкә авышуга карамастан, кояш үзенең нурларын мул итеп сибә. Ләкин улы өчен борчылган анага җәйге кич кенә түгел, җәйге ачык төсләр дә уңган кебек тоелды. Кояш җанны да, күңелне дә җылытмады.
Кайсы якка барса, улын табар икән? Үзләре яшәгән микрорайонны инде әллә ничә тапкыр әйләнде. Суык вакытта подъездларда җыелып торырга яраткан үсмерләр урамга чыкты хәзер, ләкин Айнур күзгә чалынмады.
Уйланып бара торгач, шактый ерак кителгән, "хрущёвка" дип йөртелгән йортлар ишегалдына ук килеп чыккан.
Яшьләрнең гөлдер-гөлдер килеп сөйләшүләре, хихылдап көлеп алулары ишетелде. Араларында кызлар тавышы да бар. Менә Рәхимә агач күләгәсендәге эскәмиядә берничә үсмер арасында таныш чалымнарны күрде. Айнур! Булмас, нәрсә калган аңа биредә?
- Улым!
Яшьләр аңа игътибар итмәделәр.
Өченче тапкыр "Айнур" дип кабатлагач кына, үсмерләрнең берсе аңа таба борылды.
- Сез кемгә эндәшәсез, апа? 
"Апа! Бирермен мин сиңа "апа"ны! Әнисе икәнемне белдерергә ояла башлаган! Шушы хурлыкларны күрәсем бар икән!" - дип уйлады Рәхимә.
Башка вакытта Айнур, әнисен күрү белән, аңа каршы килер иде. Бу юлы алай булмады.
- Әйдә, улым, кайтырга вакыт.
Үсмер як-ягына каранды.
- Сез кемне эзлисез, апа?
- Сине инде, кемне булсын?
Үсмер Рәхимә артыннан читкәрәк китте.
- Мин бер-бер начар эш кылмаганмындыр бит? Югыйсә үзебезнең ишегалдынннан ерак киткәнем дә юк.
Шунда гына Рәхимә аның Айнур түгеллеген аңлап алды. Ул аңына килеп өлгергәнче, подъезддан күбәләк кебек кызчык атылып чыгып сөрән салды:
- Абыем! - Һәм туп-туры үсмернең кочагына атылды.
Рәхимәнең күз аллары караңгыланды, ул чак кына артына аумады.
Охшаса да охшар икән!
Күңеленең ниндидер эчке сиземләве белән ул әле генә яшьләр утырган эскәмиягә утырды. Димәк... Димәк...
Менә ул "Әни!" дигән тавышка сискәнеп башын күтәрде.
- Син нишләп монда утырасың, әни?
- Өйгә кайтуым. Сине күреп туктадым. - "Кайда йөрдең?" дип сорау алуның әлегә урынсыз икәнлеген Рәхимә яхшы аңлаган иде, алар кайтырга чыктылар. Баштагы чуалчык уйлар бераз таралды.
- Кибеттә ноутбук карадым. Бәясе дә тешкә үтми. Әллә алыйкмы? Бер компьютерны икегә дә, өчкә дә бүлеп булмый. Синең үзеңә аерым кирәк.
- Алыйк соң...
Компьютер алуны һәрвакыт кичектереп килгән Рәхимә бу юлы улының фикерен куәтләде генә. Компьютерда шар сугып булса да утырсын, юлдан гына язмасын. Ә бит Ахияр да, Рәхимә дә улларының баянда уйнарга өйрәнүен бик теләгәннәр иде.
- Өйрәнергә авыр булса да укы, улым. Егет кешегә җитмеш төрле һөнәр дә аз. Бер булмаса, бер кирәге чыгар. Мәҗлесләрдә, күзле бүкән булып утырганчы, гармун уйнарсың. Гармунчы егетләрнең дәрәҗәсе зур, - диде әнисе Айнурга. - Әткәң гомер буена гармунда уйнарга кызыкты. Бала чагында өйрәнергә җае чыкмаган. Укуыңны ташласаң, хәтере калыр, - дип тә өстәде.
Әтисенең хәтерен калдырасы килми иде шул. Теләсә-теләмәсә дә, гармунда да, пианинода да уйнарга өйрәнде. Тик артыгын укыта алмадылар. Сигезенче сыйныфны тәмамлагач, музыка көллиятендә уку турында да сүз кузгатып караганнар иде, ләкин егет:
- Өйрән, дидегез, өйрәндем. Башкасын сорамагыз! - дип кырт кисте. 
Пианиноны юк бәягә көчкә сатып җибәрделәр. Гармунны калдырдылар. Тик аны да Айнур күзеннән ераграк яшерергә туры килде.
- Яратмаган эшен эшләтеп, тәки үзәгенә үткәнбез икән, - диде әтисе.
- Бала-чага укуның кадерен белми, берзаман үзе үк безгә рәхмәт әйтер әле, - диде Рәхимә.
- Тамак ялына бер потлы гармун күтәреп йөрергә туры килгәне өчен рәхмәт әйтер дисеңме?
- Бөтен әйберне тамакка калдырма инде. Рухи дөнья да кирәк балага!
- Рухи дип кенә булмый шул. Җаны теләмәгәч нишләтәсең аны? Рухи азыкны гармунга гына әйләндермик инде. Аның бүтән төрләре дә бар.
- Күңелең моңга сусамаса, нинди рухи азык ди? Зыялылыкның нигезе татарның моңына килеп тоташа, - дип, сүзен сүз итте Ахияр.
Барыбер Айнурдан моңлы бала ясап булмады. Гармунда да, пианинода да уйнады, ләкин берсен дә җаны теләп эшләмәде. Замана баласы дими, ни дисең! Аларның бала чагы техника заманына туры килде шул. Кая ул таң алдыннан сандугачлар сайравын тыңлау, күбәләкләр лепердәвенә соклану? Балалар бакчасына, мәктәпкә җитәкләп илттеләр, җитәкләп алып кайттылар. Сукмактан чирәм ягына аз гына да тайпылырга ярамаган бала боларны каян белсен? Читкә җибәрсәң - куркыныч, тормышның, урамның яхшы ягына караганда, Иблис законнары йогынтысына эләксә, күңелен берничек тә йомшарта алмассың аннары.
Кая монда моң турында уйлау? Урамда файдасызга вакыт уздырып йөрмәсен, башына тилемсә уйлар кермәсен - хәзерге заманда бала үстерүче ата-ананың уенда шул гына. Ә үзенә кирәк моңны, вакыты җиткәч, тормыш үзе сеңдерә аны. Баланың буш вакыты калмасын. Нәрсә белән булса да кызыксындырырга кирәк. Тукай әйтмешли, "картаеп, буыннар каткач, эш белү уңайсыз ул".
Акыллы гына күренгән балаларның да урамга ияләшкәч юлдан чыгулары турында мисаллар бар. Шуңа күрә, өйдә тагын бер компьютер барлыкка килгәч, Айнурның түбәсе күккә тиде. Берүзенә бер компьютер. Урамны бөтенләй онытты.
Ә менә Рәхимәнең тынычлыгы югалды. Аяклары еш кына теге ишегалдына алып килә аны. Килгән саен, Айнурга охшаган үсмерне, аның сеңлесен күзәтте.
Кем балалары икән алар?
Ирен хыянәттә гаепләргә дә урын юк кебек. Чөнки Ахиярының баласы түгеллеге аңа көн кебек ачык. Иреннән шикләнерлек сәбәп булса, җиңелрәк тә булыр иде әле. Яшьлектә кем җилкенеп алмый да, кемнең генә кавыша алмаган ярлары калмый? Әнә бит Ахияры да:
- Син минем тормышымда бердәнбер хатын-кыз булдың. Синең белән очрашканга хәтле, мин кызларга күтәрелеп карарга да ояла идем. Миңа алар оҗмах фәрештәләре кебек тоелды. Ярый әле Ходай Тәгалә миңа сине бирде, - дип әйтә иде.
Шулай булгач, ник борчылырга инде? Бер-берсенә охшаган кешеләр азмыни? Тиккә генә җирдә яшәүчеләрнең нәсел агачы Адәм белән Һавага килеп тоташмый бит. Кешеләр - бер ата-ана балалары.
Алайса, Рәхимәнең күңелен нинди корт кимерә соң? 
* * *
Әллә үсмерлек чоры Айнурга шулай тәэсир итә, әллә компьютер... Моңарчы әтисе ни әйтсә, шуны эшли торган малай соңгы вакытта бик үзгәрде.
Әтисе эштән кайткач, Айнур аның белән сөйләшмәскә тырыша. Сөйләшкәндә дә, араларыннан салкын җил үткән кебек, ниндидер киеренкелек хасил була. Бу хәлне Ахияр да, Рәхимә дә сизде. Вакыты җиткәч җайланыр әле дигәндәй, үзләрен тынычландырырга тырыштылар.
"Бала - үскәндә генә бала, үскәч чага" диюләре шушы үзе микәнни?
Беркөнне Айнур:
- Әни, син әтине артык иркәлисең, ул бит бала түгел, - дип, үпкәләгән кебек әйтә башлагач, Рәхимә тагын да ныграк уйга калды.
- Улым, әтиеңә булган мөнәсәбәтем сиңа иркәләү булып күренергә тиеш түгел. Тик "бала - бәгырь ите" дигәнне дә онытма. Ана йөрәге бала өчен ныграк өзгәләнә. Әтиеңә булган мәхәббәт балага мәхәббәттән бөтенләй үзгә, аларның бер-берсен һич чагыштырып булмый, - диде ул.
- Әгәр дә ул синең мәхәббәтеңә лаек булмаса?
- Тфү, тфү! Авызыңнан җил алсын бу сүзне, улым!
Айнур ул көнне башка авызын ачып бер сүз дә сөйләшмәде. Кичкә таба урамга чыкканда гына:
- Озаграк йөрсәм, борчылып тормагыз, - диде.
Ана күңеле борчылмыймы соң? Ахияр да өйдә юк, ичмасам. Ул: "Эштән соңрак кайтам", - дигән иде. Күршеләргә күңелен бушатыр иде, тик алар төпле киңәш бирә алырмы соң? "Тапкансың кайгырырлык нәрсә?" - дип көләчәкләр генә. Чынлап та, үсмер малай әнисе итәгенә тагылып йөрмәс бит инде. Аның яшендә Рәхимә үзе дә әнисенә тагылып йөрмәде. Матур җәйге көннәрне таң атканчы дуслары белән кич утырган чаклары да аз булмады. Тик элекке авыл белән хәзерге шәһәр урамнары бер түгел шул.
* * *
Айнур да элекке түгел инде хәзер. Көтмәгәндә сәер-сәер сораулар биреп куя. Әнә бит тагын:
- Безнең әти ничә тапкыр өйләнгән? - дип, әнисен шаккатырды.
Сүз уңаеннан гына бирелгән бу сорау Рәхимәнең күңеленә авыр тәэсир итте. Улы да, әнисенең кояштай балкыган йөзе тартышып китүен күреп, сүзне уенга борырга ашыкты:
- Ник, әллә шаярырга да ярамыймы? Хәзерге заманда бер генә хатын йә бер генә ир белән торучылар сирәк бит. Рөстәмнең әтисе дә өч тапкыр өйләнгән, читтәге ике баласына алимент түләгәч, акчалары такы-токы гына. Сәнгать кешеләре арасында да бер генә тапкыр никахланучылар аз.
- Син компьютердан шундый мәгълүматлар гына җыеп утырасыңмы әллә? - Рәхимә үзен кулга алып өлгергән иде. 
- Кызык бит. - Хәзер Айнур да сүзне ник башлаганына үкенә иде бугай. Тик барыбер: - Бер атаана балалары булмасалар да, җир йөзендә бер-берсенә ике тамчы су кебек охшаган кешеләр дә бар бит, - димичә калмады.
Нәрсә уйлап әйтүе булды икән?
Кечерәк чагында Айнур үзенә сеңелкәш йә энекәш сорап теңкәгә тия иде. Аның теләген тормышка ашырып булмады шул. Бу бала үзе дә шул аңа күктән төшкән бәхет шикелле булды.
Айнур белән бала тудыру бүлегендә ятканда, палатада төрле язмышлы хатыннар белән танышты Рәхимә. Гөлинә әнә бәби табудан өметен бөтенләй өзгән булган. Күкәйлекләреннән шеш тапканнар, әмма Гөлинә барыбер ана булудан өметен өзмәгән. Ире белән бала алырга җыенганнар. Нәкъ шул вакытта ул үзе дә балага узган.
- Аллаһы Тәгалә минем бәби табасы килүемне күреп торган. Бу сабый - аның бүләге, - ди ул, нарасыен күкрәгенә кысып.
- Әгәр дә теге баланы алып өлгергән булсагыз?
- Анысын да сөеп үстергән булыр идек. Безнең дусларыбыз белән шулай булды да. Уллыкка алган сабыйларын: "Ул безгә бәхет алып килде" - дип, тагын да ныграк яраттылар. Хәзер ул бала үзе дә әти инде. Күршедә генә яши.
Рәхимәнең күкрәкләренә сөт төшмәде. Шул чарасызлыктан бүтән әниләрнең артып калган сөте җыелган шешәгә имезлек кидереп, баласын ашатты. Бәбиле булды, ә аны имезү бәхете тимәде.
Ә Айнур әнисенең күкрәк сөте юк дип тормады, әкияттәгедәй ай үсәсен көн үсеп, әти-әнисен бик куандырды. Әни сөте имгән балалардан бер дә ким булып үсмәде.
* * *
Айнур компьютер алдында атна-ун көн утырдымы-юкмы икән, һава суларга дип чыккан җиреннән тагын югалып торды. Хәйран гына вакыт узгач, Рәхимә улын элек йөрергә яраткан парктан да эзләп карады, дусларыннан да сорашты. Ләкин Айнур беркайда да юк иде.
Соң гына кайтып кергән егет әнисен сораулар белән күмде:
- Әтинең туганнары арасында миңа охшаган берәрсе юкмы? - дип сорады Айнур.
- Әсгать абыеңның улы Ризванны сиңа охшаталар...
- Минем яшьләрдәге туганнар арасыннан, дим мин.
Рәхимә берәм-берәм санарга тотынды:
- Хәсән абыеңның малайларын күргәнең бар... Алар барысы да әтиеңә тартым... Рәсүлә апаңныкылар... Рәис абыеңнар... Соң бер-берегезгә охшаш якларыгыз күп инде. Тукта әле, нишләп тик торганда кирәк булды бу сиңа?
- Болай гына.
Икенче көнне Рәхимә улы артыннан күзәтергә булды. Кая барыр, кем белән аралашыр икән?
Айнур, ишегалдына чыккач, як-ягына каранып басып тормастан атлады да китте. Барасы юлын тәгаен белә иде бугай. Рәхимә аны күздән югалтмаска тырышты. Тик бераз баргач, хәле китте. 
Күзе күрмәс, колагы ишетмәс булды. Аяклары каядыр алып китте. Егылмаска! Үч иткәндәй, сөялеп торырга коймасы да, утырырга урыны да юк. Әнә, ниһаять, бер утыргыч күренде. Үзенә арты белән утырган, уен белән мавыккан үсмер белән кыз балага игътибар итмичә, шул эскәмиягә сеңде. Аллага шөкер, егылмады.
- Апа! Ни булды сезгә, апа? - Нәни кызчык аңа гаҗәпләнеп карап тора иде. Ул ашалып бетмәгән туңдырмасын аңа сузды. - Мәгез, апа! Еламагыз! Мин еласам, әни миңа һәрвакыт туңдырма ала.
Таныш ишегалдын шунда күреп алды.
Кызчык янында утырган үсмер дә телгә килде:
- Әни! Син ничек монда? Әле яңа гына өйдә калган идең бит, - диде.
Айнурның тавышы Рәхимәне чынбарлыкка кайтарды:
- Ә син? Син ничек монда? - диде.
- Монда минем дустым яши.
- Кем?
- Менә таныштырам. - Аннан ул кызчыкка эндәште: - Бу минем әнием була инде. Исемеңне әйт әле минем әнигә?
- Минем исемем Нәзирә. Ә синең исемең ничек?
- Рәхимә апаң булам мин.
- Ә син кайда яшисең?
- Әнә теге йортлар артында.
- Әйдә, апа, безгә кунакка. Мин сине әнием белән таныштырам.
Рәхимәнең кызчык белән танышасы килә иде. Шулай да:
- Ят кеше белән сөйләшергә ярамавын әниең әйтмимени? - диде.
- Нинди ят кеше ди сез? Дустымның әнисе бит!
- Юк, сеңлем, юк. Барыбер ярамый.
- Ә мин "ярый" дим!
Шул чагында балконнан "Нәзирә!" дигән тавыш ишетелде.
- Минем әни! Әни, хәзер керәм! Әни, әйт әле Айнур абый белән әнисенә, аларга безгә керергә ярый бит!
Балконнан тавыш ишетелде:
- Керсеннәр!
* * *
Өйдә аларны мөлаем йөзле хатын каршы алды. Ул Рәхимә белән күптәнге танышы кебек күреште. Айнурның монда беренче тапкыр гына керүе булмагандыр - түргә үк узды.
- Кызым, үз яшьтәшләре белән уйнауга караганда, абыйсы белән уйнарга ярата. Аңардан аерып та булмый үзен. Тик абыйсы бүген өйдә юк әле. Ә сез... бездән ерак торасызмы?
- Бер шәһәрдә булып чыгабыз инде. 
- Әйе шул, әйе... Улыгыз бик күркәм, бик акыллы бала...
Ике ана сөйләшкән арада Айнур белән Нәзирә, үзләренә тагын шөгыль табып, залга чыктылар. Шунда хатын әйтеп куйды:
- Ә бит бу баланың әнисе мин түгел.
- Ничек инде? Кайсы сезнеке түгел?
- Азатны, туу белән, безгә ташлап калдырганнар иде. Балабыз юклыгын белгән кеше эше генә бу. Әнә ул хәзер нинди булып үсте. Бар куанычыбыз - балалар безнең. Сүз уңаеннан сорыйм әле, туганнарыгыз арасында берәр җилбәзәк хатын-кыз юк идеме?
- Бала калдырырдаймы? Аллам сакласын!
- Айнур белән Азатым бер-берсенә шулхәтле охшаган булганга әйтүем... Фотолар күрсәтимме?
Хатын альбомнан фоторәсемнәр күрсәтә башлады.
- Охшаганнар. Бик охшаганнар. Ә бу кыз үзегезнекеме?
- Әйе, Аллаһы Тәгалә теләсә бирә икән. Улыбызга сеңел дә булды. Алар шундый татулар... Ә Айнур... Ул сезнең үз улыгызмы?
- Әлбәттә!
Чәй янында бер-берсе белән ныграк таныштылар. Хатынның исеме Фәридә икән. Ире белән бик яратышып өйләнешүләрен, озак кына балалары булмавын һәм кайчан да булса булырына өметләре калмавын, шуның аркасында гаиләләре таркала язуын ачынып сөйләде. Шулвакыт Азат барлыкка килгән. Ул бу гаиләгә бәхет һәм иминлек китергән. Өстәп, Аллаһы Тәгалә үзләренә дә бала биргән. Тик ире генә озак куана алмаган - авариядә гомере өзелгән...
Рәхимәләр китәргә кузгалганда, хуҗа хатын кабат килергә кушты.
Ишегалдына чыккач, Рәхимәнең күзе әле яңа гына үзе утырган эскәмиягә төште. Анда зәвык белән киенгән ниндидер бер ханым утыра иде. Аның йөзе күренми, башы аска иелгән. Менә ханым башын күтәрде. Рәхимә имәнеп китте. Таныш, бик тә таныш кебек тоелды бу хатын аңа. Һәм ул, бәладән баш-аяк дигәндәй, бөтенләй бүтән якка атлады. Улы Айнурның:
- Әни, кая барасың? - дип эндәшүеннән генә айныды.
* * *
Төркемдә Хәйриядән дә чибәр кыз юк иде. Шуңа аның үзен өстен тотуын, бераз гына һавалы булуын табигый хәл итеп кабул иттеләр. Гаиләдә бердәнбер бала булуы белән дә, фикер сөрешенең үзенчәлекле булуы белән дә аерылып тора иде. Сөйләгән сүзен ышандырырлык итеп дәлилли ала. Аны тыңласаң, нәкъ ул сөйләгәнчә булырына ышанып бетәсең. Тәнкыйтьли икән, димәк, белеп һәм дөрес тәнкыйтьли.
Хәйриягә хәтта имтиханнар тапшыру да берни тормый. Көннәр буена башын күтәрмичә укыган яшьтәшләренә ул көлеп кенә карады. Дәресләрен калдырмады, баш күтәрмичә китап өстендә утырмаса да, имтиханнарын гел "биш"кә бирде. 
Әйе, кызның һәр җирдә, һәр урында абруе зур булды. Институтта гына түгел, дәүләт аппаратына абруйлы кунаклар килгәндә дә аларны ипи-тоз белән каршы алучыларның берсе ул булды.
Төрле референдумнарда студентлар исеменнән чыгыш ясарга туры килсә, Хәйриягә таяндылар. Кыз беркайчан да йөзгә кызыллык китермәде. Ләкин тормыш-яшәеш гел син дигәнчә генә бармый. Хәйрия беренче каршылык килеп тууга ук югалып калды.
Хәер, гадәти киртә генә идеме соң ул?
Көннәрдән бер көнне Хәйрия гашыйк булды. Егетнең дә ниндиенә әле! Үзе бай, үзе чибәр, үзе дәрәҗәле. Иптәшләре кызга кызыгып та, көнләшеп тә карады. Тик озак та үтмәде, көн саен чәчәк ташыган егетнең шәһәрдә кешеләр юкка чыгуга катнашы булган җинаятьче төркемдә йөрүе беленде... һәм Җаббар юкка чыкты.
Хәйрия исә егетнең куркыныч җинаятьче булуына ышанмады. "Ачыкларлар, тиздән иреккә чыгарырлар" дип, аны көтте. Җитмәсә, балага узган булып чыкты.
Ә хәлләр тагын да яманрак икән бит. Җаббар яшь, сәламәт кызларны алдап кулга төшергән, аларны үзе белән яшәргә мәҗбүр иткән, ә бала тугач, аны чит илдәге баласыз гаиләләргә сатып акча эшләмәкче булган, имеш. Шуның өстенә "егет сабыйларның органнарын сатуны да оештырган" дигән сүзләр дә йөрде.
Хәйрия карынындагы бала да сатылган булып чыга түгелме, болай булгач... Кыз куркып калды.
Хисләренең аяк астына салып тапталуына гына түзәр дә иде, тик менә карынында яралган җанның әтисе җинаятьче булу башка сыймый. Шуның өстенә тумаган баланың йөрәге, бөере һәм башка әгъзалары да сатылган булса? Бала тудыргандагы кендек канына хәтле дәвага тотыла икән, дип ишеткәне дә дөрес булуы бар. Сабыйларның кәүсә күзәнәкләре исә бөтенләй терелергә өмет өзгән кешеләрне аякка бастыра икән... Дус кызы Рәхимәгә дә киңәш сорап бара алмый. Ул аның кайчандыр Ахияр белән шаярып алганын әле дә онытмый булса кирәк. Ә менә хәзер ул дус кызына кызыгып карады. Ахиярының кесәсендә җилләр уйнаса да...
Чарасызлыктан Хәйрия Казансуга сикермәкче булды. Салкын җилле көн иде. Әче җил, бәгырьләрне өшетеп, дулкыннарны ярга бәрә. Күз алдына үзе белән бергә сабыеның куырылып килүен китереп, тәннәре чемердәде аның. Машина астына ташланса ансатрак булмасмы? Һәм ул машиналар йөри торган юл кырыена килде. Ләкин үзенә бәрелердәй булып үткән машиналар астына ташланырга да йөрәге җитмәде Хәйриянең. Әйле-шәйле торганда, бер машина килеп туктады. Ахияр иде бу...
* * *
Аларның бәхетенә беркем дә комачауламас кебек иде. Ахияр, укуын тәмамлап, диплом алган, Түбән Камадагы автомобиль заводында эшли, бәләкәй генә булса да бүлмәсе бар. Рәхимәнең дә диплом алыр көннәре якынлаша. Ул да, чемоданнарын тутырып, ире янына китәр һәм аннан да бәхетле кеше булмас.
Тырыша торгач, барысы да булды: белеме дә, сөйгән яры да, фатиры да. Чибәрләрнең чибәре Хәйриягә эләкмәде шул бу бәхет. Ахиярны үзенә каратмакчы булган иде дә, араларын боза алмады. 
Диплом алган көнне, чемоданнарын тутырырга җыенганда гына, тулай торак бүлмәсе ишеген шакыдылар. "Ахияр!" - дип уйлады ул.
Ул сөенә-сөенә ишекне ачты. Тик коридорда ире урынына милиционерны күргәч аптырап китте.
- Ахияр! Әллә аның белән бер-бер хәл булдымы? - дип курыкты ул.
- Сез Латыйпова Рәхимә буласызмы?
- Әйе.
- Киенегез.
- Нигә?
- Урында ачыкларбыз.
Рәхимәнең йөрәге өзелеп төшкәндәй булды. Аннан-моннан гына киенде дә милиционер артыннан чыкты...
Менә алар шифаханәгә килеп туктадылар. Хатынның күзенә "Бала табу йорты" дигән язу чагылды.
Хокук сакчысы баш врач бүлмәсенең ишеген шакыды. Кергәч:
- Менә, качкынны кабул итеп алыгыз, - диде.
- Мин беркая да качмадым.
- Чемоданнарын тутырып тора иде.
- Мин бүген диплом алдым. Ирем янына китәргә әзерләндем.
- Ирем дә бар, ди бит әле, оятсыз!
- Әй-яй-яй, Латыйпова! Алай ярыймыни инде? Бала кирәкмәгәч, башта ук әйтәләр аны! Андый балаларга беләсезме күпме чират!
- Нинди бала? - Рәхимә сүзнең ни турыда барганын аңламаудан гаҗиз иде. - Минем бернинди дә балам юк.
- Паспортыгызны да алып тормагансыз. Кирәк түгелмени?
- Паспортым да үзем белән. Менә карагыз.
Рәхимәнең паспорты югалган иде шул. Яңасын юнәтте. Димәк, аның паспортын урлаганнар.
Баш табиб кызның паспортын җентекләп карады.
- Чынлап та шулай... Сәер... Берни аңламыйм... - диде һәм телефоннан кемнедер чакырды.
- Гайния Исламовна! Керегез әле... Аңлашылмаучылык бар, - диде.
Гайния Исламовна дигәне дә аптырап кулларын җәйде.
- Юк, бу ул хатын түгел, - диде. - Исем-фамилиясе туры килә килүен...
Бераз вакыт интектергәч, Рәхимәгә хәлне аңлатып бирделәр. Аның паспорты белән бер хатын бәби тапкан һәм икенче көнне үк баласын да, паспортны да калдырып качкан.
Менә бит ничек килеп чыга: Ходай баланы тилмереп көткәнгә бирми... Ә Рәхимәгә бик тә кирәк бала... Өйләнешүләренә ике ел булды бит инде. Балага һаман да уза алмый... Югыйсә икесе дә саусәламәт.
- Сез безне гафу итегез... Сезгә китәргә мөмкин... - дигән сүзләр аны чынбарлыкка кайтарды. 
- Кая китәргә мөмкин? - диде ул, аптырап.
- Балага документлар тутырырга кирәк булыр, - дип дәвам итте табиб. - Ичмасам, алмыйм дип кулын да куймаган. Кысыр гаиләләр сәламәт балаларны алырга чират торалар. Бу баланы да алырлар, ятим калмас.
Рәхимәнең башында уй өлгереп килә иде инде.
- Миңа да карарга ярыймы? - диде ул. - Мине әнисе дип яздырган икән...
- Идея бит бу! - Табибның йөзе яктырып китте. - Баладан баш тартам дип кул куйсагыз? Ул бит формально сезнеке... Юк анасын эзләп торганчы... Ник аптырап калдыгыз? Сез бит аңа яхшылык кына эшлисез. Язмышын җиңеләйтәсез генә. Ә болай кем ташлап калдырганын да белмибез. Хәер, карап торырга әнисе дә бик күркәм кебек иде диләр... Баласын ташлап калдырыр дип, берсенең дә башына кереп карамаган...
Сабый дөньяда бер гаме дә булмаганча йоклап ята иде. Аңа карагач, Рәхимәнең йөрәге сулкылдап куйды. Кулына алып, күкрәгенә кысты.
Ходай Тәгалә аларга күктән көткәнне җирдән бирде түгелме соң? Хәзер үк Ахияр белән сөйләшергә, киңәшергә... Аңа хәлне аңлатырга... Һәм Рәхимә, бер карарга килеп:
- Мин андый кәгазьгә кул куя алмыйм, - диде.
- Куймыйсыгызны беләбез лә... Аптыраганнан гына әйтүебез...
- Мин аны үземә алам. Кемдер минем балам булсын өчен шулхәтле тырышкан икән, ничек аңардан баш тарта алыйм?
Аны бала белән бер палатага урнаштырдылар. "Ахиярга кайткач әйтермен", - дип уйлады ул.
Рәхимәнең бәби тудыру йортында булуына гаҗәпләнердәй кеше якын-тирәдә калмаган иде. Кайсы кая таралган, курсташлары алдында ничек итеп үзенең бәбиле булуын аңлатып торуның хаҗәте калмады. Хәер, кемдә кемнең ни эше бар? Рәхимә - ир хатыны, шулай булгач, бәби табуы да табигый хәл. Иң якын танышлары, дуслары гына:
- Ай-һай, бигрәк серле сез! Шундый вакыйганы ничек яшереп тота алдыгыз? - диделәр.
Рәхимә аларга хәлне аңлатып торуны кирәк тапмады. Ә менә Ахияр ничек кабул итәр бу хәбәрне? Ул шуның өчен борчылды. "Минем белән киңәш итмәдең" димәсме? "Нинди нәселдән булуын белмәгән бала кирәк түгел" дисә! Ул чагында Рәхимә нишләр? Ишекне үк ябып чыгып китсә?
Рәхимә үзенең тормышын Ахиярдан башка күз алдына китерә алмаса да, сабыйны да калдырып китә алмады.
* * *
Ахияр көнендә үк кайтып җитте. Килеп керү белән, ул Рәхимәне кочаклап үпте һәм бәбине сакланып кына кулына алды.
- Төшемдә зур корабка утырып йөргәнемне күргән идем. Менә ни өчен булган икән! Рәхмәт сиңа, Рәхимәм, асыл кошым!
Рәхимә хәлне аңлатырга теләп авызын ачкан иде, Ахияр аның иреннәренә үрелде. 
- Мин шундый бәхетле! Моннан да зур бәхетнең булуы мөмкин түгел! - диде. - Кайсыбызга охшаган икән, кая, карыйм әле үзен!
Аныңча, сабый икесенә дә охшаган булып чыкты. Әллә чынлап та шулай инде? Әнисенең күкрәгендә сөт булмавы да аны гаҗәпләндермәде.
- Ничава. Ачка үтермәбез.
Ничек кенә тырышмасын, Ахиярга дөресен әйтә алмады. Әйтергә дип авызын ачуы була, ире сүзне бөтенләй бүтән якка борып җибәрә иде.
Шул рәвешле Айнур аларның тормышына сер булып килеп керде. Хәйрияне күрүгә, Рәхимәнең күз алдыннан әнә шул вакыйгалар үтте.
* * *
Ахияр Хәйриягә үзен аклардай сәбәп тә тапкан иде. Чөнки Рәхимәнең бик тә бала сөясе килә. Ул аңа рәхмәтле генә булыр. Соңыннан барысын да аңлатырлар.
Хәйрия Рәхимә паспорты белән хатын-кызлар консультациясенә исәпкә басты. Тик Рәхимәне алдан хәзерли алмыйча калдылар, сабый, әллә табиблар, әллә Хәйрия үзе ялгышты, вакытыннан алда туды.
Ә инде берничә көннән диплом алырга килгәч, үзенең кисәк кенә ябыгып китүе белән кызыксынучыларга:
- Әнием авырды, шуңа бик нык борчылдым, көне-төне баш очында саклап утырдым, - дип аңлатты.
Кыз тормышын яңадан башларга, бүтән мондый хата ясамаска уйлады. Тик көтмәгәндә Җаббарның кабат аны эзләп табуы гына бөтен планнарын чәлпәрәмә китерде. Баланың үле тууын әйтте. Җаббар ышанды да, ышанмады да кебек.
Ә үзенең юкка чыгып торуын исә егет чит илдә командировкада булуы белән аңлатты. Мондый китеп-югалып торулар алга таба да булачак, дип өстәп куйды.
Хәйрия аны бүлдермичә генә, һәр сүзенә нык ышанган кебек булып тыңлады.
Ә бит үзен җинаятьче дип уйламассың да. Тыштан караганда йомшак кебек тоелган егетнең карашы тора-бара үзгәреп китүе кызның тынычлыгын алды. Төн уртасында шикле кешеләрнең шылтыратуы, атналар буена югалып торулар да өстәлде.
- Нишлисең, эшем шундый. Аягың шакылдамаса, авызың чәпелдәмәс, аның каравы, безнең синең белән бал-майда йөзәр көннәребез алда әле, - дип кабатларга яратты.
Мул тормыш вәгъдә итсә дә, Хәйрия йөрәгендәге садә хисләр тапланган, хәзер Җаббарга карата булган мөнәсәбәте бер җилбәзәк кыз мөнәсәбәте түгел инде. Авызы бер пешкәннән соң, суык чәйне дә өреп кабарга өйрәнгән иде ул. Ләкин ташлап китә дә алмый үзен. Чөнки Җаббар:
- Син минеке генә! - дип кабатлап үзәгенә үтә. Моны әйткәндә, сүзләреннән котып салкыннары сизелеп куя... 
Зур-зур гаепләр ташланып та, Җаббар ни өчен иректә йөри - һич аңлашылмый. Аннан качып та котыла алмый. Дөнья читеннән эзләп табачак...
Чүп өстенә чүмәлә дигәндәй, ул кабат балага узды. Хәйрия котылу юлларын эзләп карады. Нәкъ менә шул көннәрдә җинаятьчел юлда йөргән Җаббарны атып үтерделәр. Хәйрия тынычланды, куркыныч, авыр йөктән арынды һәм балага да гомер бирергә теләде.
Менә ул караңгы бер төндә кабат ир бала тапты...
Ә иртә белән бөтен йортта шау-шу: Фәридәләрнең өенә яңа туган бала калдырып киткәннәр. Ишек төбендә дә түгел. Ышанганнары ышанды, ышанмаганнары - юк. Күктән төшкән бу сабыйга аеруча сөенгәне Фәридә булды...
Шушы хәлләрдән соң күп еллар үтте. Хәйрия дә зур дәрәҗәгә иреште. Тормыш итәргә башкалардан бер ягы белән дә аерылып тормаган иргә кияүгә чыкты. Иренең балалар яратуын белсә дә, бүтән бала табарга йөрәге җитмәде.
Ә ташлап киткән балалары өчен үзәге өзелсә дә, ул аларны күрмәскә үзендә көч тапты. Әниләре белән дә очрашырга сәбәп эзләмәде.
Тик соңгы вакытта ниндидер бер көч аны йә Азат, йә Айнур яшәгән ишегалдына алып килә иде. Рәхимә аны шулай очратты...
* * *
Хәйрияне тану белән, Рәхимә уйга калды. Ни кирәк аңа бу ишегалдында? Нигә ул Рәхимәне күргәч сискәнеп китте? Рәхәтләнеп сөйләшергә җай чыкты ич. Ни дисәң дә, курсташлар, бергә укыдылар. Бер бүлмәдә дә яшәп алдылар, бер савыттан ашаган чаклары да аз булмады. Уртак серләре дә бар иде кебек. Хәйриянең Ахияр белән мавыгып алуы, үзе үк егетне "браковать" итүе дә сер түгел иде. Аңа бай егетләр кирәк, Ахиярның исә "бәһале кыз" тәэмин итәргә кесәсе сай. Тик араның бөтенләй өзелүенә бу гына сәбәп була алмый. Аерылышканда бер-берсенең адресын да белешмәделәр, бүтән аралашмадылар да. Соңыннан да моңа ихтыяҗ сизелмәде. Ул аның тормышында бернинди эз калдырмыйча юкка чыкты. Вакыт-вакыт Хәйриянең тормышы үзе теләгәнчә мактанырлык килеп чыкмавы турында хәбәрләр килеп ишетелсә дә, кыз барыбер үз урынын тапты бугай. Дөньясы җитеш, яшь чагындагы җилбәзәклегенең эзе дә калмаган, зур урында эшли, диләр. Тик баласы гына юк икән.
Ул артына борылып карады. Кире килеп, аның белән исәнләшергә, сөйләшергә теләде. Тик эскәмия инде буш иде...
- Улым, бүтән бу ишегалдына килеп йөрмә, яме? - диде ул Айнурга.
Айнур исә "ә" дә, "җә" дә димәде.
Менә хәзер улы белән Азатның бер-берсенә очраклы гына охшамаган булуын бөтен йөрәге белән аңлады ул. Әлеге балаларны дөньяга тудырган анага карата нәфрәт хисе дә тумады аңарда. Киресенчә, мең-мең рәхмәтле генә булды.
- Ә миңа Азат белән дус булырга ярыймы? - диде Айнур бераздан. 
Сүзнең кем турында булуын бик яхшы аңлады Рәхимә.
- Ярар, ник ярамасын? - дигән булды ул. - Сеңлесен бик кайгырта. Начар малай түгелдер.
Ә үзе бөтенләй башка нәрсә турында уйлап куйды: укулар башлангач, буш вакыты калмаслык итеп шөгыль табарга булыр, аннан соң башка мәшәкатьләр, бүтән дуслар килеп чыгар. Айнур ул ишегалдын онытыр. Озакламый үзләре көткән ипотека йортына күчәргә дә рөхсәт итәрләр, аралары ерагаер.
Ике атнадан соң Айнур авылга әбисе янына кайтып китте. Рәхимә җиңел сулап куйды. Ә озакламый алар шәһәрнең яңа төзелгән районындагы яңа фатирга күченделәр. Бәла үзәгенә әверелә язган йорт ишегалды еракта калды.
Айнур да әнисен тиз генә борчымады. Шахмат клубына язылды, өйдә дә компьютерда шахмат уйнарга өйрәнде. Дуслары барлыкка килде...
Алар арасында элеккеге дусты Азат та бар иде. Кирәк бит, шәһәрнең ике башында яшәүче үсмер тагын бергә! Күрәчәгең булса, качып котылырмын димә икән.
Икенче көнне Рәхимә улының кулына журнал тоттырды.
- Сиңа хәзер малайлар кебек йөрү килешми. Җиткән егет булгансың инде. Кайсы причёска үзеңә килешер кебек?
Айнур әнисенең хәйләсен сизмәде. Икәүләп үзенә килешердәй причёска сайладылар һәм чәчен кистереп тә кайттылар. Азрак кына киенү рәвешен дә үзгәрттеләр. Шулай да егетләр арасындагы охшашлык барыбер сакланды. Балаларның әлеге охшашлыгын Рәхимә ничек тә аңлата алмады. Уйлана торгач, ул бер нәтиҗәгә килде. Бала анасы аларның икесен дә яхшы белгән. Алар белән аралашкан, борчулары белән таныш булган. Сабыйларын бер дә бүтән җирдә түгел, ә тилмереп бала көткән гаиләләрдә калдырган. Дус кызларның кайсысы бу адымга барды икән?
Хәйрия... Дөрес, аның паспорты Хәйриядә булырга бик тә мөмкин! Тик ничек итеп? Соңгы курста укыган чагында алар юньләп сөйләшмәделәр дә бит. Рәхимә аның кайчандыр Ахиярның башынкүзен әйләндереп алганын һаман оныта алмый иде әле...
Хәер, бу шундый зур гөнаһ ташлардай сәбәп тә түгел... Бүлмәгә кемнәр генә кереп йөрмәде, саный китсәң, исәбенә чыгарлык түгел.
Ул студент чакта төшкән фотоларны берәм-берәм карый башлады. Кызларның һәркайсының гаиләсе бар хәзер. Хәйриянең дә... Арада иң бәхетлесе улдыр, дияр идең, балалары гына юк икән...
Ул, фоторәсемне кат-кат карап, ниһаять, бер фикергә килде һәм телефонга үрелде.
Телефонны Азат алды.
- Мин бу, Рәхимә апаң, әниең кирәк иде, - диде.
Фәридә Рәхимәнең шылтыратуына гаҗәпләнмәде.
- Безгә очрашырга кирәк, - диде ул. - Сүзнең ни турында булуын төшенәсеңдер дип уйлыйм.
- Әйе, әйе... Мин үзем дә шулай уйлыйм... - диде Фәридә дә.
* * * 
Менә серле язмышка дучар булган аналар очраштылар. Рәхимә, бер сүз дә әйтмичә, Фәридәгә фотолар сузды.
- Шулар арасында берәр танышың юкмы? - диде.
Фәридә рәсемнәрне игътибар белән карады. Күз карашы Хәйриягә төбәлде. Бармак төртеп күрсәтеп:
- Бу кыз миңа таныш! - диде.
- Ялгышмыйсыңмы?
- Юк, ялгышмыйм. Ул безнең күршедә торды. Безгә дә кергәли иде.
- Документларыгыз югалмадымы?
- Әйбер урлап йөрерлек ярлы түгел иде ул.
- Улыгызның әнисе шушы кыз булуы мөмкин дип уйлыйсызмы әллә?
- Улларыбызныкы ук түгел микән?
- Әйе... Алай булуы да бар... Тик Хәйрия... Үз балаларыннан баш тартырдай кансыз кыз түгел иде бит ул. Дөрес, җилбәзәклеге бар иде... Акчага кысынкы яшәмәде... Ул хәзер дә рәхәт яши... Һич аңлый алмыйм.
- Ялгышуым да мөмкин. Тик... балаларда аның белән охшаш яклар күп шул. Шул ук кашлар, шул ук иреннәр... Хәтта сөйләшү манералары да охшаган кебек...
- Баланың минеке түгеллеген мин беркемгә дә белдермәдем.
- Ә мин яшермәдем. Хәтта улым үзе дә кечкенә чагында: "Мине акчарлак калдырып киткән", - дип мактана иде. Шуңа күрә аның кушаматы да - Акчарлак.
- Айнур сезне әтисенең мәгъшукасы түгелме дип шикләнә бугай.
- И-и, бала-чага күңеленә ни килмәс?
- Дөрес анысы... Ни килмәс...
* * *
Вакытлар үтү белән, Хәйриянең дә сабыйлары өчен күңеле азрак тынычланды. "Ике гаиләне дә бәхетле иттем", - дип, үз-үзен аклый иде.
Кияүгә чыккан чагында инде чамалап чыкты. Бер авызы пешкәч, җете кызылга кызыкмады. Ире аның - күзгә бәрелеп тормаган, әмма дөнья көтәрдәй төпле кеше иде. Хәйрия үзе дә кул кушырып утыра торганнардан түгел. Шушы җитеш дөньяларына сабый бала гына җитми иде. Бала табарга Хәйрия үзе теләмәде. Ә ире бу турыда әйтә башласа, ул аңа:
- Бала таба алмаячагымны белеп өйләндең бит. Мин бу турыда алдан ук әйттем, - дип, сөйләшүгә нокта куя иде.
Иреннән яшереп, вакыт-вакыт балага уздырмый торган дарулар да кабул иткәләде Хәйрия.
Ә инде тәрбиягә бала алу турында сүз кузгатса:
- Нәселе билгесез булган бала сөяр хәлем юк, - дип кырт кисте. 
Ире шуннан соң башка сүз кузгатмады. Үзенең бар мәхәббәтен кеше балаларына бирде. Ятим балаларга шефлык итүчеләрнең дә, кереме аз гаиләләрдәге сәләтле балаларга ярдәм оештыручыларның да башлап йөрүчесе булды. Хәйрия үзе дә күп кенә хәйрия эшләре башкара, аларның үзәгендә тора, хәтта ки үзе эшләгән балалар йортында гади тәрбиячедән директор дәрәҗәсенә кадәр үсә.
- Болар барысы да безнең балалар бит инде, - дия иде ул иренә, аны уеннан кире кайтарырга тырышып.
Алардан көнләшүчеләр, иренең читтә баласы барын "яхшылык теләп" ирештергәндә дә, аны чыгырыннан чыгара алмадылар. Киресенчә, ул моңа сөенде генә. Бала сорап аптыратмас, шул гына. Бу турыда аңа ире үзе әйтмәгән дә иде. Хәер, аның үзенең дә үткәне турында ире кызыксынмый, үткән эшкә - салават. Хәтта беренче хатыныннан туган кызга да әтисе янына килеп йөрүне тыймады.
- Теләсә кайчан килеп йөрсен, әтисе тарафыннан үзен ташланган итеп хис итмәсен, - дип, ирен аптырашта калдырды.
Шуннан соң Әлфия аларда еш була башлады. Ул Хәйриягә, үз кызы шикелле кабул иткәнгә, "әни апа" дип тә дәшә башлады.
Әлфия белән аралашканда, Хәйрия үз балаларын исенә төшерә, үз куллары белән аларны иркәләп сөясе, тәм-томнар, бүләкләр тапшырасы килә аның. Шуңа да Айнурга уналты яшь тулгач, бер уңайдан Азатка да шактый суммада акча җибәрде ул. Бу көн аның өчен зур бәйрәмгә әверелде дә куйды.
* * *
Почтадан акча алырга чакыру кәгазен алгач, Ахияр аның кем тарафыннан һәм нинди уңай белән җибәрелүен шунда ук аңлады. Айнурның туган көне, шуның хөрмәтенәдер.
Рәхимә исә ниндидер фондтан акча күчерелгәнне белгәч икеләнеп калды:
- Беләм мин андый фондларны. Сәләтле балаларны әти-әниләреннән аерырга гына торалар. Үзебез дә кеше итә алабыз аны! - диде.
Күп тә үтми, аларга Фәридә шылтыратты:
- Миңа әле генә почтадан акча алырга кәгазь китерделәр, - диде ул да.
Почта хезмәткәре - яшь кенә бер кыз - Хәйрия белән Фәридәгә акча күчергән хатынны хәтерләп калуын әйтте.
- Элегрәк күргәнең бар идеме?
- Мин аны еш күрәм. Аның монда газета-журналлар өчен абонемент ящигы бар. Кайсы номер икәнлеген генә белмим. Тик ул аларны алырга үзе сирәк керә. Бүтән кешеләр ала торгандыр.
- Исем-фамилиясен хәтерләмисеңме?
- Сер булып каласы килгән кеше теләсә кайсы исемне әйтә ала.
- Әйе шул.
Кыз елмайды. 
- Ә мин сезне бик яхшы беләм, Рәхимә апа. Сез минем беренче укытучым бит, - диде.
Хәзер ул хатынның почтага кабат килгәнен генә көтәсе калды.
Рәхимә белән Фәридә берничә көн почта бүлеген чиратлап сагаладылар. Ләкин теге хатын күренмәде...
* * *
Ахияр да вакытын бушка үткәрмәде. Хәйрияне кайдан табып буласын ул, әлбәттә, белә иде. Бүгенгә кадәр батырларча үзе белән элемтәгә кермәве ирнең бераз күңелен тырнаса да, вакыйганың болай барышыннан ул канәгать иде. Хәер, алар башта ук шулай килешкәннәр иде ич.
...Ахиярның Рәхимә янына ашыгуы иде. Ул әле бер, әле икенче машина астына керергә омтылган кызны шунда ук таныды һәм аның янына ук килеп туктады.
Хәйрия дә Ахиярны танып алды һәм, яшьләренә буылып:
- Ниләр эшлим? Бу бәладән башкаемны кайларга алып качыйм? - диде.
...Алга таба Ахияр Хәйриянең һәр адымын диярлек белеп-ишетеп торса да, шул вакыйгадан соң алар бүтән очрашмадылар. Почта аша килеп ирешкән акчалар ир уртасын кабат үткәнгә кайтырга мәҗбүр итте, һәм ул Хәйриягә шылтыратты. "Бу - мин, Ахияр" диюгә, ханым коелып төште. "Күрешмәгәнгә ничә ел... Нәрсә әйтергә тели ул?"
- Безгә сөйләшергә кирәк...
- Нәрсә турында?
- Үзең беләсең. Телефоннан сөйләшә торган сүз түгел.
Хәйриянең Ахияр белән озаклап сөйләшәсе, күңелен бер бушатасы килә. Ләкин хисләргә ирек бирергә ярамый, юкса аныкы гына түгел, күпләрнең дөньясы чуалачак...
- Иртәгә мин почтага кагылам. Әйтәсе сүзеңне шунда әйтерсең, алайса, - дип, сөйләшүгә нокта куйды.
* * *
Почтада эшләүче кызның элеккеге укытучысына хөрмәте зур булып чыкты. Хәйриянең кереп Ахияр белән сөйләшә башлавы булды, фотоаппараты белән төшереп тә алды. Аннан Рәхимәгә шылтыратты.
Ире Ахияр белән Хәйрияне бергә күргәч, хатын үз күзләренә үзе ышанмыйча торды. Тик кызга аны-моны сиздермәде.
- Бу абыйны да кайдадыр күргән бар кебек, - диде кыз, эшенең уңышлы барып чыгуына сөенеп.
"Димәк, ире дә акчаны кем җибәрүен белгән. Тик ничек? Айнурның үз баласы түгеллеген белми бит ул. Әллә сөяркәләрме?" дигән уйлар Рәхимәнең башына бер-бер артлы килде. "Хәер, алар бер почта бүлегендә очраклы рәвештә дә очрашырга мөмкин. Бер шәһәрдә яшә дә, очрашма, имеш!"
- Ялгышмыйсыңмы? Бу үземе? - дип сорады ул.
- Үзе! - диде кыз. 
Рәхимә, әлбәттә, Хәйриянең мохтаҗ гаиләләргә, ятим балаларга ярдәм оештыруда еш катнашуын белә иде. Күңелендә шик булса да, бу юлы икеләнеп куйды. Бәлки, ул элеккеге дуслыкны истә тоткандыр һәм, җай чыккач, аларны да куандырмакчы булгандыр? Ни дисәң дә, бер бүлмәдә яшәп, бер егеткә гашыйк булып йөрделәр.
Кич белән ул, фотолар карап утырганда, Хәйриягә тукталып:
- Заманында нинди дуслар идек. Бер шәһәрдә яшәп тә очрашкан юк хәзер. Алай-болай күзеңә чалынганы юкмы? - диде.
- Юк, - диде Ахияр, күзен дә йоммыйча. - Нишләп кисәк кенә исеңә төшердең әле?
- Болай гына, - дигән булды Рәхимә. - Элек тә рәхәттә яши иде, хәзер дә рәхәттә йөзә. Ә без элек тә авырлык белән көн күрдек, хәзер дә...
- Менә бусын арттырыбрак җибәрәсең. Мохтаҗлык кичермибез. Подумаешь, олырак әйбер алгач, бераз бурычка керелә икән.
- Аласы килгән әйберләр күп шул. Күз кызыга.
- Ә син күзеңне йомыбрак тор. Мал бәхет бирми. Без башкалардан күпкә бәхетлерәк. Әй, онытып торам икән... Күрдем мин аны, күрдем...
Рәхимә, йөзенә шатлыклы елмаю чыгарган булып, Хәйрия турында сорашырга тотынды: "Хәзер дә шулай матурмы? Кайда эшли? Кем белән яши? Балалары бармы? Ире әйбәтме? Кунакка чакырмадымы?" Ә йөрәгендә ут иде.
Ахияр Хәйриянең бик әйбәт яшәвен, яхшы кешедә кияүдә булуын, тик балалары юклыгын әйтте. Моны белә иде, әмма бу турыда иренең авызыннан ишеткәч, күңеленә май булып ятты. "Димәк, ул түгел... Ирсез килеш ике бала таба калса, Хәйрия баласыз калмас иде. Бала таба алмый, димәк".
Ә үзе генә калгач, Рәхимә фотоны ныклабрак карады. Ахияр белән Хәйриянең үз-үзләрен тотышы ничә еллардан соң очрашкан дусларныкына бер дә охшамаган иде.
Фотоны Фәридәгә күрсәткәч, ул агарынды.
- Шул үзе! Үзе! Ул безнең күршедә яшәде. Ирем белән санаторийга барганда, без аңа, гөлләргә су сибәргә кушып, ачкыч калдырган идек. Димәк... ул ачкычтан дубликат ясаткан! Безнең өйдә бәби табылыр алдыннан атна-ун көн элек бүтән фатирга күченәсен әйткән иде. Димәк... Беркая да китмәгән булган ул, өйдә бәби табып яткан һәм аңардан менә ничек котылган. Күңелем сизә, баланың әнисе - ул! - диде Фәридә.
- Андый кискен карар чыгармыйк әле. Хәйрия - күптән ир хатыны, ләкин балалары юк. Менә дигән ир белән яшәп, бала тапмас идемени? Иренең беренче хатыныннан булган кызын үстерәләр...
* * *
Шушындый борчылулы көннәрдә Рәхимәнең төн йокылары да тыныч булмады. Баланың үз әнисе, әллә каян гына килеп чыгып, Айнурны дәгъвалый. Фәрештәдәй ак йөзле, ак халатлы хатын:
- Мин сиңа, йөрәгемнән өзеп, иң газиз кешемне бирдем, хәзер аны кире кайтар, - дип, тәмле йокыларыннан бүлә. 
Рәхимә, улын күкрәгенә кысып:
- Юк! Ул синеке түгел, минеке! - дип кычкырып җибәрә.
Андый чакларда Ахияр, уятып, аны куркыныч төшеннән аера...
Рәхимә баланы калдырып киткән ул хатынга ачу сакламый. Үзенең борчулы бәхете өчен рәхмәтле дә әле. Аның катлаулы тормышын җиңеләйтүне сорап, Аллаһы Тәгаләгә ялвара. Ана кеше үз баласыннан сәбәпсез ваз кичмәс.
Әлеге яшерен җепнең очы Хәйриягә тоташса да, аның үз баласы булмавы кабат йомгакны чуалта.
* * *
Беркөнне Айнур шахмат клубыннан бик сөенеп кайтты.
- Азат белән икебезне шәһәр яшьләр командасына алдылар, - диде ул.
Рәхимәнең күңелен горурлык хисләре биләп алды.
- Тренер безгә зур өметләр баглый. Икегез дә бер дәрәҗәдә уйныйсыз, ди. Бер-беребезне җиңә алмыйча, уенны ничьяга тәмамларга туры килә.
- Алай кызык түгел бит. Күбрәк җиңәргә тырышырга кирәк.
- Шахматта көндәшең үзеңнән көчле булса гына үсеп була, әни. Тренер безне шуңа бергә уйната да. Сез икегез дә көчле шахматчылар булачаксыз, ди. Син ничек уйлыйсың, әни, без Алисә Галләмова кебек уйный алырбыз микән?
- Тырышкан - табар, ташка кадак кагар, улым.
- Безнең икебезнең дә дөньяга карашыбыз бертөсле. Азатка ошаган миңа да ошый. Аңа ошамаса, миңа да ошамый.
- Икегез дә бер кызга гашыйк булып куймагыз тагын... - дип шаяртты ахырда Рәхимә.
Рәхимә дә Азатны бик якын күрә. Бер яшькә кечерәк булса да, аның тормышка мөнәсәбәте Айнурга караганда җитдирәк, мөстәкыйльрәк. Абый кеше булгач, сеңлесенә карата җаваплылык хисе аны олыгайтып җибәрә.
Нәни Нәзирә дә Рәхимәләр гаиләсенең тулы хокуклы кешесенә әйләнде. Айнур ни турында сөйли башламасын, ахырда сүз барыбер Нәзирәгә барып тоташа иде. Еш кына:
- Нишләп минем дә энем яисә сеңлем юк? - дип, әти-әнисен аптырашта да калдыргалады.
Рәхимә исә улын:
- Ярар, улым, үзең гаилә коргач, балаларың күп булыр, - дип кенә юата ала иде.
* * *
Әлфияне очраткач, Рәхимә берни аңламый торды. Кыз үзе елмаеп исәнләшкәч, "элек укыткан укучыларымның берәрседер әле" дип кенә уйлады.
- Рәхимә апа, мин Әлфия бит, - дип, чын күңелдән елмайды кыз. - Без Айнур белән беренче сыйныфта бергә укыдык, бер партада утырдык. 
Әлфия... Хәтерләмиме соң ул аны? Кара, ничек матур кыз булып үсеп җиткән.
- Сез әле балалар бакчасында да бер төркемдә идегез, анысын онытмадыңмы? - дип елмайды Рәхимә.
- Онытаммы соң! Чәчемнән тартып интектергәч, әни толымымны кисте. Шуннан бирле озын чәч үстергәнем булмады. Мәктәптә дә малайлар гел чәчемнән тартып интектерде.
Әлфиянең куе алтынсу чәчләре теләсә кемнең күз явын алырлык шул. Кыз хәзер тагын да ныграк матурланган.
- Малайлар шулай инде алар, үзләренә ошаган кызларның чәченнән тартырга, үртәргә, кыерсытырга гына тора. Бик чая идең шул син. Хәзер дә шулаймы?
- Кем белгән инде аны. Ә Айнур һаман шулай оялчанмы?
- Оялчан дип... Бала-чага өйдә генә тәртипле була, диләр. Әнә синең чәчеңнән тартып интектергән бит әле.
Әлфия көлде.
- Ул чагында чәчемнән тартып кына җиңә алды бит ул мине. Шуклыгым белән теңкәсенә тигәч нишләсен...
- Бөтенләй җиткән кыз булгансың. Килеп эндәшмәсәң, танымый да идем.
- Ә сез бөтенләй үзгәрмәгәнсез.
Әлфия әти-әнисе белән моннан берничә ел элек чит илгә киткән иде. Шуңа күрә кызны монда күрү бераз гаҗәбрәк тә.
- Сез Казаннан киткән идегез кебек?
- Мин укырга керү өчен кайттым Казанга. Медицина институтына.
- Әти-әниеңнән башка яшәве кыендыр бит?
- Минем әти-әнием монда да бар бит, - дип көлде Әлфия.
- Алай икән...
- Айнур да студенттыр?
- Әйе, ул экономист булмакчы.
- Миннән аңа сәлам әйтегез, Рәхимә апа!
- Әлбәттә, әйтермен. Рәхмәт! Бәлки әле, үзегез дә бер күрешерсез...
* * *
Рәхимә хаклы булып чыкты. Әлфия белән Айнур икенче көнне үк очраштылар. Һәм дуслыктан башланган мөнәсәбәт ике арадагы яратуга әйләнде дә куйды. Ана кеше ни сөенергә, ни көенергә белмәде. Чөнки беренче мәхәббәт бик сирәк очракта гына ике араны гомерлеккә бәйли. Ә аерылышу сагышы, тәүге тетрәнүләр хатирәсе гомер буена җиткәнен Рәхимә үзеннән белә. Булды аның да тәүге тетрәнүләре, якты сагышлары. Әмма алар аңа алга таба яшәргә һич тә комачаулык итмәде кебек.
Бераз вакыттан соң Рәхимәнең юраганнары юш килде. Беркөнне аңа Әлфия шылтыратты.
- Рәхимә апа, миндә бер яңалык бар бит әле, - диде ул. 
- Кияүгә чыкмыйсыңдыр бит?
Әлфия чын күңелдән көлде.
- Миңа дигән егетләр тумаган, туса да үсмәгән, мич алдында борчак чүплиләр.
- Егетләр кызлардан соңрак өлгерә анысы. Аның каравы, хатын-кыз иртәрәк картая.
- Бөтен авыр эшне хатыннарыннан эшләткәч, картаялар инде... Беләсеңме, Рәхимә апа, мин Айнурга бик тә охшаган бер егетне күрдем бит әле.
Рәхимәнең йөрәге өзелеп төшкәндәй булды.
- Шуннан? - диде ул.
- Мин аның белән Айнур дип сөйләшә башлаган идем, ә ул миңа карады да катты. Бер сүз дәшми. Шунда ялгышканымны аңлап алдым.
- Кайда күрдең соң син аны?
- Шахмат клубында. Айнурга сюрприз ясамакчы идем. Үзен очрата алмадым, аның каравы, копиясе белән таныштым.
- Аптырарлык берни дә юк. Без барыбыз да бер ата-ана балалары.
- Бер клубка йөргәч, аны Айнур да беләдер.
Сүзнең кем турыда баруын бик яхшы аңласа да, Рәхимә:
- Исеме ничек соң? - дигән булды.
- Мин шулхәтле аптырап калдым, исемен сорарга да онытканмын.
Улында клуб кайгысы түгел, имтиханнар биреп йөрүен белсә дә, Рәхимә сорарга булды:
- Ә Айнур юк идемени?
- Ул көнне, көтсәм дә, Айнур клубка килмәде шул...
* * *
Айнурдагы үзгәрешне Рәхимә бер карауда ук сизде. Нәрсәнедер югалткан, балтасы суга төшкән кебек иде ул.
- Йә, нинди күңелсезлек килеп чыкты? - дип сорады ул улыннан.
Айнур аңа гаҗәпләнеп карады.
- Әни, әллә син күрәзәче инде? - диде ул.
- Күрәзәче түгел түгелен. Тормыш тәҗрибәм генә зур.
- Бу хәтле дөрес әйтерсең икән. Азатны әйтүем.
- Азатка ни булган?
- Берни дә булмаган. Тик Әлфияне аннан аерып булмый хәзер.
- Әйттем бит, беренче мәхәббәтнең сагышы озын гомерле була аның.
- Азат Әлфия белән дус булуыбызны белә иде бит!
- Дуслык берәүгә дә мәҗбүри шарт куя алмый. Ә Азатка үпкәләмә. Кызның аны сайлавына ул гаепле түгел. 
Ләкин Айнур башкачарак фикер йөртә шул.
- Мин бүген үк үз өстемдә эшләргә тотынам. Күреп тор, әни, Азаттан яхшырак булырмын. Күрсен Әлфия кемне югалтканын, - дип, сүзен кыска тотты.
- Менә бусы дөрес. Һәр җиңү көрәш аша килә. Тик, улым, якын дустыңа көндәшкә караган кебек карарга ашыкма.
- Ничек инде көндәш булмасын? Дус та, көндәш тә. Элек ул миңа шахмат тактасында көндәш иде. Хәзер менә - тормышта.
- Андый көндәш булу - зур бәхет ул, улым. Ул сине үстерә, алга этәрә...
* * *
Азат Әлфиянең үзенә өстенлек бирүен күрмәскә тырышты. Билгеле, аның да йөрәге Әлфияне күрү белән, дерт итеп, күкрәгеннән чыгардай булып тибә башлый. Тик... Әлфия аның өчен ирешеп булмастай хыял гына шул әлегә. Аңа башын югалтырга һич ярамый, тормышта үз урынын табу өчен аек акыл белән көрәшү дә җиңел түгел әле. Шул сәбәпле Азат Әлфиянең күп мәгънә белдергән сүзләренә битараф калды. Сүз дә юк, Әлфия - матур кыз, акыллы. "Ачның күзе икмәктә, тукның күзе хикмәттә" дигәндәй, Әлфиягә икмәк түгел, хикмәт кенә кирәк. Аңа алдагы көн өчен борчыласы юк, кием дә, ризык та, торыр урын да һәм алга таба кем буласы да бүген үк хәл ителгән, үзенә кыенрак була башласа, ярдәм итүчеләре бар. Ә Азатның андый мөмкинлеге юк. Аңа үзенә юл ярырга кирәк.
Юк, кызлар белән мавыгырга аңа иртә әле.
Дөресен әйткәндә, Әлфия егетләр игътибарына аптыраган кызлардан түгел. Шуңа да зурлар кебек фикер йөртүчән, тормышта үзенә ни кирәген яхшы аңлаучы Азатның үзенә битарафлыгы кызның мин-минлегенә нык тиде. Һәм ул, егетне ничек булса да үзенә каратуны максат итеп, чын-чынлап шахматны өйрәнергә булды.
* * *
Айнур өенә кош тоткан кебек сөенеп кайтты.
- Азат белән икебезне шахмат командасына алдылар. Без тиздән бүтән шәһәрләргә дә йөри башлаячакбыз, - диде.
Рәхимә бер сөенде, бер көенде.
- Улым, ә укуың нишләр соң? - диде.
- Әни, ярышларны укуга зыян китерерлек итеп оештырмыйлар. Алар өчен каникуллар бар, - дип тынычландырды аны улы.
- Ярышларга йөрү өчен акча каян алырбыз?
- Анысы хәл ителгән, әни. Безнең клубның химаячеләре бар. Чыгымны алар күтәрә. Ә аннан соң без үзебез дә табыш китерә башлыйбыз. Клуб безгә зур өметләр баглый, - диде Айнур ныклы ышаныч белән. 
Әлфия дә, ярышка бару юлларын эзләп, егетләрнең химаячесе булырга ризалашкан Хәйрия Хәеровнаны эзләп тапты. Ул ханымның кыз кечкенәдән "әни апа" дип йөрткән үги әнисе икәне беленгәч, мәсьәлә Әлфия файдасына хәл ителде.
* * *
Шахмат белән мавыгу егетләрнең укуына зыян китермәде. Ләкин көннәрнең берсендә Айнур өйгә бик күңелсезләнеп кайтты.
- Улым, ни булды? - диде Рәхимә, борчылып.
Берни дә әйтмәскә уйлаган Айнур түзмәде:
- Мине ярышка алмадылар, - диде.
- Нишләп?
- Тренер Азатны кулайрак тапты. Ничек шулай була инде, әни? Шахмат уйнарга мин өйрәттем бит аны!
- Азат ни ди соң?
- Уңайсызлана. Хәйрия Хәеровна безнең икебезне дә ярышка алып барырга кушты. Тик барыбер... Мин Азаттан начар уйнамыйм. Харап икән, ничья буласын белгәндә, уенны тизрәк бетерәм, имеш. Ул бит ярышта түгел. Әллә, чынлап та, ярыш вакытында уенны ахырына хәтле җиткерергә түземем җитмәс дип уйлый инде?
Рәхимә, улының соңгы сүзләрен тыңлап бетермичә:
- Нинди Хәйрия? Кем ул? - дип сорады.
- Безнең химаячебез. Ул безнең клубка ире белән акчалата ярдәм итә.
Хәйрия... Әйтәм, бу арада төшләре дә әллә нинди аның. Күңеле юкка шикләнмәгән икән. Акчасы күп икән, ятимнәр йортына бирсен. Бала кирәк булган аңа, бала. Ташлап китмәскә иде, алай булгач.
Хәйриянең Айнур белән Азатка катнашы барлыгына шик калмады. "Теге чагында зур суммада акча... Ә хәзер - химаяче... Акча белән кызыктырып, балаларын тартып алмакчымы әллә?!" Мизгел эчендә Рәхимәнең башыннан шундый уйлар үтте.
- Тренер хаклыдыр. Ул кайсыгызның ничек уйнавын күреп тора бит. Барсын Азат, уйнасын. Киләсендә син барырсың...
- Бу ярышта миңа булырга кирәк. Анда Әлфия дә бара...
- Кызлар командасы белән ярышасызмы?
- Юк, кызлар аерым уйный. Азат үзе генә булса, минем турыда Әлфия ни уйламас?
- И улым, юкка борчыласың. Шахмат уйныйсы килгәнгә йөримени ул? Теләгенә ирешү белән үк, сезне ташлаячак. Бер җиңел акыллы кыз өчен дустың белән көрәшәсеңме?
Улы белән сөйләшкән арада Рәхимәнең башына "Ул Хәйрия Хәеровна дигәннәрен күреп сөйләшергә иде..." дигән уй килде. 
* * *
Хәйрия Рәхимәне бик тиз таныды һәм кочаклап ук алды.
- Бер шәһәрдә яшәп күрешкәнебез юк бит, - диде ул. - Дөнья басты инде әллә?!
- Сәбәбен яхшы беләсең, - диде Рәхимә коры гына. Аның качышлы уйнарга нияте юк иде.
- Нинди сәбәп?
- Мин улыбыз турында сөйләшергә килдем. Дөресрәге, улларыбыз турында.
- Улларыбыз?
- Кыланма, Хәйрия. Син барын да бик яхшы аңлыйсың! Бүтән балаң булмагач, безнекеләрне исеңә төшердеңме?
Хәйриянең ай кебек балкыган йөзе караңгыланды.
- Аллаһы Тәгалә миңа бала бирмәде шул. Акчам да җитәрлек, мөлкәтем дә бар. Шуңа да сәләтле балаларга хәзерге заманда ярдәм итәргә булдым. Мин бит аларның синең улларың булуын хәзер генә белдем.
- Минеке генә түгел, безнеке. Өчебезнеке. Синеке, минеке, Фәридәнеке.
Хәйрия кәгазь кебек агарынды.
- Алла хакы өчен, Рәхимә... Бүтән сүз әйтмә. Син миңа түгел, үзеңә генә начар итәсең.
- Үстергәнбез икән, кеше итәргә дә кулыбыздан килер. Моңарчы без кирәкмәдек. Тимә, калдыр безне, кермә тормышыбызга. Балалар җиңел яшәргә түгел, эшләп ашарга күнексеннәр. Җиңел икмәк соңыннан тамакка тыгылучан була.
Хәйрия тагын нидер әйтергә дип авызын ачса да, Рәхимә инде чыгып киткән иде.
* * *
Кич белән Айнур үзенең шахмат клубына башка бармаячагын әйтте. Рәхимә сәбәбен аңлаган иде, сорап та тормады.
Шул кичне аларга тренер килде. Керү белән үк:
- Айнур, син ярышка бармагач, Азат та, бармыйм, ди әнә, - дип сүз башлады.
- Азат бик әйбәт уйный ич, барсын, - диде Айнур.
- Уен техникасына килгәндә, аны син бик әйбәт башлап җибәрәсең, әйбәт кенә дәвам да итәсең, куркыныч башлангач бәргәләнәсең, паникага биреләсең. Сиңа сабырлыкка өйрәнергә кирәк. Ә Азат, киресенчә, уен ахырында көч җыя һәм партияне матур итеп тәмамлый. Сезгә бер-берегездән өйрәнергә кирәк. Без бу юлы гади ярышка гына түгел, үзенә күрә кечкенә генә бер чемпионатка барабыз. Азатның теләгенә каршы килмичә, мин сиңа ярышка барырга тәкъдим итәм. Катнашкан очракта, ел буена эшләгән эшеңнең нәтиҗәсе күренәчәк.
Айнур авыр сулады.
- Ярар, барырмын. Әни рөхсәт итсә әгәр, - дип өстәде.
Рәхимәгә риза булудан башка чара юк иде. 
Менә ярышлар узды. Җиңү яулаган егетләргә зурлар командасына юл ачылды.
Чираттагы ярышка егетләрнең икесенең берсен генә алып барулары да мөмкин иде. Алар моны үзләре дә аңлады. Тик тренер ярышка аларның икесенең дә барачагын әйтеп куандырды. Ләкин ярыш буласы шәһәрдә егетләргә бергә күренеп йөрергә кушмады. Сәбәбен ярыш көнне генә ачты:
- Сезгә икегезгә бер кеше булып уйнарга туры килер. Көрәш каты булачак. Берегезнең - сабырлыгы, икенчегезнең елгырлыгы берләшергә тиеш, - диде.
Шулай итеп, бер көнне - Айнур, икенче көнне Азат уйнады. Уен вакытында бер-берсе белән очрашмадылар да, сөйләшмәделәр дә. Алар өчен һәрнәрсәне тренер үзе хәл итте.
* * *
Ә менә Әлфияне тренер команда исемлегеннән сызып ташлады, моның сәбәбе берәүгә дә билгеле түгел иде. Өметле генә башлап җибәргән кыз өчен шахмат дөньясына юл ябылды.
- Шахмат синең өчен түгел. Шахмат - көчле рухлылар спорты, - дип аңлатты тренер Әлфиягә.
- Ә мин көчсезмени?
- Син үзеңнең шахматтан башка яши алырыңа ышанасыңмы?
- Яши алам, билгеле.
- Ә медицина?
- Укырга кирәк бит. Шахмат ул - спорт. Медицина - һөнәр.
- Миңа шахматка спорт итеп түгел, һөнәр итеп карардай кешеләр кирәк...
Әлфия Хәйриядән дә ярдәм сорап карады.
- Мин начар уйнамыйм бит, - дип, бер сүзне тәкрарлады ул.
- Соң бит, балакаем, сүз профессиональ спорт турында бара. Анда яхшы уйнаудан тыш бүтән сыйфатлар да кирәк. Менә мин сиңа киләчәктә команданың табибәсе эшен тәкъдим итә алам. Тик профессиональ шахмат... Анысына мин хуҗа түгел!
* * *
Көйсез бала үзе сораган уенчыкны бирмәсәләр нишли? Аягын тибә-тибә елый, тешләшә. Моңарчы гел үз сүзен генә сүз итеп яшәргә күнеккән Әлфия бу очракта аяк тибенеп кенә теләгенә ирешеп булмасын аңлаган иде.
Кыз Айнур һәм Азат белән бергә төшкән фоторәсемнәрне карый башлады. Бу фоторәсемнәр берзаман тарихка ук керерләр. Шик юк, егетләр танылган шахматчы булачак. Аларның уңышларын чит ил шахмат сөючеләре дә алкышлаячак. Әлфия моңа ышана. Тик менә максатка ирештем дигәндә генә үзен командадан читләштерүләре...
Бәхетсез мәхәббәт аркасында үз-үзен харап итүче кызлар турында аның ишеткәне бар иде. Ләкин кыз үзен харап итәргә җүләр түгел. Менә ул үзен санга сукмаучыларны акылга утырту турында уйлана башлады. Тик кайсыннан башларга? Тренерданмы, Айнурданмы, Азаттанмы? Әллә аның теләкләренә каршы төшкән Хәйриядәнме? Әтисе белән рәхәттә яшәмәсен әле...
Менә тренерның фотосы. Менә "әни апа"ныкы... Менә егетләр. Менә үзе. Ул аларны рәттән тезеп куйды һәм ярсу белән берәм-берәм төя башлады. Рәсемнәр аның йодрыгыннан изелде, тәмам йолкынып беткәнче төйде ул аларны. Иң ахырдан үзенә тотынды.
- Шул кирәк сиңа! Шул кирәк! Үзеңне әллә кемгә куеп, дошманыңны бәяләмәгәнсең. Шул кирәк! Хәер, нинди дошман булсын алар?
Күңеле тынычланган бер арада иптәш кызы Рәфинә килеп керде. Ул, ертылып-изелеп беткән рәсемнәрне күргәч:
- Нинди матур фотоларны харап иткәнсең! Фоторәсемнәрен түгел, үзләренең кирәкләрен бирергә кирәк! Хәтәр егетләр исемлегендә инде алар. Дөрес, әлегә алар исемлекнең иң ахырында. Беләсең килсә, бәгърем, ул исемлектә син дә бар идең. Бәхетең, төшерделәр.
- Шаяртма әле!
- Хәзер аларның язмышы үзләреннән тора. Нихәтле тизрәк алга ыргылсалар, исемлекнең башына тизрәк җитәчәкләр.
- Нигә син мине шулай куркытасың? Безгә бу хакта милициягә хәбәр итәргә кирәк, мөгаен?! Ә аңарчы егетләрне кисәтербез. Аларның тормышына куркыныч янавын тыныч кына күзәтеп торырга ярамас, - дип борчылды Әлфия.
Бар ачуын һәм үпкәсен онытып, егетләргә шылтыратты:
- Икегез белән дә сөйләшәсе сүз бар. Хәл шаяртудан узган. Йә сез миңа килегез, йә үзем киләм.
- Чәеңне куеп тор, үзебез киләбез, - диделәр егетләр һәм очрашуга ашыктылар.
* * *
Айнур да, Азатта башта кыз шаярта дип уйладылар. Шаяртмаганын белгәч, ышанмыйча тордылар.
- Бу турыда Рәфинәнең үзеннән сорыйк әле, - диештеләр.
- Сез нәрсә? Ул бит моны сер итеп кенә әйтте. Серне чишкән өчен ни буласын беләсезме? Рәфинәнең тормышы белән шаяру бу.
- Ә безнеке белән шаярырга ярыймы?
- Юкка куркасыз. Бүген-иртәгә түгел бит әле. Исемлеккә яңа кергәнсез. Аның уртасына җиткәнче, бандадагылар бер-берсенең башына үзләре үк җитәчәк. Сез бары тик сак булыгыз.
- Юк, бу турыда милициягә әйтергә кирәк. Алар белеп торсын һәм банда андый-мондый хәлләр майтарганчы чара күрсен!
- Әти-әниләр белән киңәшик!
- Белер-белмәс килеш тавыш күтәреп, бөтен эшне бозып ташлаулары бар!
- Хәйрия Хәеровна белән сөйләшсәк? Ул берәр киңәш бирми калмас. Чит кеше мондый чакта акыл беләнрәк эш итә, төптән фикер йөртә.
Телефоннан очрашырга сүз куешып, яшьләр Хәйриягә киттеләр. 
Яшьлек дуамал була. Бар нәрсә дә аңа тиз кирәк. Бу юлы да шулай булды. Алар такси тотарга булдылар. Юлны инде аркылы чыктык дигәндә, әллә каян бер машина килеп чыкты һәм арттарак калган Айнурны бәрдереп үтеп тә китте.
* * *
Айнурның хәле авыр иде. Табиблар аны реанимация бүлегендә көне-төне саклады. Хәтта әнисе белән әтисен дә янына кертмәделәр. Күп кан югалтканга, аңа көн саен кан салырга кирәк иде. Айнурның каны сирәк очрый торган булып, аңа тиешле кан табуы мәшәкатьлерәк булды. Кан бирергә теләүчеләр күп булса да, Хәйрия Хәеровнаныкы гына туры килде. Ләкин... аның кан анализында яман шеш күзәнәкләре барлыгы ачыкланды.
Төп сәбәпне турыдан-туры әйтә алмаганга, табиблар:
- Сезнең каныгыз алга таба кирәк булыр әле, - дип акландылар.
Азатның да канын тикшерделәр. Аларның кан группасы икесенең дә бер булып чыкты. Тик табиблар, егетнең хәле стабильләшми торып, кан алуны ашыктырмаска булдылар.
Хәйрия бөтен вакытын Айнур янында үткәрде. Аны табиблар да, Рәхимә белән Ахияр да тыя алмады.
Азат белән Әлфиягә зыян тимәсә дә, табиблар аларның психикалары үзгәрүен әйтте. Егет тә, кыз да бертуктаусыз ниндидер исемлек турында тәкрарлады.
Айнур да, аңына килгәч:
- Кара исемлек... Кара исемлектә безнең дә исем бар, - дип саташты.
Табиблар аптырашта калды. Болай булгач, Әлфиянең дә, Азатның да саташулы сүзләре дөрес булып чыга. Вакытны сузмыйча, исемлек турында милициягә хәбәр иттеләр.
Тәртип саклаучылар барысын да җентекләп сораштыра башладылар. Шаһит итеп Рәфинәне чакырдылар. Башта ык-мык килеп торган кыз:
- Мин бит шаярып кына әйткән идем! Беренче апрель көне иде бит! - дип елап җибәрде.
* * *
Шахматчы егетләргә ярдәм итәргә теләүче фанатлар җитәрлек иде. Алар егетләрнең аякка басуларын көттеләр.
Менә Айнурга Азатның канын салдылар. Ә Хәйриянең үзенә:
- Сезнең каннарыгыз туры килә. Тик без аны файдалана алмыйбыз. Сезнең үзегезгә дәвалану курсы үтәргә кирәк. Күкрәгегездә бу төер күптәнме? Балагыз үле туып, имезә алмый калдыгызмы әллә? - диделәр.
- Минем балаларым юк, - диде Хәйрия, үзенең гомер юлындагы күңелсезлекләрне яшереп.
Яман шеш аның ике күкрәген дә, үрмәкүч кебек, ятьмә белән уратып алып, агуын канга ук тарата башлаган икән инде. Ә бу, табиблар теле белән әйткәндә, авыруга ярдәм итү мөмкинлеге бөтенләй үк юк дәрәҗәсендә булуны аңлата. Операциягә Хәйрия риза булмады.
- Мин болай да күкрәгемдәге бу авырлык белән бик озак яшәдем. Һәм кайчан да булса шушы хәл килеп чыгачагын белә идем. Операция ясау белән авырту бетәр дисезме? Сез минем бүгенге тормышыма карамагыз. Минем бөтен тормышым ачы хәсрәттән генә тора.
Чибәр, бар яктан да җитеш хатыннан әлеге сүзләрне ишетү бик сәер иде. Шулай шул, бу дөньяда һәркем үзенчә бәхетсез, һәм һәркем үзенчә бәхетле.
Айнурның хәле яхшыра башлагач, Хәйриянең дә кәефе сизелерлек яхшырды. Ләкин...
* * *
Үләренә бер көн кала Хәйрия Ахиярны, Рәхимәне, Фәридәне - өчесен берьюлы күрергә теләвен әйтте.
- Минем сезгә әйтер сүзем бар, - диде ул.
- Хәйрия! Кирәкми! Мине... Айнурны... Ахиярны кызган... Мин синнән риза-бәхил...
- Ахияр бу турыда Айнур туганчы ук белә иде.
Рәхимә, аптырап, Ахиярга карады.
- Белә идең?! Һәм син минем гомер буена газапланып яшәвемә тыныч кына карый алдыңмы?
Ахияр исә аның үзеннән дә ныграк гаҗәпләнде:
- Син чынлап та берни дә белмәгән идеңме? Мин бит сине бу турыда беләсең дип торам! Шуңа күрә мин, исеңә төшереп, каныңа тоз салмаска булдым. Син Хәйриянең якын дусты идең бит. Аның фаҗигасен әз генә дә сизмәдеңмени? - диде.
- Азат өчен дә миңа рәнҗемә, - диде Хәйрия, Фәридәгә карап.
- Рәнҗемим. Нишләп рәнҗим ди? Бу бала безнең гаиләгә бәхет алып килде.
- Рәхмәт сезгә!
- Син чынлап та шуны эшли алдыңмы? - диде Рәхимә, бераз айныгач.
- Алдым! Минем урында булсаң, син үзең нишләр идең икән?
- Мин әле синекеннән дә баш тарта алмадым.
- Ә мин үземнекеннән баш тарта алдым! Алар яшәсен өчен! Ул балалар үзләре туганчы ук сатылганнар иде. Бәлки, кәүсә күзәнәккә булгандыр, бәлки, бераз үскәч, йөрәген, бавырын, бөерен, күзләрен һәм бүтән органнарын алыр өчен, банкта тоткан кебек, бик әйбәтләп ашатып яшәтерләр дә иде әле! Хәзер күпме бала, үсмер югалып тора. Сәбәпсез дип уйлыйсызмы әллә?
- Мин сине барыбер гафу итә алмыйм, - диде Рәхимә. - Моны аңлар өчен, миңа вакыт кирәк...
- Мин сорамыйм да. Ләкин бу турыда балаларга белдермәгез, зинһар. Мин аларны яратам! Бик яратам! Аларны уйламаган бер генә минутым да булмады. Аллаһы Тәгалә ничек газапланганымны белә. Кабатлап әйтәм: дөреслек беленмәсен, чөнки сез аларга нинди куркыныч янавын күз алдына да китерә алмыйсыз. Әтиләре Җаббарның бурычын балалардан таләп итүләре бар. Ә ул бурыч - үзләре... Аның башына да тиккә җитмәделәр. Бурычын алга таба туасы балалар белән түләүдән баш тарткан өчен үтерделәр. Аларның барысының да эзенә һаман төшеп бетә алмыйлар... Ә мин зур тормыш юлына чыгарга ярдәм итүче җитеш тормышлы хатын гына булып калыйм...
Хәйриягә бик авыр иде. Табиблар, аның газапларын киметергә теләп, авыртуын баса торган уколлар кадарга теләсәләр дә, ул каршы килде...
* * *
Тәмам терелеп чыккач, Айнур белән Азат Хәйриянең каберенә килеп чәчәк куйдылар.
Яшьлек үлемне сөйми, аңа тормышның күңелсез яклары ят. Бирегә килергә аларга беркем дә кушмады. Тик бу кабер белән үзләре арасында ниндидер сер барын алар йөрәкләре белән сизенәләр иде.
Ә берничә көннән Айнур Азатка шылтыратты.
- Минем шундый зур шатлыгым бар. Нинди икәнен белә аласыңмы? - диде ул.
- Әллә тагын, чемпионатка барасыңдыр?
- Юк ла! Беләсеңме, минем дә сеңлем бар хәзер.
- Кит әле? Каян?
- Балалар йортыннан. Хәйрия Хәеровна анда гел барып йөргәнгә, бер бала аңа бик ияләшкән булган. "Әни" дип йөрткән. Ул булмагач, һич тә юата алмаганнар үзен. Барыбыз бергәләп киңәштек тә үзебезгә алып кайттык. "Бер ятим бала булса да кимесен, Хәйриянең дә җаны тыныч булыр", - ди әни. Ул миңа кайткан көнне үк "абыем" диде. Әти белән әни хәзер сөенечләреннән кая басканнарын да белмиләр, - диде Айнур, шатлыгы белән уртаклашып.
Кичәге сөйләшүдән соң профессор Камалов һаман да бер ачык карарга килә алмый иде. Менә чираттагы процедураларны үткәреп кабинетына юнәлгәндә, аны бер ир туктатты.
- Сезнең белән сөйләшәсе иде. Мине оныткансыздыр да инде? - диде.
Онытамы соң! Үзенең һәр пациентын бик әйбәт хәтерли ул. Чөнки уңышлары да, уңышсызлыклары да алар белән уртак бит аның.
- Кызыгыз үскәндер инде? - диде ул.
- Үсә, бик матур, бик акыллы булып үсә. Сезгә рәхмәт әйтеп бетерә алмыйбыз.
- Мин сезнең өчен бик шат!
- Кызым гел әнисенә охшаган.
- Хәтерем ялгышмаса, сез Мусин бит әле. Исемегез... Илгизәр...
- Әйе.
Профессор, ординатурага кереп, өстәл артындагы кәнәфигә утырды һәм Илгизәргә урын күрсәтте. 
- Гозерегезне тыңлыйм. Берәр борчуыгыз бармы әллә? - диде.
Ир башта кызарынды, сүзне нәрсәдән башларга белмичә торды, аннары:
- Борчу дип... Борчу түгел... Мәшәкать дисәк, дөресрәк булыр. Бер бала гына аз. Кызым үзенә энекәш йә сеңелкәш сорый, - диде.
- Бала уенчык түгел. Сабый сораган һәр уенчыкны да биреп булмый. Үсә төшкәч, самолёт сорар.
- Безнең үзебезгә дә бер генә бала аз. Бер бала бала түгел.
- Бу баланы бик кыенлык белән булдырдык ич. Ярый әле бала сау-сәламәт туды. Өр-яңадан шуны кабатлыйсыгыз киләме?
- Әйе, минем тагын бер тапкыр әти буласым килә! Кызганычка каршы, баланы ирләр тапмый. Үзем тапкан булыр идем.
- Хатыныгыз белән киңәштегезме? Аның теләгеннән башка берни дә эшләп булмавын аңлыйсыздыр...
- Ул риза.
- Ләкин мин бу очракта суррогат әни турында сүз алып барам.
- Ничек инде суррогат әни? Беренчесен үзе тапты бит.
- Бик авырлык белән. Бала тапканнан соң ныгып җитүенә шигем зур. Аның гомерен куркыныч астына куясыгыз киләмени?
- Безгә тагын бер бала кирәк! Суррогат әнинең башына ни килмәс! Баланы бирмим, дисә? Безнең тормышны бозарга теләсә? Соңыннан акча сорап интектерсә?
- Хәзер, андый хәл булмасын өчен, алдан ук бөтенесен күздә тотып килешү төзелә, һәм юрист тарафыннан рәсмиләштерелә. Ул карында чагында ук сезнеке исәпләнәчәк. Суррогат булырга теләгән кешегә сезнең бала түгел, акча кирәк.
- Бу турыда уйламадык әле без. Хатыным үзе табарга теләгән иде.
- Хатыныгыз белән тагын бер кат ныклап уйлагыз. Бәлки, әнисе баш тарткан бала гына алырсыз. Андый балалар күп хәзер. Бер сабыйны ятимлектән коткарырсыз.
- Безгә чит бала кирәк түгел.
- Бездә чит балалар юк. Без барыбыз да бер ата-анадан туып таралганбыз.
- Хатынымның кеше баласы үстерәсе килми. Кем килеп чыгуы билгесез бит аның.
- Баланың кеше булуы тәрбиядән тора. Без аларның киләчәген бүгеннән үк үзебез ясыйбыз.
Сөйләшү шушы урында бүленде. Профессор, тагын бер тапкыр ныклап уйларга киңәш итеп, Мусин белән саубуллашты.
Килерләрме? Әллә кире уйларлармы? Көнен билгеләгәч тә кире уйлаучы парлар аз түгел. Бу эш теләк кенә түгел, тәвәккәллек тә сорый. Ахыргы нәтиҗәсенең уңышлы булырына йөз процент ук ышандырып булмый. Әле балага табигый юл белән узып тапкан очракта да булырга мөмкин ул. Килгән очракта, үзләренә ярардай донорны табып булырмы? Тапкан очракта да, әллә нинди көтелмәгән хәлләр булырга мөмкин бит.
Профессорның күз алдыннан егерме еллар элек булып узган бер вакыйга чагылып үтте. 
Пробиркада яралгы барлыкка китерү буенча үткәрелгән тикшеренүләрдән соң аны гамәлгә кертү башланган чак иде. Әле генә бу ир утырган урында бик матур пар утырды. Алар дистә елдан артык бергә яшәсәләр дә, хатыны балага уза алмаган. Ничәмә-ничә тапкыр тикшерү үткәннәр, медицина күзлегеннән караганда, икесе дә сәламәт. Ләкин ир белән хатын сөенерлек вакыйга булмаган.
- Көтегез. Барысы да Ходай кулында, - диюдән кала башкача тынычландыра алмады ул чагында доктор Камалов. - Егерме елдан соң да балага узу очраклары бар.
- Ул чагында, беләсезме, миңа ничә яшь була? Пенсиягә чыгам! Яшьтәшләрем оныкларын сөячәкләр, ә мин? Юк, минем йә булыр, йә булмаска ышанып гомеремне үткәрәсем килми. Миңа бала кирәк! Хәзер кирәк! - Хатын, иренә карап: - Шулай бит, Айвар? - дип тә куйды.
Иренең ни уйлавын йөзенә генә карап белеп булмый иде. Ул хатынының сүзен җөпләп баш какты.
- Үземнән булмаса, донорныкы да ярый, - диде.
- Аллаһының табигый булмаган юл белән бала тудыруга каршы булуын беләсезме?
- Ә Мәрьям ана нишләп дөньяга табигый рәвештә килмәгән?
Камалов инде бу сорауга җавап бирә алмады.
- Без язмышыбызны, Аллаһыга сыенып, сезнең кулга тапшырырга булдык. Ходай безне ярлыкамый калмас.
Профессор проблеманы хәл итү алдыннан була торган очрашу көнен билгеләде.
- Без сезнең икегезгә дә, билгеле бер карарга килгәнче, медицина тикшерүе үткәрергә тиешбез, - диде ул. - Аңарчы берни дә ышандыра алмыйм. Аннан соң хатыныгызга гормоннар терапиясе үтәргә туры килер. Сезнең бер-берегезгә туры килү-килмәвегезне ачыклыйсы бар...
Үз балалары булмаган гаиләләр соңгы елларда шактый килә әлеге үзәккә. Төрлесенең язмышы төрлечә хәл ителә. Кайчандыр Әскияровлар да, балалы булу теләге белән, шушы үзәккә килгәннәр иде бит...
Менә Камалов янына, анализ нәтиҗәләрен алып, ярдәмчесе Илшат керде.
- Йә, нинди нәтиҗә белән куандырасың, - диде Камалов егеткә, кәгазьгә карамыйча.
- Әскиярованың күзәнәкләре иренекен кабул итми, - диде Илшат. - Тыныч кына торган күзәнәкләр аныкы белән очрашканда ярсына башлый хәтта.
- Кызык... Базадагы бүтән донорның күзәнәкләре белән кушып карарга кирәк.
- Анысын да эшләдек.
- Кабул итмиләрме?
- Кабул итмиләр!
- Ә ирнекен шулай иттегезме?
- Берничә донорныкы белән кушып карадык. Барысы да кабул итте.
- Алайса, алар бер-берсенә туры килмиләр булып чыга?
- Шулай кебек.
- Авыр очрак... Ярый, тәҗрибәне дәвам итегез... 
Әйе, тормышта ир белән хатынның яратышмыйча гомер итү очраклары җитәрлек. Тик бу аларга барыбер бер түгел, берничә бала табып үстерергә дә комачауламый. Әмма бер-берсенең күзенә генә карап торган, бер-берсеннән башка яши алмаган бу парның нәсел калдырырга яраксыз булуын ничек аңлатырга? Югыйсә бөтен яктан сәламәт үзләре, бәйләнерлек берни дә юк. Хикмәт нидә?
Бәлки, ирнең күзәнәкләрен бүтән хатын-кызныкы белән күчереп утыртыргадыр?
Ул аларның һәркайсы белән аерым-аерым сөйләшергә булды.
- Сез бөтен яктан да сәламәт, - диде ул иргә. - Хатыныгыз да сәламәт. Тик нигәдер аның күзәнәкләре бер генә донорныкын да кабул итми. Сезнекенә, гадирәк итеп әйтсәк, теше-тырнагы белән каршы. Риза булсагыз, без бүтән донор белән сезнең күзәнәкләрдән алынган яралгыны хатыныгызга күчереп утырта алабыз.
- Юк, бу мөмкин түгел.
- Сез сәламәт, чибәр. Акыл ягыннан да хилафлыгыгыз юк. Сездән менә дигән бала туар иде.
- Әйе, мин сәламәт. Ләкин без - каргалган нәсел. Ә андый нәсел балалары гарип тууы мөмкин.
- Хәзерге медицина көчле. Ул аны бала туганчы ук белә ала.
- Юк, юк. Мин хатынымны андый сынау алдында калдырасым килми. Шулхәтле көч куеп яралгыны үстер, аннан күчереп утырт, берничә ай буе карында йөрт һәм бердәнбер көнне "Гафу итегез, сезнең балагыз туарга лаек түгел, аны юк итәргә кирәк" дияргәме? Табыгыз аңа донор. Теләсә кемнән булсын. Бары тик таза бала гына булсын. Кемнекен булса да кабул итәр бит аның күзәнәкләре? Бөтен ирләргә рәнҗеше булырына мин ышанмыйм! Тик бала аныкы булсын!
- Нинди рәнҗеше булырга мөмкин соң аның ирләргә?
- Яратмый ул ирләрне! Бөтенләй яратмый! Ә бала сөясе килә!
- Тынычланыгыз... Аналык инстинктын җуймаган икән, уңай нәтиҗә булуы мөмкин хәл.
Димәк, бу чибәр хатын, кияүгә чыкканчы, ниндидер зур фаҗига кичергән. Кайсы аны шулхәтле рәнҗеткән, ни өчен? Тән җәрәхәтләре юк, җан җәрәхәте күзгә күренми. Алар аңардан ярдәм көтә. Язмышка буйсынмаумы, әллә аның ихтыярына каршы килүме бу? Шундый матур парлар да бала сөюдән мәхрүм икән, бүтәннәр нишләргә тиеш?
Хатын белән сөйләшкәннән соң, аның бу фикере ныгыды.
- Әйе, мин ирләрне яратмыйм, - диде ул. - Шуңа күрә дә гадәти булмаган ысул белән бала табарга булдым. Сәбәбен беркемгә дә, хәтта сезгә дә әйтә алмыйм.
- Сезнең күңелегездә бик каты рәнҗү ята. Сез аңардан арынмыйча торып, бер генә табиб та проблемагызны хәл итә алмас.
- Нишләргә соң миңа?
- Кайсы динне тотуыгызга карап, мәчеткә йә чиркәүгә барып, Аллаһы Тәгаләдән үзегезне ярлыкавын сорагыз.
- Мине ярлыкавын сорау нигә кирәк? Мин үзем җәза күрүче бит.
- Күңелдә гомер буена таш йөртү - зур гөнаһ... Аннан соң үзегезне рәнҗетүчене гафу итәргә, ә сезгә кылган хаталарыгыз өчен тәүбә итәргә кирәк. 
- Ул җинаятьче булса дамы?
- Әйе. Сез үткән көн белән яшисез. Адәм баласы алга карап яшәргә тиеш. Явызлыкка, бәлки, үзегез җирлек биргәнсездер? Алай да була. Сезгә үзегезне дә гафу итәргә кирәк. Әмма бүгенге халәттә нинди генә кыйбатлы процедура үтсәгез дә, барысы да юкка гына булачак.
- Минем моңа хәтле дин йортына бөтенләй дә аяк басканым юк.
- Ә сез кереп карагыз!
* * *
Һәр җомга саен бу хатынны мәчеткә нәрсә китерә, күңелен нинди шайтан кимерә? Сәдакасына дога укытканда, аның әйтер сүзе дә барлыгын күреп тора бит хәзрәт югыйсә. Тик күңелен ачарга әзер түгелме, әллә ышанып бетмиме? Хәзрәт белә, күңелдәге сызлавык бервакытны тишелеп чыгачак.
Шулай булып чыкты да.
- Хәзрәт, мин нишләргә дә белмим, - диде хатын. - Аллаһы Тәгаләгә нәрсә дип мөрәҗәгать итәргә? Үземне кичерүен, әллә үземнең кичерүемне сораргамы ул бөек көчтән?
- Иң башта үзеңне ярлыкавын сорасаң, дөрес булыр. Аннан соң гына бүтәннәр өчен ярлыкау сорый аласың, балам.
- Мин авыр гөнаһ та эшләмәдем шикелле. Кешенекен урламадым, зина кылмадым, кеше үтермәдем.
- Аллаһы Тәгаләнең кодрәте чиксез... Ул олы гөнаһны да кичерә ала, кечкенәсе өчен дә җәза бирергә мөмкин.
- Мин сорыйм... Тик ул минем ялваруымны ишетми... Мин булдыра алмыйм! Мин гафу итә алмыйм!
- Аңлавымча, син ир-ат тарафыннан рәнҗетелгәнсең...
- Алай дип әйтеп кенә булса иде...
- Гаепне ир-аттан түгел, үзеңнән дә эзләргә кирәк түгел микән?
- Үземнән?..
- Әйе, үзеңнән. Сез, хатын-кызлар, бу кыяфәтегез белән ир-ат күңелендәге шайтанны котыртасыз. Урамда булса да, ичмасам, гаурәтләрегезне яшеребрәк йөрегез! Гөнаһсыз адәм баласы юк. Олы гөнаһтан сакланырга кирәк. Белеп һәм белми эшләгән гөнаһларыгыздан тәүбә итәргә кирәк...
* * *
Әкренләп Хөмәйрәнең җанын авырттырып басып торган таш җиңеләя башлады. Хәзрәт гафу итә белергә өнди. Үзеңә карата шундый җинаять кылган кешене ничек соң гафу итәргә? Кешегә дә сөйләп булмый, ичмасам!
Сабый бала үзеннән ике-өч яшькә өлкән кешенең һәр әйткән сүзенә ышана, ул ягымлырак сүз әйтеп, кая алып барса, шунда иярә. Хөмәйрәгә кечкенәдән үз абыйлары белән уйнап үскән Нәсих исемле малай да якын, аның белән уйнавы бик кызык иде. Ул мавыктыра торган әллә нинди уеннар таба белә, әнисе берәр җиргә китәсе булса, аңарга ышанып та калдыра иде. Шулай булмыйча, абыйсы белән дус малайдан кем шикләнсен инде? Хәер, аның абыйсы да Нәсихтән берничә яшькә кечерәк иде. Ул да әкренләп үз яшьтәшләре белән уйнауны артыграк күрә башлады. Ә күрше абыйсы, кызны башка балалар кыерсытмасын өчен, гел күзәтчелек итә, үзенә туңдырма алса, аңа да ала иде. Шул сәбәпле кыз аны үз абыйсыннан да ныграк яратты.
Дөрес, Нәсих вакыт-вакыт Хөмәйрәгә артыгы белән игътибарлы, аның бит очыннан үбү белән генә канәгатьләнмичә, муеннарына да үрелә иде. Тик бу кызны сагайтмый, абый гына ич ул. Өстәвенә дуслар!
- Минем сине яратуым икебезнең уртак сере булып калсын, яме. Югыйсә усал аждаһа, миннән көнләшеп, үзеңне урлап алып китәр дә зинданына ябып куяр, - дип тә әйтә иде Нәсих кызга.
Явыз аждаһадан бик курка шул Хөмәйрә. Әти-әнисеннән, дусларыннан аерылып, зинданда кайсы баланың яшисе килсен?..
Балалыктан китә барган саен, кыз әкренләп барысын да аңлый башлады. Күрше малае белән гөнаһсыз тоелган яратышу уеннарының да гөнаһлы булуына төшенде... һәм көннәрдән бер көнне аның белән аралашуын туктатты. Күңелен бала күңеленә хас булмаган бөтенләй башка борчу алды:
- Бала булса, әти-әнием ни әйтер?
Сабыйларның дөньяга аваз салуы алай гына булмавын аңласа да, курку, җирәнү хисеннән тиз генә арына алмады.
Әти-әниләре зуррак фатир алып, бүтән микрорайонга күчкәч, Хөмәйрә җиңел сулап куйды. Ләкин тормышын агулап торучы хатирәләр һаман саен күңелен тынычсызлап торды...
Менә ул кияүгә чыкты. Яр итеп сайлаган кешесе Нәсихнең туганнан туган энесе иде. Бөтен барлыгы белән хатын вазифасын үтәргә тырышса да, Хөмәйрә булдыра алмады. Ике арадагы якынлык рәхәтлек бирмәде аңа. Шуңа күрә бу нәселдән бала табу турында уйлый да алмады.
Барысын да яхшылап уйлагач, Хөмәйрә көннәрдән бер көнне Айварга аерылышырга тәкъдим итте. Ир бөтенләй югалып калды.
- Акылыңдамы син? - диде ул.
- Акылымда мин! Болай яшәве авыр. Бу хәлдә мин сиңа ник кирәк? Башка хатынга өйлән, балалар үстер! Тик мин синнән балага уза алмыйм! Тәнем дә, җаным да сине чит итә! Бала турында сүз дә булырга мөмкин түгел, шулай булгач!
Айвар белә, ул бу сүзләрне гаҗизлектән әйтә. Әгәр дә балага уза калса, хәл бөтенләй бүтән төс алыр иде. Карынындагы бала тумас борын ук яраттырыр, тугач, җанын да кызганмас иде. Тик моңа хатынының җаны да, тәне дә каршы килә. Бу хәлдән чыга алмаудан гаҗиз иде ул. Ниһаять, бер карарга килеп:
- Болай яшәп булмый, - диде ул. - Миннән табасың килми икән, бүтән донордан тап. Хәзер күп кенә гаиләләр шул ысул белән бала алып кайта бит. Андый гаиләләр бездә дә аз түгел.
Ике дә уйлап тормастан, Хөмәйрә ире белән килешеп баш какты.
"Тигез гаилә" дип аталган медицина үзәгенә алар шулай килеп эләктеләр. 
* * *
Медицина үзәгендә алып барылган процедуралар да аларны куандырырлык нәтиҗә бирмәде. Әйтерсең хатынның тән күзәнәкләре бөтен ирләргә дә каршылык күрсәтеп, артык якынаймас өчен чик куйган иде.
Камалов үткәргән тәҗрибәләрдә мондый хәлнең булганы юк иде әле. Шул сәбәпле табигатьнең бу феномены алдында үзләренең көчсезлеген танып, Әскияровлар гаиләсенә бүтән юллар эзләргә кирәген әйтергә әзерләнгәндә генә, бер пробиркада үзгәреш бар кебек тоелды. Игътибар беләнрәк карагач, пробирканы аерып куярга булдылар. Менә сөенеч, ханым бу донорның күзәнәкләрен кабул иткән, һәм яңа тормыш барлыкка килгән иде.
- Донорның кем, нинди милләттән булуын һәм нинди генетик сыйфатларга ия булуын ачыкла, - диде Камалов ассистенты Булатка.
Егет, тиз генә компьютердан тиешле информацияне табып карагач, нәрсә әйтергә белмичә аптырап торды.
- Нәрсә, берәр негрмы әллә? - дип шаяртты профессор.
- Бу бит...
- Йә, тизрәк әйт инде.
- Донор - мин...
- Котлыйм! Димәк, тиздән әти булачаксың!
- Мин аның иренең һәм үземнең канга генетик анализ ясап карадым. Каннарыбызның кан кардәшләрнеке кебек булуын күрсәтте анализ.
- Гаҗәпләнерлек берни дә юк. Без барыбыз да бер ата-ана балалары.
- Тик мондый охшашлык...
- Син мондый анализларны бер генә ясамыйсың инде. Бөтен донорлар арасыннан үзеңнең канкардәшләреңне эзләвеңне туктатырга вакыт. Африкадан килгән негрның да каны синеке белән тәңгәл килүе бик мөмкин. Өйләнгәч, бер генә бала белән кала күрмә. Балаларың синең кебек кан аша туган эзләп интекмәсен. Бердәнбер бала булуыңнан килә бу.
Студентларның тәҗрибә өчен үз биоматериалларын файдалану очраклары булса да, Булат өчен бу көтелмәгән хәл булды.
- Шулай да бу бик сәер...
- Синең биоматериал ничек килеп керде соң әле алар арасына?
- Мин болай гына, сынар өчен генә...
- Ишкәнсең икән ишәк сыңарын... Ярар, уңышсыз тәҗрибәнең уңай ягы да бар. Хатын бөтенләй үк кысыр да түгел. Хәзер аларга сайларга кала. Йә ирнең, йә хатынның яралгысын кабул итүне үзләренә хәл итәргә кирәк булачак... Тәҗрибә уңышлы чыкса, син - биологик әти. Син моңа әзерме?
Егет, әлбәттә, моңа әзер түгел иде. Тик "юк" дип әйтә алмады...
* * * 
Яңа җан менә шулай барлыкка килде, һәм тиешле булган берничә айдан соң тупырдап торган ир бала дөньяга аваз салды. Аңа Искәндәр дип исем куштылар.
Айвар аны яратты. Урамда уйнап йөргән малайларга карап, алар күңелле сорауларга җавап эзләделәр:
- Безнең улыбыз да шундый тиктормас булыр микән?
- Улыбыз кайчан тәпи йөреп китәр икән?
- Үскәч кем булыр икән?
Хөмәйрә һәр җомга саен, Аллаһыга рәхмәт әйтеп, мәчеткә сәдака кертте.
- Аллаһы Тәгаләнең рәхмәте чиксез, - диде хәзрәт, хатынны танып. - Димәк, Тәңре сине ишеткән һәм ярлыкаган.
- Мин хәзер улыма, үзем кичергәннәрне кичерергә сәбәп булмасын өчен, барысын да эшләячәкмен, - диде хатын. - Сезгә бер соравым бар... Мин иремнең нәселен каргаган идем. Нәселе рәхәт күрмәсен, дигән идем. Ул каргышны кире кайтарып булыр микән?
- Барысы да Аллаһ кулында. Тәүбә итеп, син Аллаһы Тәгаләгә сыен. Ялваруыңны ишетми калмас. - Хәзрәт бөтенесен дә белми иде. - Кешеләрне һәм үзеңне гафу итә белергә һәм алга таба хаталанудан сакланырга, ташка каршы таш белән түгел, аш белән җавап кайтарырга кирәк. Шул чагында Алла каршында да, халык алдында да йөзең ак булыр, куйган максатыңа да ирешерсең. Үч алу уе белән яшәү халыкларны да юк итә...
Нәсих Айварның туганнан туган абыйсы булса да, Хөмәйрә балалык дустының үзләре яшәгән йортка килеп йөрүен теләми иде һәм бу турыда ирен дә кисәтеп куйды. Шулай да Айвар абыйсы белән күрешкәли иде, тик бу турыда хатынына әйтмәде. Ә көннәрдән бер көнне Нәсих үзе Хөмәйрәне очратты. Ул аның бала белән чыкканын күреп, каршына килде. Хатын, аны күреп, таш кебек катып калды. Авыз ачып сүз әйтә алмады.
- Сөйләшик, - диде ир.
- Минем синең белән сөйләшер сүзем юк кебек.
Сөйләшү өчен уңайлырак урын эзләп, Нәсих як-ягына күз ташлады һәм:
- Бакча эчендә утыргычлар бар, шунда керик әле, - диде.
Хөмәйрә сүзсез генә аңа иярде. Ир сөйләшүне бик җитди башлап җибәрде:
- Нигә дип каргадың мине, Хөмәйрә? - диде ул.
- Ник икәнен оныттыңмыни?
- Без бит балалар гына идек! Нәрсә эшләгәнемне аңларлык идеммени?
- Әти-әнигә әйтергә ярамаганын белә идең бит!
- Җүләр булганмын. Зинһар, гафу ит! Сиңа зыян килерлек берни эшләмәдем бит!
- Ә мин үземә гел җирәнеп карадым, әле дә арынып җитә алганым юк.
- Мин дә зур җәза белән гомер итәм. Укыдым, дәрәҗәләргә ия булдым, ә гаиләдә бәхетем юк.
- Нишләп булмасын? Өйләнгәнсең, балаларың да бар. 
- Җаным авырта минем. Бер генә тынычлыгым да юк. Ут эчендә яшим кебек. Синең каргышың тыныч яшәтми мине, ахры? Кигән киемемнең - рәхәтлеген, җылысын, ризыкның - тәмен, тормышның ямен сизмим. Тыштан караганда, барысы да бар югыйсә.
- Миннән түгел, Аллаһы Тәгаләдән гафу сора. Үзем дә, шуны сорап, аңа ялварам.
- Чынмы?
- Миңа да бу йөк белән яшәү җиңел түгел... - Бераз сүзсез торганнан соң: - Әйтер сүзең шул идеме? - диде Хөмәйрә.
- Әйе.
- Ярый, алайса, хушлашыйк.
- Хуш. Тыңлаганың өчен рәхмәт!
- Әйтмәсәң дә ярый.
- Балага күз салыйм әле? Рөхсәт бирәсеңме?
- Менә анысы кирәк түгел. Мине караганың да җиткән.
- Минем улыма ун яшь. Синең каргышың аңа да төшмәсә ярар иде дә...
- Белгән булсам, каргамас идем. Ул бит уртак төшә. Кабул булган каргышның яртысы миндә бит инде. Мин дә ничек яшәргә белмим. Ә яшәргә кирәк.
Көтмәгәндә Нәсихнең күзләре яшьләнде.
- Нинди шайтан котыртканын үзем дә аңламыйм! Олылар булып тәмәке тартып карадым, әти булып уйнадым. Нигә миңа күз-колак булмаган берсе дә?!
- Синең кебек акыллы баланы күзәтергә башларына килмәгәндер. - Хөмәйрә башка төрле юатырлык сүзләр тапмады. - Син рәхәтләнеп укып, яшәп ятканда, беләсеңме минем нинди хисләр белән яшәгәнемне? Мин бит бала булыр, әниләр ирсез бала тапкач ни әйтер, кеше күзенә ничек күренермен, дип ут йотып яшәдем. Сорашыр кешем дә юк иде. Инде оныта башлаган идем, нигә килдең? Күрәсеңме, мин хәтта елый да алмыйм, яшем катты, син миндәге хатын-кыз булу шатлыгын үтердең! Күрә алмыйм мин сине! Ничек телисең, шулай яшә! - Хөмәйрә учы белән йөзен каплады, ирексездән күз яше атылып чыкты. Ул үзенең гөнаһсыз бала чагын хәтерләде, шул бәхетле елларны сагыну хисе үзәген өзеп үтте, һәм араларына кара елан булып кергән уен булмаса, каршында басып торучы ирнең күкрәгенә сыенып, үзен юаттырган да булыр иде. Ләкин тыелып калды.
- Миңа яшәве җиңел идемени? - диде ир. - Усал ниятем юк иде. Шулай тиештер дип уйлаганнан гына. Син хәтерлисең микән, мәктәптә фототүгәрәк эшли иде. Түгәрәкнең җитәкчесе безне беркөнне өенә чакырды. Аңарда мәктәп дәреслегенә бөтенләй охшамаган китап-журналлар, фоторәсемнәр, фильмнар күрдек без...
- Сез шуларны карадыгызмы?
- Карадык инде. Начар нәрсә икәне башка да кереп карамады. Шуның өстенә ул безгә вак-төяккә акча бирде. Исерткеч эчемлекләрне, тәмәкене дә беренче тапкыр анда авыз иттек. Олылар булып уйнавы күңелле иде. Аннан соң безне төрлечә рәсемгә төшерергә күндерде. Башта киенгән килеш, аннан соң ярым шәрә хәлдә. Хатын-кызлар белән ирләр арасындагы аерма һәм мөнәсәбәтне дә ул аңлатты.
- Һәм син...
- Әйе, синең белән өлкәннәр уены уйнап маташтым. Тик ул чакта моның ярамый торган булуын белми идем әле. Мин бары тик, без шулай гомер буе яшәрбез, син минем кәләшем булырга тиеш, дип кенә уйладым...
Әйе, балаларны аздыручы бер маньяк турында Хөмәйрә ишеткән иде шул. Җәзасыннан битәр, тавышы күп булды. Ул укытучыны, балалар белән эшләү хокукыннан мәхрүм итеп, мәктәптән куганнар кебек иде. Күп кенә кызларны өенә дә чакыргалаган икән ул...
Хөмәйрәгә җиңел булып китте. Нәсих тә аздыручы түгел, ә корбан гына икән бит. Бәла аларга кагыла язып кына киткән, ә шаукымы ни гомер дәвам итә! Әгәр дә кагылган булса?..
Сүзне тәмамларга вакыт җитүен белдереп, сабый уянды. Очрашуның әнисе өчен бик тә әһәмиятле булуын аңлаган сыман, елап борчымады. Шул мизгелдә Хөмәйрә үзенә сүз бирде: баласын үсеп җиткәнче күз уңыннан ычкындырмас, ул бик бәхетле булыр!
Бу очрашудан соң күп тә үтмәде, хатын үзенең авырга узганын белде. Тугыз ай үткәч, хатын тупырдап торган игез бала дөньяга тудырды. Аларның бәхет капкасы ачылды.
* * *
Тау белән тау очрашмаса да, кеше белән кеше очраша икән.
Төпчек кызы Ләйләне аквапаркка алып барырга күптән вәгъдә бирсә дә, Булатның теге яки бу эше чыгып, шактый вакыт үтте. Ниһаять, ул көн килде. Көне буена суда төрле аттракционнарда катнашачагын күз алдына китереп, анда барып җиткәнче, Ләйлә күтәренке кәеф белән йөрде.
- Әти, андагы ташбаканы өйгә алып кайтырга ярыймы? - диде ул.
- Юк, кызым, ул су ташбакасы, ул суда гына яши.
- Ә без зур аквариум алырбыз.
- Ул аквариум безнең өйгә сыймый шул.
- Алайса, бәләкәй ташбака алыйк.
- Бәләкәй ташбакалар бик ялкау, балалар белән уйный белмиләр. Аннан соң алар йокларга ярата. Кыш буе уянмыйлар.
- Алайса, бәләкәй генә песи баласы алырбыз.
Кыз нәрсә генә сораса да, ахырда сүз һәрвакыт песи баласына кайтып кала иде. Бик алыр иде песи баласын, тик Ләйләдә аллергия шул. Урамдагы песиләр белән уйнап йөреп, әллә ничә тапкыр тимрәү алып кайтты ул. Үзең табиб була торып, үз өеңдә шуннан котыла алма инде...
Дүрт сәгатькә билгеләнгән вакыт үтеп тә китте. Кайтыр алдыннан алар кафега керделәр. Шунда Булатның күзе янәшәдәге өстәл янында утырган бер парга төште. Дөресрәге, аларның кызларына. Ләйлә белән бер тирәдәрәк булган бу бала, ике тамчы судай, аңа охшаган иде. 
"Күземә генә күренмиме икән?" дип, Булат текәлеп-текәлеп карады. Ләкин бу чынбарлык иде, күзләре ялгышмады.
Студент чакта тәҗрибәләр өчен ничә тапкыр биоматериал тапшырган булса да, кайдадыр дөньяга килүенә үзе сәбәп булган балалары булу ихтималын белсә дә, алар белән очрашуга ир әзер түгел, ул моны хәтта башына да кертеп карамый иде. Димәк...
Беренче шок үткәч, кызыксынып, әлеге парны күзәтә башлады. Юк, үзе белән очрашкан кешеләр түгел. Алай булгач, ник алар да аңарга борыла-борыла карыйлар соң? Алар да бер үз балаларына, бер Ләйләгә карыйлар. Йөзләрендә - чиксез аптырау һәм каушау катыш сөенү.
Өлкәннәр шулай аптырашып карап торганда, ике кыз, уртак тел табып, балалар өчен махсус куелган туплар өстендә сикерә дә башладылар. Менә каяндыр фотограф килеп чыкты һәм балаларны фотога төшерә башлады.
- Игезәк туганнарның балалары да игезәкләр кебек охшаш була шул, - диде ул. - Бергәләп төшәргә теләмисезме?
Шул чагында гына Булат әлеге ирнең үзенә охшаганын абайлап алды.
- Әйе шул. Ә сез ничек уйлыйсыз? - диде ул аңа.
Менә алар фотограф кушканча басып фотога төштеләр.
- Бу хәтле бер-беребезгә охшаган булгач, бәлки, адресларны да алышырбыз, - диде ир. - Таныш булыйк, Илдар булам.
- Ә мин - Булат.
- Бер-беребезгә ни өчен охшаган булуыбызның сере булмый калмас, - диде Илдар. - Сез үзегез кайсы яктан? Туганнарыгыз бармы?
Охшаш булулары Илдарны Булаттан да ныграк кызыксындырды. Аның кем булып эшләвенә караганда, туган елы, әти-әнисе, яшәү урыны турында сораштырды.
- Бу безнең беренче очрашу булса да, соңгысы булмас дип уйлыйм, - диде ул. - Әнә, балалар да бер-берсен ничек якын итте. Без барыбыз да Адәм белән Һава балалары бит. Кем белә, бәлки, якынрактыр да.
Булат бу очрашу турында өендә сөйләгәч, рәсемнәрне дә игътибар белән карагач, хатыны иренең башына да килмәгән сүзне әйтте:
- Әллә сине әниең үзе тапмаган, балалыкка алды микән? - диде.
- Син нәрсә? Бу була торган хәл түгел. Серне барыбер ачарлар иде.
- Белми калуың да мөмкин. Нишләп соң синең бүтән туганың юк? - Иренең аптырап калганын күргәч: - Гафу ит, мин шаярттым гына, - диде.
Чынлап та, нишләп соң алар бер-берләренә охшаганнар? Кайда күргәне булды соң ул бу ирне?
...Аңа тугыз яшьләр булгандыр. 
Кич белән урам малайлары, җыелышып, авыл башындагы Зәңгәр күл буендарак урнашкан тавык фермасы янында качышлы уйныйлар иде. Уен белән мавыккан булсалар да, олы юлдан бу якка таба килүче мотоциклны алар ерактан ук күреп алдылар.
- Милиция! - диде ферма каравылчысы Галиморза абзый. - Качыгыз!
Артыграк шаярып ташласалар, ул аларны милиция белән куркыта иде. Бу юлы да нәкъ шулай итте. Малайлар төрлесе төрле якка качып бетте. Ә мотоцикл, алар качкан җирне үтеп, авылга керде.
Мотоциклда утырган кешенең милиционер түгеллеген күргәч, малайлар яшеренгән җирләреннән чыгып, уеннарын дәвам иттеләр. Алар уен белән шулхәтле мавыктылар, мотоциклчының, авыл эченнән чыгып кире олы юлга таба юнәлгәндә, үз яннарына тукталуын да сизмәделәр.
Мотоциклда утырган абый матае янына җыелган малайларга конфет таратты, кайберләренең чәченнән сыйпады. Аның күзе Булатка тукталды.
- Исемең ничек?
- Булат.
- Кем улы син? - диде.
- Әти белән әнинеке.
- Әти-әниең кем?
Аның өчен Галиморза абзый җавап бирде:
- Безнең фельдшерыбыз Зәйтүнә улы ул. Әтисе Азат исемле. Анысы безнең механик...
- Кемгә охшаган бу бала?
- Тач әтисе инде, кемгә булсын?
- Тәрбиягә алган балалар юк, дисез инде авылыгызда?
- Үзебез бирергә әзер әле. Яңарак кына биш бала ятим калды. Әти-әниләре авариягә эләкте. Балалар йортына илтерләр микән, туганнары карар микән, аптырыйбыз инде. Сез кемне эзлисез?
- Улымны югалттым мин, аны эзлим.
- Алла ярдәм бирсен сезгә.
- Амин.
Аларның ни турында сөйләшкәннәрен матай белән мавыккан малайлар да, Булат та тыңлап тормады.
Мотоцикл тагын, тузан туздырып, олы юлга кузгалды. Кузгалгач та артына борылып-борылып карады әле теге ир. Булат та, ул күздән югалганчы, нишләптер аның артыннан бик озак йөгереп барды...
Илдар аңа әнә шул мотоциклчы абыйның йөзен хәтерләтте...
Юк, ул булмас! Исән булса да, ул абый инде бабайдыр. Тукта, нишләп исенә төште соң әле ул? Хәер, ул абыйның борыла-борыла караганы элек тә еш кына аның төшенә керә иде бит. Тик аның йөзен генә ачык күрми иде. Менә хәзер йөзе дә ачыкланды.
* * * 
Соңгы вакытта Зәйтүнә төшендә күктә очып йөргәнен күрә башлады. Әйтерсең аңа канатлар үскән, ә ул канатларны фәрештәләр бүләк иткән, имеш. Зәйтүнәнең җиргә дә төшәсе килә, ләкин фәрештәләр сабыр итәргә куша.
- Безнең сиңа тагын канатлар бирәсебез бар әле, бераз гына сабыр ит, - диләр, имеш.
- Ул хәтле канатлар белән нишләрмен соң? - ди аларга Зәйтүнә.
Бүген дә шул төшне күреп уянды ул. Бер төшне ничәнче кат ничек юрарга да белмичә, Зәйтүнәнең көне буена күңеле алгысыды. Күзен тәрәзәдән алмады, кемдер килер кебек тоелды. Килер кешесе дә юк кебек. Улы Булат белән дә көн саен телефоннан сөйләшеп тора, кайтам димәгән иде. Күршесе Әхәт тә күренми әле.
Ялгыз ир-атның өенә керергә яхшысынмаса да, ишегалдына күз салды. Тавык-чебешләренең алдында җим дә, су да бар, димәк, барысы да яхшы. Дөньялар диген инде, әй, өй тутырып бала үстер дә, картайган көнеңдә ялгыз яшә инде. Дөрес, карт зарланмый, өе эчендә дә тәртип. Тик барыбер йортта хатын-кыз кулы җитмәгәне сизелеп тора. Ә менә Зәйтүнә йортына ир-ат кулы тиюе бик кирәк. Булат һәрвакыт күз-колак булып торса да, бер йортта яшәү белән аерым көн күрү бик нык аерыла шул. Олыгайган көнендә ялгыз яшәр өчен үстермәгән иде лә ул Булатны. Тик заманалар үзгәреп китте шул. Ул укып бетергән елны шифаханәне капиталь ремонт дигән булып ябып куйдылар. Табиблар эшсез калды. Шырпы кадалса да, район үзәгенә йөгерергә туры килә башлады. Булатны исә ординатурада калдырдылар. Әнисен яннарына күчәргә үгетләсә дә, ятып чирләмәгәндә, үз-үзеңне йөрткәндә, ничек итеп гомер иткән нигезеңнән кузгаласың? Калдырып чыгып китеп тә булмый йортҗирне. Бу дөньяны Булат өчен дә төзеделәр бит. Шыгырдап торган имән бүрәнәләрдән салынган йорт әле тагын йөз елга чыдарлык. Зур гаилә булып, шау-гөр килеп яшәргә иде...
Зәйтүнәнең үзеннән торса, бу өйдә дә шау-гөр килеп балалар үсәр, берсе булмаса, берсе яннарында калган булыр иде. Юк шул, насыйп булмады.
Гомере дә көткәннән озынрак булды. Югыйсә ул бу яшькә җитәрмен дип уйламаган да иде. Кияүгә чыгып, бала үстерә алачагы ике ятып бер төшенә дә кермәде. Чөнки табиблар әнисенә:
- Кызыгызны яшәтәсегез килсә, аңа авыр эш эшләтмәгез, - дигәннәр иде.
Авыл җирендә эшләми буламы соң? Миңа ярамый, булдыра алмыйм, дип тормады, суын да ташыды, идәнен дә, керен дә юды, бакчада да эшләде. Спорт дәресләрендә йөгерде дә, сикерде дә, чаңгысында да шуды. Дөрес, аңардан башкаларга таләп иткән нәтиҗәләрне сорап интектермәделәр. Ныгып китүенә, бәлки, шул хезмәте дә булышкандыр. Әмма, гаилә корып бала табарга уйласа, бу тәвәккәллекнең уңышлы тәмамланасын бер генә табиб та вәгъдә итә алмаячак иде.
Балага узу сәламәт хатын-кыз организмында да кайбер авыруларны китереп чыгарырга мөмкин. Йөрәк чире әнидән балага күчүчән була... Ярый ла күчеп кенә калса? Бала ятим калырга да мөмкин.
Кашыкка салып йотарлык булып үссә дә, Зәйтүнә гаилә бәхетенә ия була алмавы белән килешкән дә кебек иде... Ләкин көтмәгәндә авылга Азат кайтты һәм кызның башын әйләндерде.
Ул чагында яраткан идеме ул аны? Бу сорауга хәзер дә ачык кына җавап бирә алмый. Кара бөдрә чәчле, бөркет карашлы, уртача буйлы бу егет бер кыз белән дә очрашмый иде. Күпләр бу хәлгә хәтта бик аптырадылар. Чөнки кызлар аның белән дуслашырга каршы килмәс иде. Тик армиядә хезмәт итеп кайткан егет өйләнү түгел, кызларның кулын да тотып карамады. Ә аның башын ничек әйләндерергә белмичә төн йокыларын калдырган кызлар, берәм-берәм кияүгә чыгып, инде әни дә булырга өлгерделәр.
Менә шул Азат берзаман Зәйтүнә эшләгән медпунктка һәр көн керә башлады. Йә күзе авырта, йә бармагы сыдырыла, йә эче авырта. Авыруларын каян табып бетерә диген. Ә үзе күзен күтәреп карарга да ояла.
- Бик ешлап китте әле, - диде санитарка булып эшләүче Бәрия апа. - Сиңа күзе төшкән бугай егетнең.
- Юкны сөйләмә әле, Бәрия апа... Аннан килеп, авыл җирендә миңа кияүгә чыгарга ярамый. Зур чиләкләр белән су ташып, ишле бала үстерүдән, чирек гектар бакчадан уттан курыккандай куркам мин.
- Моңарчы аларны эшләүдән курыкмаган идең әле.
- Әти-әни канаты астында эшләү белән каенана янында яшәү - икесе ике нәрсә.
- Әнисе бер дә начар түгел. Кызым дип кенә торыр.
Әллә әнисенең дә бу арада еш керүенең сәбәбе шул микән?
Песи белән тычкан уены шактый вакыт дәвам итте. Көннәрдән бер көнне:
- Сеңлем, - дип сүз башлады Азатның әнисе. - Яшең дә бар, төскә-биткә дә чибәр, укыгансың да, нишләп кияүгә чыкмыйсың син?
- Насыйбым очрамагандыр, - дигән булды кыз.
- Шулайдыр анысы. Менә улымның да яшьтәшләре күптән башлы-күзле булдылар, ә аны өйләндереп булмый. Улымның кимчелекләре юк дип әйтмим, тик нәселебез хатын-кызны бик хөрмәт итә. Аның күңеле кайчаннан бирле синдә. Чык син аңа кияүгә, бәхетсез булмассың, - диде.
Әлеге сөйләшү көтелмәгәнрәк булганга, кыз әзер түгел иде. Шуңа күрә ул турысын әйтеп салды:
- Кияүгә чыга алмыйм шул мин, апа, - диде.
- Нишләп?
- Минем белән гаилә корган кеше бәхетле булмас. Сәламәтлегем бер дә юк минем.
- Авырмаган кеше юк, сеңлем.
- Табиблар бала табарга кушмыйлар миңа. Балаң да авыру туар, үзеңнең дә исән калмавың бар, диләр. Йөрәк клапаннарында ревматизм минем.
Хәмдия, җиңел сулап:
- Шул гынамы? - диде.
- Мин, авыл хатыннары кебек, мал асрап, дөнья көтеп, каенана-каенатага да килен хезмәте күрсәтә алмыйм.
- Ай бу яшьләрне! Безгә бит хезмәтче кирәк түгел. Килен җилкәсенә аякны салындырып менеп утырырга кем дип белдең безне? Үзебез дә бик шәп көтәбез әле! Кунак кызы урынына гына яшәтербез сине, улым гына бәхетле булсын! Ә балага килгәндә, Аллаһы Тәгаләнең кодрәте киң аның - әллә каян кулыңа китереп тоттырыр!
Аның бу хәбәрне бик җиңел, хәтта куанган кебек кабул итүенә Зәйтүнә бик гаҗәпләнде. Соңыннан булачак каенанасы улының кечкенә вакытында колак асты бизе шешүдән бик каты авыруын сер итеп кенә әйткәч, сәбәбен аңлады. Бу авыру аны әти булу хокукыннан мәхрүм иткән икән...
Зәйтүнә ризалашты. Өйләнеп җибәргәч, Азат, хатыннарны кызыктырып, ирләрнең ачуын китереп, яр астындагы чишмәдән зур-зур чиләкләр белән су ташыды. Мал-туарга эчерер, бакчага сибәр өчен, капка төбендәге колонкага шланг суздылар. Хатынын бәрәңге утыртырга да, чүпкә дә чыгармады. Ике елдан соң алар ишегалдында яшь бала коляскасы күренгәч тә, авыл халкының исе китмәде...
Ул елны каенанасына Казанда операция ясадылар. Аллага шөкер, операция уңышлы узды. Каенанасы аякка басканчы, Зәйтүнә аның янында булды. Шул чакта ул бала тудыру йортында шәфкать туташы булып эшләгән дус кызына сугылды. Керү белән, ул ыгы-зыгылы вакытка туры килә: бер ана бала тапканда үлгән, сабый белән ничек булырга белмиләр. Баланың әтисе, өйдә берсеннән-берсе кечкенә балалар булу сәбәпле, яңа туган баланы алып китә алмаган, вакытлыча гына калдырырга дип сораган булса да, килешү кәгазенә "баладан баш тартам" дип кул куйган икән. Моның өчен атаны берәү дә гаепләми. Ләкин баланы нишләтергә?
Бу хәлләр үз күз алдында барганга, Зәйтүнәнең йөрәге өзелеп төшкәндәй була. Баланы кулына алгач та, аңардан аерыла алмый ул.
Каенанасы дөрес әйткән: Ходай Тәгалә уйламаган җирдән аның кулына сабый китереп тоттырды...
Булат бүтән балалардан бер ягы белән дә аерылмады. Дуслары кая барса, ул шунда барды; олылар шаяртып өйрәткән такмакларны отып алып, өйдәгеләрне сөендерде. Курчаклар белән табиб булып та уйнарга яратты. Аларга операция ясады, җәрәхәтләрен бәйләде. Алар арасында әни курчак та, әти курчак та, абыйлары-апалары, энеләре-сеңелләре дә бар иде. Үзенең бердәнбер бала булуыннан качып, ниндидер бер эчке тоемлау белән туганнарын эзләве булды микән әллә? Әллә аның үзен эзләделәр микән?
Менә шундый хәлләр. Каенанасы алдамады: Зәйтүнә аңардан да, иреннән дә, каенатасыннан да уңды. Азат бүтән бала сорап интектермәде. Булганына канәгать булып, аны әйбәт итеп үстерүгә бөтен көчен куйды.
Менә ничек килеп чыкты бит: гомерем кыска булып, берәүне бәхетсез итәрмен дип курыккан Зәйтүнә әле дә яшәп ята.
Булат әни җанлы бала булып үсте. Мәктәпне дә алтын медальгә тәмамлады. Медицина институтына укырга керде. Укып бетергәч, медицина үзәгенә эшкә урнашты. Гаилә корып җибәрде. Зәйтүнә киленнән уңды. Эшләре күп булса да онытмыйлар, гел кайтып йөриләр. Ихатасы да гел Азат исән чагындагы кебек. Каз-үрдәген, тавык-чебиен асрый әлегә. Ишегалдында алар да чемченеп йөрмәгәч, ничек көн үткәрәсең?.. 
Зәйтүнәне уйларыннан капканың теге ягыннан килгән Әхәт тавышы аерды:
- Су кертүчеләр сиңа керделәрме әле? - диде ул.
- Икебезгә дә берьюлы кереп, проект белән таныштырып чыктылар бит.
- Җитәкчеләрен күрдеңме?
- Җитәкчеләре миңа ник кирәк? Ул түгел, эшчеләре башкара бит эшне.
- Эшкә тотынганчы, рөхсәт кирәк бит. Менә шул җитәкче синең кайсы өйдә яшәвең белән кызыксынган.
- Килсен дә карасын. Эше шул булгач, нишләсен инде, кызыксынадыр.
- Әнә үзе дә килә, - диде Әхәт. - Пенсионерларга ташлама ясыйлар, ди бугай, шулай булса, исемлекнең башында беренче кеше син инде. Исемлеккә мине дә керттер.
- Ярар, әйтермен.
Капка янына килеп баскан ирнең "Керергә ярыймы?" дигәнен ишеткәч, Зәйтүнә имәнеп китте. Әллә колагы ялгыш ишетә инде? Булаты кайткан түгелме соң? Булаты! Нишләп кеше көлдереп рөхсәт сорап торган була тагын?
Ул, кабалана-кабалана, капка янына килде. Капканы ачканда гына, аның Булат түгел, ә аңа охшаган ир булуын күрде. Ярый әле, коймага тотынып калды. Егылырга да күп сорамас иде.
- Зәйтүнә апа сез буласызмы? - диде ир.
- Мин үзе инде, балам.
- Ә минем исемем Илдар. Без сезнең авылга су кертәбез.
- Бик кирәк эш белән шөгыльләнәсез.
- Тормыш җиңеләйсен өчен тырышабыз инде.
- Барыбер яшьләр шәһәргә тартыла. Эш кирәк аларга. Авылда эш юк.
- Тырышкан кешегә эш табарга була, апа.
- Бөтен кеше дә башлап йөрүче, оештыручы булып бетми. Кушканны эшләүчеләр дә кирәк.
Йа Хода! Тач Булат бит бу Илдар дигәннәре. Елмайганда, сул як бите чокырына хәтле аныкы.
Илдар да, су торбасын каян кертү турында сорыйсы урында, стенадагы рәсемнәргә төбәлгән. Әнә Булатның нәни чагы. Әнә алар өчәүләп төшкәннәр. Әнә туй рәсемнәре. Бусы яңарак кына төшкәне...
- Апа, альбомыгызны да карарга ярыймы?
- Ярый, нишләп ярамасын?
Илдар рәсемнәр альбомына төбәлде. Зәйтүнә, кунакның үз капкасын очраклы какмаганын сизенеп, чәй табыны әзерләргә кузгалды.
Ул арада Илдар, кесәсеннән фотолар алып, Зәйтүнә алдына куйды. Аквапаркта төшкән рәсемнәр...
- Бу охшашлык очраклы гына булмавын сезгә аңлатып торасы юктыр дип уйлыйм?
- Ә сез кем? - дип кенә әйтә алды телен көчкә әйләндереп Зәйтүнә.
- Без кырык ел инде менә югалган энебезне эзлибез. Шушы вакытка хәтле эзенә төшә алганыбыз юк иде.
- Югалтырга, кеше инә түгел бит. 
- Әниебез энемне тапканда үлде. Без дүрт бала ятим калдык. Әткәм, әзрәк хәлләнгәнче дип, балалар йортында калдырып торырга булган. Ике айдан соң алырга килгәч, баланы тапмаган.
Зәйтүнәгә аяк астындагы җир чайкала башлаган кебек тоелды. Ләкин ул Илдарның тавышын ишетә:
- Әткәбез безгә, үлгән чагында, сезнең тагын бер энегез бар, табыгыз аны, дип әйтте...
- Ул песи баласы түгел бит, балалар йортында да уллыкка әти-әнисе, туганнары рөхсәтеннән башка бирмиләр...
- Бөтен хикмәт тә шунда шул. Әтием "вакытлыча калдырып торам" дигән юлга кул куясы урынга, ялгышып, "баш тартам" дигәнгә куйган.
- Ул чагында тапмадыгызмы?
- Каян табасың? "Балагыз бик әйбәт гаиләдә, борчылмагыз, кайда икәнен әйтә алмыйбыз" дип тынычландырырга тырышканнар.
Зәйтүнә гомер буена әлеге очрашудан куркып яшәде. Бала табу йортында эшләүче дус кызы аңа әти кешенең баланы алырга килүе турында әйтеп куя. Теге ир, алар авылына да килеп, "асрамага бала алучы юкмы?" дип сорап та йөри. Авылдашларының чит кеше баласы үстерүләрен белмәве яңа гына әни булган Зәйтүнәнең җанына тынычлык бирә ул вакытта. Сер ачылган булса, күпме туганы булыр иде, ә...
- Әти һәр авылдан уллыкка алынган бала бармы-юкмы булуын белешеп йөрде. Сезнең авылда да булгандыр ул. Тапмагач, бүтән өлкәдән килеп алганнардыр дип уйладык. Бу турыда газетажурналларга да белдерүләр бирдек, тик бернинди хәбәр дә булмады. Юк, тапсак, без аны үзе ияләшкән гаиләдән тартып алмас идек. Бары тик энебезнең кайда яшәвен белеп, тынычланган булыр идек. Тәрбиягә алган гаилә теләмәсә, үзебезнең кем булуыбызны да белдермәс идек.
- Исеме ничек иде? Нинди исем кушмакчы идегез?
- Илгиз... Әниебезнең исеме Илгизә иде...
- Әтиегезнеке?
- Рушан... Арыслангәрәевләр без!
- Әниегезнең фотосы үзегез белән түгелме?
Илдар сумкасыннан кечкенә рамга куелган фото чыгарды.
- Безнең әниебез шундый иде...
Зәйтүнә рәсемгә җентекләп карады.
- Бала чагындагы алкаларын бер дә салмаган икән, - диде ул. - Муенсасы да бар.
- Ул алканы башта әбием кигән, ә аннан әниемә биргән. Энебез белән бергә ул алкалар да, муенса да юкка чыкты.
Зәйтүнә, урыныннан кузгалып, сандыкны ачты һәм аннан бер кечкенә тартма алды.
- Боларны миңа бала белән бергә тапшырдылар.
Илдар тартма эчендә яткан көмеш алка һәм куе кызыл төстәге муенсага игътибар итте. Кулына алып, озаклап карап торды. 
- Алкасы хәтердә калмаган, ә менә муенсасы исемдә, - диде ул.
- Менә бит нинди шатлык! - диде Зәйтүнә. - Улымның туганнары юк, ялгызы кала дип кайгырган идем. Нишләптер элек бу турыда уйламаганмын. Миңа бит аның әтисенең кайда яшәве турында берни дә әйтмәделәр. Үзем дә белүне кирәксенмәдем. Соңыннан документларны архивтан эзләтеп тә карамакчы идем, курыктым. Соңгы вакытта "Әллә яңадан туганнарын эзләтеп карыйм микән?" дигән уйлар да башыма керде, тик йөрәгем җитмәс иде. Әллә нинди төшләр дә күрә башладым... Очрашуга булган икән... "Әллә үзенә әйтеп, әти-әнисенең адресын архив аша да эзләтим микән?" дип тә уйлаган идем. Балаларын калдырып киткән әти-әниләрнең адресын сер итеп тотсалар да, ул чагында мин аны белә ала идем бит.
- Ә без архивтан да белештек. Анда "Балалар йортына җибәрелгән" дип җавап бирделәр. Балалар йортында да куанычлы хәбәр әйтмәделәр. Шулай итеп, без аны югалттык... - Бераз тын торганнан соң, Илдар, сөенеп: - Ярый әле аквапаркка барырга уйладык. Булатны шунда очраттык. Элек тә үзебезгә охшаган кешеләрне күргән бар иде. Тик бу хәтле охшашлык юкка түгеллеген шунда ук аңладык. Әтиебез генә бу көнгә хәтле яши алмады. Ничек сөенгән булыр иде. Бер районда гына яшәп ятканбыз бит.
- Без бит монда соң гына, кешеләр якындагы яңа төзелешләргә китеп, авылыбыз беткәч кенә күчендек. Нишләптер күңел шушы якка тартты.
- Юкка булмаган, димәк!
- Балалар йортыннан таба алмавыгыз да гаҗәп түгел. Миңа бала табу йортында ук баланы уллыкка алган итеп түгел, ә үзем тапкан итеп бирделәр. Архивка дөресен язмаганнар.
Зәйтүнә, болын кебек өендә туганнар шау-шуын, бала-чага чыр-чуын күз алдына китереп, чәй әзерләргә тотынды.
* * *
Менә Булатка әнисе бу ялда өйләренә су торбалары сузасыларын әйтеп шылтыратты, җае булса, кайтуын да сорады.
Соңгы вакытта Булат сәер төшләр күрә башлады. Гүя ул таныш булмаган кешеләр арасында, алар аны эзлиләр, аңа эндәшәләр, яннарында гына йөрүенә карамастан, аны таба алмыйлар. Ул "мин монда!" дип эндәшмәкче була, тик тавышы чыкмый.
Хатынының "син, бәлки, тәрбиягә алган баладыр?" дип әйтүен күптән оныткан булса да, ирнең тынычлыгы югалган иде инде. Ул кат-кат сабый чагында хәтеренә сеңеп калган мизгелләрне яңартты.
Дөньяга ничек килүен хәтерлиме ул, юкмы? Кем инде аны хәтерләсен? Әмма Булатның күз алдына аермачык килде. Бәлки, бу аның фантазиясе генәдер, кем белә? Менә ул, моңа хәтле җылы, рәхәт урынын ташлап, салкын, миһербансыз дөньяга чыкты. Салкыннан тәне куырылып, тыны кысыла. Кемдер, ак киемдәге фәрештә бугай, аңа нидер эндәшә. Тик ул сүзләрне аңлап булмый. Ул баягы җылы урынын таләп итеп кычкырып җибәрә. Янындагы ап-ак фәрештәләр куркып йөгерешә башлыйлар...
Менә бала әнисенең тулы күкрәкләренә авызын төртә, ашарга эзли, ә ул аңа имезлек каптыра. Нарасый имезлекне чәйнәп бетермәкче була, тик ул каты, тәмсез... Аннан соң әнисе шешәгә сөт салып, аны авызына каптыра. Имезлектән сөт агып, аны тончыктыра...
Менә ул әнисе белән күбәләкләр куа. Әтисе аны алып өскә күтәрә. Аска карагач, биеклектән башы әйләнә. Әтисе кулларыннан җиргә кадәр шулхәтле биек икән бит. Шулай да аңа куркыныч түгел. Әтисе аны өскә ата да кире тотып ала. Тагын күтәрә, тагын тота... Рәхәтлектән дөнья җем-җем килә...
Бу күренешләр әллә кая юкка чыгып, ул бөтенләй таныш булмаган кешеләр арасында кала.
- Без бу җиргә синең аркада килдек. Син безне кан кардәшләребездән аердың, аларны табарга булыш! - диләр.
Ул, алардан качарга теләп, әрле-бирле йөри, тик китәр урын гына таба алмый. Шулай шабыр тиргә батып уяна.
Мондый саташулар бер генә тапкыр булса, исе дә китмәс иде. Тик нишләптер ешаеп китте шул мондый төшләр. Әллә, кешеләргә бала таптыру юлларын эзли-эзли, башына зыян килә инде? Аллаһы Тәгалә әмеренә каршы килеп эш итү хәерлегә дә түгелдер...
Булат еш кына урамдагы кешеләр арасыннан үзенә таныш чалымнарны эзли. Ул балалар да үскәндер, сөяр-сөелер чаклары җиткәндер. Бу дөньяга нинди юл белән килүләре турында берсе дә хәбәрдар түгелдер. Алар арасында бәхетлеләр дә, бәхетсезләр дә бардыр. Бер үк донордан туган балалар да бер генә түгелдер. Бер-берсе белән очрашып, яратышып, кан катыштырмаслармы?
Еллар үтеп, уңышлар күбәйгән, ачышлар арткан саен, сораулар да арта гына.
Табиб буларак, ул мондый адымга тәвәккәллек иткән гаиләләргә бер генә бала белән калмаска киңәш итә. Моның сәбәбен аңлый ул. Үскәндә кочаклашып йоклаган, серләрен уртаклашкан, вакытвакыт әүмәкләшеп тә алган туганы юк икән бит аның. Әтисе юк, әнисе дә мәңгелек түгел. Балалар да, үсеп канат чыгарган кошлар кебек, ояларыннан аерылып, үз ояларын булдырырлар. Болын кебек өйдә хатыны белән икәү генә яшәп калсыннар әле. Ярый ла оныклар белән куандырсалар? Булмый калса, яисә, аякка бастырырга авыр дип, бердән артыкны тапмасалар, ничек яшәрсең? Дүрт стена эчендә ялгызың калмас өчен, ишек төбенә чыгып утырсаң гына инде...
Табигатькә каршы килеп, гадәти булмаган юл белән дөньяга килгән балалар, бакыйга күчкәч тә, аңардан туганнарын таптырып йөдәтмәсләрме? Хәер, алар бу турыда, җирдә яшәгәндә, бөтенләй дә белмәсләр. Әти-әниләре дә аңарга бөек кодрәт иясенә карагандай карарлар. Аларның кысыр калуы да ниндидер гөнаһлары өчен җәзадыр бит... Тик җәзаның чиге була. Уйламый эшләгән бер гөнаһ өчен гомер буе җәзаланырга димәгән. Адәм баласы кичерелергә дә хокуклы...
- Аллаһы Тәгалә үзе бу эштә безгә булыша, - дип тынычландыра аны остазы Камалов. - Югыйсә аңа безгә комачаулау берни дә тормый бит. Җир йөзендә бар да тигез, бар да әйбәт булганда да, кеше проблемаларны үзе тудыра. Тигез юлдан барганда да, ул вакыт-вакыт абына. Бертөсле генә яшәү аңа күңелсез. Ул һәрвакыт көрәшеп яшәргә, ярамаган эшләрне эшләп карарга омтыла. Бәлки, шуның белән бәхетледер дә әле без. Шулай булмаса, кешеләре зур ачышлар ясарга тырышып, тагын да зуррак гөнаһка батырудан Җир әллә кайчан, күчәреннән ычкынып, бүтән галактикага күчәр иде. Ә болай безнең ачышлар кешелек алдында без уйлаганча зур түгел бит. Чөнки бөтен гомеребезне ясаган хаталарыбызны төзәтеп кенә үткәрәбез.
- Сез үзебез тарафыннан юкка чыгарылган яралгыларның теге дөньяда җан сорауларыннан да курыкмыйсызмы? Исән калып туган яралгылардан битәр юкка чыгарылганнары күбрәк булды. Иләктән үткәреп кенә аналарның карынына салдык бит. Күпме хатыннарга аборт ясалды.
- Дөньяга көтелмәгән хәлдә тусалар, аларга рәхәт булыр идеме? Гарип, акылсыз бала үстергән аналарның хәсрәтен күрмисеңмени? Күзәтчелек астында тотып та, бөтенесен дә бу бәладән коткарып булмый әле...
* * *
Гомер үтә, балалар үсә, өлкәннәр исә теш коя, чәч агарта. Бик авырлык белән генә ирешкән бәхетенең кадерен белде Хөмәйрә. Туганнарыннан улының нинди юл белән барлыкка килүен яшермәделәр. Тик баланың әтисе турында әйтеп тормадылар. Әйтмәсәң дә аңлашыла: ир хатыны бит ул. Җитмәсә, тупырдап торган игезәк малайлар да алып кайтты. Олы уллары да, игезәкләр дә берберләренә нык охшаган иде. "Табиблар ялгышкан, баланың чын әтисе мин булганмындыр" дигән нәтиҗә чыгарды Айвар. Һәм бүтән бу турыда сүз куертмады.
* * *
Авыл урамына кергәч, үзләренең йорты янында ниндидер җанлылык сизеп, Булатның йөрәге күкрәгеннән чыгардай булып типте. Койма буенда торган машиналар да таныш түгел иде. Әле яңа гына телефоннан әнисенә кайтып җитәсен әйткән иде. Өйгә су керүен, хәзер аш-суга суны әллә каян алып кайтып мәшәкатьләнәсе юклыгына сөенүен дә әйтте ул. Әллә, берүзенә күңелсез дип, фатирга кешеләр керткәнме?
Борчылуы юкка гына икән. Әнә әнисе, ак яулыгын чөеп бәйләп, капка төбендә тора. Күзе кояшта чагылмасын өчен маңгаена кулын куеп, аның кайтканын көтә. Ярый әле бу дөньяда көтеп торучы әниләр, туган йорт бар. Син анда, үзеңнең зур эшләр майтаруыңны онытып, бала чагыңа кайтасың, әнкәеңнең иркә баласы гына булып каласың.
Менә әнисе янәшәсеннән таныш та-таныш та түгел кешеләр үтеп-сүтеп йөри. Гаҗәп хәл! Кемнәр алар?
Булат өйләре турысына җиткәч, барысы да бергәләп өйгә керделәр. Утырып дога кылдылар, хәләхвәл сораштылар.
Булат аңышканчы, кечкенә кызы әтисенә эндәште:
- Әти, кара әле, Ләйлә дә монда! - диде. 
Булат шунда аквапаркта очраган ирне - Илдарны күрде. Барысын да ачыклар өчен, сүзне ул башлады:
- Без синең белән бераз таныш инде. Бүген ныклап танышыр өчен килдек. Ниһаять, без сине таптык. Әткәбез сине гомер буе эзләде. Үлгәндә дә "Сезнең тагын бер туганыгыз бар, табыгыз аны" дип васыять әйтеп калдырды. Син - безнең моннан кырык ел элек югалткан бертуган энебез.
Менә ни өчен күңеле алгысыган икән аның. Үз туфрагы, кан кардәшләре белән элемтәсе беркайчан да өзелеп тормаган. Аларның мәхәббәте күзгә күренмәс нурлар белән аңа килеп ирешкән, тынычлыгын алган. Үзе дә аңламыйча, кан кардәшләрен эзләгән бит ул.
Бераздан Булатның күзе бер кечкенә малай белән басып торган таныш йөзле хатынга төште.
Әлеге карашны сизгән Хөмәйрә, аның янына ук килеп:
- Сез мине таныдыгызмы әллә? - диде.
- Йөзегез бик таныш шул.
- Менә безнең улыбыз. Сез хәтерлисезме? Улым сезгә охшаган, мин сезнең бер абыегызда кияүдә идем. Тик аңардан балага уза алмадым. Сез...
- Хәтерләмимме соң... Сез бит минем беренче уңышлы тәҗрибәм... Нишләп күпме кеше арасыннан сезнең каныгыз минеке белән генә кушылды, дип гаҗәпләнә идем әле... Тәҗрибә дә уңышлы чыгар дип уйламадым.
- Җан тартмаса да кан тарта дигән сүз инде бу. Ходай Тәгалә әллә кайчан ук безнең туганлыкны беркетеп куйган. Очрашу гына озакка сузылды. Минем ирем - сезнең уртанчы абыегыз.
Булат шунда якында гына торган әнисенә:
- Әни, ә син ни дисең? - диде.
- Ялгыз кала, бер туганы да юк, дип кайгырган идем. Аллага шөкер, бер-берегезне табыштыгыз. Моннан да олы куаныч бармы соң минем өчен хәзер? - диде ул, күз яшен сөртеп. - Әнә бит, моңаеп торган ихатабызга да җан керде. Әйдәгез, балалар, табынга утырышыйк. Аш-су көттергәнне яратмый. Бәйрәм бүген бездә! Күңел күптән көткән бәйрәм!
* * *
Булатның туганнары табылу хәбәре ул үзе эшләгән үзәктәге хезмәткәрләргә генә түгел, андагы пациентларга да яшен тизлегедәй таралды. Хәбәрне төрлечә кабул иттеләр. Тәрбиягә бала алудан куркып, үзләре табуга ышанып та, теләкләренә ирешә алмаган гаиләләр өчен бу хәл көтелмәгән булуы өстенә куандыргыч та иде - ятим баланы да үзеңнеке итеп үстерергә мөмкин икән бит. Ә ул бала, үскәч, ихтирамга лаек булырдай шәхескә әверелеп, әллә нинди уңышларга да ирешергә мөмкин. Чит балалар булмый икән бит!
...Билгеләнгән көнгә профессор Камалов янына Мусиннар гаиләсе килмәде. Ә менә "Алар балалар йортыннан бер ятим баланы уллыкка алырга карар кылганнар" дигән хәбәр "Тигез гаилә" дип исемләнгән медицина үзәгенә килеп иреште. Бу шатлыклы хәбәрне ирештерүчеләр дә, ишетүчеләр дә, сөенечләрен яшермичә, бары тик канәгать елмайдылар.
Менә ничә көн инде Сәлимә түтинең күңеле урынында түгел. Сәбәп тә юк кебек. Тормышы әйбәт, башка карт-корылар кебек, ялгызлыктан да тилмерми. Улы Рафил янында. Килененә дә тел-теш тидерерлек түгел, әни дип өзелеп тора. Оныклары да Аллага шөкер! Сау-сәламәт, инсафлы балалары үз янында - моннан да зуррак байлыкның булуы мөмкин түгел. Күпме кеше чирле, гарип бала белән изалана әнә. Аларны аякка бастырыр өчен дә ярдәм сорамыйча булмый. Ярый әле миһербанлы кешеләр бар. Дөньяны шулар тотып тора.
Килене оныкларын алып ялга киткәч, бала-чага шау-шуыннан бераз арынып торырмын дип уйлаган иде дә, бик күңелсез икән. Аларның бер-берсе белән күңелле генә уйнап, берара тарткалашып алуларына күнегелгән. Эчпошыргыч тынлыктан качарга теләп, ул тавык-чебешләргә кат-кат ризык куйды, каз-үрдәкләрне бакча артлатып су буена төшерде. Аларда кеше акылы бар диярсең, ашыйсы килгәч, билгеле бер сәгатьтә тезелешеп кайтып керәләр дә, тамаклары туйгач, тагын су буена төшеп китәләр.
Авыл кешесенең җәй көнендә эше күп: кышлык печән әзерлисе, малларны көтүгә чыгарасы, яшелчәсен дә, чәчәген дә үстерәсе килә, бәрәңгенең чүбен утыйсы, күмәсе, яфракларына умарта күчедәй оялаган колорадо коңгызларын агулыйсы бар. Элек бәрәңге үстерүнең бер мәшәкате дә булмаган икән, хәзер, коңгыз белән көрәшеп, күпме вакыт үтә. Ярый әле чиләк-көянтә белән су ташыйсы, олау-олау утын әзерлисе, кичләрен керосин лампасы яндырасы юк. Керен дә кул белән юып азапланмыйлар. Әле менә яңа гына тагын да әйбәтрәк кер юу машинасы алдылар. "Әни, менә тагын бер килен алып кайттым. Бер киленгә генә авыр була, алмашлап юарлар", - дип шаяртты Рафил.
Әйе, киленнәргә бай Сәлимә түти. Берсе - янында, икенчесе - шәһәрдә, шуның өстенә өйдә кер юа торган икенче килен - машина... Андый "киленнәр"нең бүтән төрлеләре дә бар икән бит, әле менә савыт-саба юа торганын алырга уйлыйлар. Теле белән әйтмәсә дә, күңеле белән бер дә кабул итә алмый әле анысын Сәлимә түти. Өйдә суның кайнары да, салкыны да агып торган килеш, ул савытсабаны машина юганны көтеп утыра торган кешемени?
Дөньяң түгәрәк булсын дисәң, күршең үзеңнән яхшы булсын, диләрме? Күршеләреннән дә зарланырлык түгел. Ике араны койма аерып торса да, кирәк чагында бер-берләренә кереп йөрү өчен җилкапка куелган. Сәмит әйтмешли, аның ишегалдына кергән мал Сәлимәттәй ишегалдына да күчә. Ир үзе дә тик тора белми. Кайчан карама, нидер эшли, нидер маташтыра. "Минем бер тиенне ике тиен итмичә калган калган көнем булса, ул төнне йоклый алмыйм", - дип тиккә генә әйтмидер. Гомере озын икән, әнә бит, машинасы белән капка төбенә килеп туктады. Төшке ашка кайтуыдыр. 
Сәлимәттәй, аяк астына килеп уралган тавык-чебешләре белән сөйләшә-сөйләшә кулына себерке алып, кирәге булмаса да, ишегалдын себерә башлады.
Ә бит күрше ихатасы кайчандыр аның үз ихатасы иде. Шунда килен булып төште, шунда гомер итте, балалар үстерде. Беренче улы Рафил ташландык күрше ихатада йорт тергезеп, шунда яши башлагач, бу нигездә төпчек улы Фәрит төпләнергә тиеш иде. Тик син бер төрле уйлыйсың, Ходай Тәгалә икенче төрле, Фәрит исә өченче төрле уйлагандыр - унҗиде яшен тутырды да укырга киткән җиреннән бөтенләй башка шәһәрдә яшәп калды. Шуннан бирле кайтып та күренгәне юк диярлек. Югыйсә әни җанлы бала иде кебек.
Сәлимә түтинең, төпчеген уйлагач, күзләре яшьләнде. Болай булыр дип уйламаган иде бит ул. Фәрит кечкенәдән бергә уйнап үскән Гәүһәрия килен булып төшәр дә, бергә яшәрбез дип күздә тота иде. Килен булып төште Гәүһәрия ул ихатага, тик аның хуҗасы Фәрит түгел, ә Сәмит шул.
Фәритнең дә хатынына тел-теш тидерерлек түгел, барсаң, әнием дип үлеп тора, башка туганнарга да якты йөз күрсәтә. Тик авылга кайтам дип тормый, улы исә, алар кайтмагач, үзе генә кайтырга батырчылык итми кебек. Парлашып, оныкларын ияртеп кунакка кайтсалар, ни була инде?
Сәлимә түти авыр сулады. Себеркесен алган урынына куеп өенә кергәндә, аңа Сәмит эндәште:
- Сәлимәттәй!
- Әү!
- Рафил кайда?
- Өйдә иде.
- Чакыр әле.
Башка вакыт булса, бер сүз дә әйтмичә, кереп чакырыр иде. Бу юлы карчыкның киресе килде. "Чакыр әле..." Кара, ничек сөйләшә. Дөньяның кендеге диярсең! "Чакырмассың микән?" дип әйтергә ярамыймыни?
Гәүһәрия, Сәмит һәм Фәрит бергә уйнап үстеләр бит. Аларның дуслыгына бөтен кеше кызыга иде. Күз тидерделәр, ахры. Әнә хәзер Фәрит, әнисе белән сөйләшкән чагында, аларны телгә дә алмый. Югыйсә бик йомшак күңелле бала иде бит. Үскәндә тәртипсезләнеп тә йөрмәде, борчу да китермәде, укытучылар тарафыннан да гел макталып, күз өстендә каш булып йөрде. Тиз үпкәли торган гадәте бар үзе, ләкин бер кимчелексез кеше булмый ул дөньяда. Сәмит исә, киресенчә, шайтан таягыдай инәләрен тырпайтырга гына тора, чаптар ат кебек уйнаклап, бер урында гына басып тора алмый. Укуга да артык һәвәс түгел. Берсе - ут, берсе су кебек.
- Нишләп әле әниең кебек кешегә әмер бирәсең, - диде Сәлимә, ачуы килеп. - Кер дә чакыр. Кул астыңдагы кешеләргә әмер биреп өйрәнеп беткәнсең шул.
- Ярар инде, Сәлимәттәй! Тупасрак булуымны беләсең бит. Әнә, үзе дә чыгып килә, - диде Сәмит, аларның тавышын ишетеп чыккан Рафилне болдырда күреп.
Рафил күршесенең гадәтләренә күптән күнегеп беткән. Сәмит юкка чакырмас.
- Ут каптымы әллә? - диде ул.
- Такталарны ишегалдына кертергә булыш әле. 
- Капка төбендә торса, урларлар дип куркасыңмыни?
- Урлаулары да бар.
- Бушатканда ук ишегалдына кертеп булмадымы аны?
- Машина капкадан керә алмады. Бүрәнәләр комачаулады.
Дөрестән дә, Сәмитнең ишегалды төзү материаллары белән шыплап тулган. Әллә иске йортны сүтеп, яңасын салырга җыена инде? Бу ихатага нишләп чат ябышып ятадыр. Югыйсә кызыл кирпечтән генә салган зур йортында әнисе берьялгызы яшәп ята. Ялгызы диюе сүз өчен генә инде, ике йортны берүзе алып бара Сәмит. Анысы - төп йорт, туган-тумача шунда җыела, аш-су шунда үткәрелә, мал-туары шул ишегалдында.
Такталарны ишегалдына ташып бетергәч, болдырга утырып тәмәке кабыздылар. "Сәмит - әйбәт хуҗа, ихатада, кая гына карасаң да, ныклы ир-ат кулы сизелеп тора. Тик бу ихатага нигә ябышып ятуын гына аңлый алмыйм", - дип уйлап алды Рафил. Төзелеш материаллары куяр өчен урын дисәң генә инде. Шулай да ул рәхмәтле күршесенә - туган-үскән ихата караулы.
- Әллә яңа йорт салмакчы буласыңмы? - диде Рафил. - Нигә шулхәтле җыясың? Бигрәк күп бит.
- Булсын. Ашарга сорамыйлар алар. Артса, урын табылыр.
Урынын табар. Сәмит диләр аны. Каян башына әллә нинди планнар килә диген. Мәктәпне тәмамлау белән читтә ун еллап яшәгәч, тишек бер тиен кебек ялтырап авылга кайтты да эшмәкәрлек белән шөгыльләнә башлады. Эшмәкәрлек дисәң, тавыклар көләр, иске КамАЗыннан башка бернәрсәсе дә юк иде әле. Шул калтырчасында ул көзен авыл халкының артып калган бәрәңгесен, җыеп, шәһәр халкына сатты, кемгә ком, кемгә төзелеш өчен таш кирәк, шуны ташыды, ерак дип тормады, якын дип тормады, урак вакытында комбайнына да утырды, кирәк чагында җирен дә сөрде, мунча миченә хәтле салды. Авыл халкы Сәмит салган мунча мичләрен бик ярата, утын күп кирәкми, җылысы озак саклана, диләр. Кирпечен дә әллә каян ташымый, Кара Яр буендагы кызыл балчыктан сугарга өйрәнде. Исеме генә Кара Яр аның, суы тирән, боргаланып акканга шулай атаганнардыр, ә ярлары кызыл балчыктан. Аның тирәсендәге балчыктан сугылган кирпечне элек-электән шифалы дип әйтә торган иделәр. Шулайдыр. Андый кирпечтән салынган мунча миченең пары, нинди генә эссе итеп ягылган чакта да хәлне бетерми, тәнгә сихәт кенә бирә. Юкка гына үз йортын да шул балчыктан сугылган кирпечтән салмагандыр әле. Авыл халкы да аңа бик рәхмәтле.
- Калганын миңа гына сатарсың, - диде Рафил. Кирәк булганнан түгел, шушы болдырда озаграк утырырга җай чыксын, сүз булсын дип кенә әйтте.
- Сиңа нигә ул? - диде Сәмит, гаҗәпләнеп.
- Койманы алыштырырга кирәк. Мал өенең дә түбә-түшәме рәтсез, яңгыр ява башласа, су үтә. Мунчабыз да бәләкәй.
Сәмит исә "Артса карарбыз. Сиңа бирмичә, кемгә бирим? Күрше хакы - Алла хакы" димәкче иде, Рафилнең кесә телефоны шылтырады. Ул озак сөйләшмәде. "Исән. Әйе, ярар. Көтәбез" дип, берничә кыска гына җөмләләр әйтте дә, телефонын сүндереп, Сәмит белән ни турында сөйләшкәннәрен дә оныткандай, үзләренә кыяклады. Сәлимә түтигә "кайта, тиздән өйдә була" дигәне генә ишетелеп калды.
"Кем кайта икән? Ерактан кайта торган кешеләре дә юк бит. Әллә улмы? Юк ла, нишләп йөрсен ул биредә? Кем аны көтеп тора, ни калган аңа биредә? Әллә..."
Күрше ишегалдында тыз-быз килделәр. Сәмит, сүзләрен әйбәтрәк ишетер өчен, койма буендагы такталар өстенә үк менеп утырды. Сәлимә түти аш-су әзерләргә тотынгандыр, ә Рафил үзенең болдырында тәмәкесен төтәсли. Тартмый иде бит ул, Сәмит белән утырганда да тарткан төтенен тышка чыгара. Ә бу юлы ул кунак кайтканга сөенгәнгә бер дә охшамаган, тәмәкесен эчкә суырыпсуырып ала, үзе шул төтенгә тончыгып йөткергәләп куя.
"Бер дә әллә кем кайтмас. Фәриттән башка кем булсын!"
Ул, җилкапканы тыны белән генә өреп җибәргәндәй ачып, Рафил янына килеп утырды.
- Кунак кайткач, өч борынга җай чыга икән, - диде ул.
- Чыгар, чыгар, - диде Рафил, аның сүзен җөпләп.
- Нигә, әллә кунак кайтканга сөенмисеңме?
Рафил аңа сәер генә итеп карады да, нәрсәдер эзләп ишегалдына чыккан әнисенә карап:
- Гомергә күргәнең булмагандай сөенәсең. Ел саен барып, көн саен диярлек телефоннан сөйләшеп торасың бит югыйсә, - диде.
- Ничек инде сөенмим ди?
Рафил, каршы бер сүз дә әйтмичә, күршесе артыннан аның ишегалдына юнәлде. Сәмит исә әле генә икесе бергә ишегалдына ташыган тактаны бүтән урынга күчермәкче булып тарткан иде, такта, кулыннан ычкынып, аягына шап итеп төште, һәм ул җиргә чүкте.
- Менә бит, уйламаганда, ә... - дип ыңгырашты ул.
- Ниемә тагын урыныннан кузгатырга иде? Бик әйбәт тора иде бит! - диде Рафил, аны битәрләп.
Сәлимә түти дә, ыңгырашкан тавыш ишетү белән, койма аша башын тыкты.
- Сөяге чатнамады микән? Бар, хатынын чакыр! - диде.
Шул арада Гәүһәрия үзе дә ишегалдына чыкты.
- Ни булды? - диде ул, Сәмит янына чүгәләп, һәм аның аякларына кагылды.
- Аягына такта төште, - диде Рафил. - Сынмаган булса ярый инде.
Гәүһәрия Сәмитнең аягына баскалап карады һәм тиз генә суыткычларыннан салкын пакет алып чыгып, аның аягына куйды.
- Сынганга охшамаган, - диде ул. - Бер ун-унбиш минут тотып тор. Югыйсә вак кан тамырлары шартлап, аягың шешүе бар. - Аннан соң спирт, мамык алып чыкты. - Бераздан компресс куярмын.
- Менә бит, ә, - дип үртәлде Сәлимә. - Сөенергә дә уңайсыз, хәзер күршеләргә таракан булып төшә.
- Нинди таракан турында сөйлисең, Сәлимәттәй? - дип гаҗәпләнде Гәүһәрия. - Нишләп сезнең сөенеч безнең өчен шулай булсын?
- Ай Алла, олы кеше ни сөйләмәс? Фәритем кайтканга сөенгән идем шул. 
Гәүһәрия шунда, утлы табага баскандай, чүгәләгән җиреннән торып басты.
- Фәрит?! Кайчан? - диде ул.
Күрше апасының җавап биргәнен дә көтеп тормастан, Сәмит ут капкан салам кебек дөрләп кабынды:
- Кайта, кайта! Нигә алай аптырап калдың? Бар, бар, эшеңне эшлә!
Гәүһәрия каршы җавап биреп тормады, өйгә кереп китте, Сәмит исә шешәдәге спиртны йотып куйды.
- Яндыра... Авыртуына гына түзәр идем... - диде ул.
Ул арада күрше койма буена машина килеп туктады, аннан Фәрит төште. Сәлимә түти белән Рафил кунакны каршы алырга чыгып киттеләр.
- Әни! Абый! Ни хәлләрегез бар? - дип, Фәрит үзе дә аларны кочаклады.
- И-и-и, улым? Ни гомер кайтмый йөрдең бит! Шулхәтле булырга ярыймыни инде, ә? Кайтмаганыңа ун елдан артык бар.
- Менә кайттым бит! Нинди рәхәт! Авылыбызның һавасына хәтле сагынганмын, - диде Фәрит, тирән сулап. - Ихатагыз да мин киткән чактагы кебек түгел, үзгәргән.
- Күршең үзеңнән яхшы булсын, диләр бит. Күрше аркасында инде, - диде Рафил.
Фәрит кайчандыр үзе үскән ишегалдына карады. Йортның түбәсе яңа калай белән капланган. Ишегалдын бүлеп торган койма да элекке түгел. Янкапка гына үз урынында. Әнә бит, ишегалдына кош-корт кереп йөрүеннән дә курыкмаганнар, җил искән саен шыгырдап ачылып-ябылып куя. Хәер, кош-корт элек тә ике ихатаны бер итеп йөри иде, куып та мәшәкатьләнмәделәр.
Фәрит, кепкасын батырып кигән Сәмитне күргәч:
- Кем ул? - дип сорады.
Кем икәнен белмиме соң ул? Сәмиттән башка кем булсын? Ул хуҗа бу йортка, ул... Нишләп бу якка карамый, әллә Фәритнең кайтканын күрмиме?
- Күрше бит инде.
- Ни булган аңа?
- Аягына такта төште.
Шулайдыр! Сәмитме соң аны күрмәскә! Әллә танымаслык булып үзгәргән инде? Югыйсә капка булмаган очракта, койма аша да сикереп кергән булыр иде. Бергә уйнап үстеләр бит алар!
- Сәмит! - дип эндәште ул аңа.
Сәмит елмайгандай итте.
- Менә аякның авыртуына чыдый алмыйча утыра идем әле. Исәнме... - диде.
Сәлимә түти улының кайтмас борын күршегә кереп китүен өнәп бетермәде.
- Әйдә, улым, башта өйгә керик, - дип, аны ашыктырды.
Сәмит исә, үз уйларына чумып, чытык чырай белән утырып калды. Бераздан хатынын чакырды.
Гәүһәриянең мондый халәттә ирен беренче тапкыр күрүе иде.
- Ни булды? - диде ул, агарынып. - Бик авыртамыни? 
- Өйне өр-яңадан салам. Бусын сүтеп ташлыйм, - диде Сәмит.
- Тими торырга булган идек бит әле.
- Кире уйладым, - диде Сәмит. - Өйлек материал җыелды инде.
- Тавыклар көләр үзеңнән. Шыңгырдап торган йортны сүтәләр димени? Әтәч белән тавыкка күп кирәкмени? Кызыбыз яныбыздан очып китәргә тора. Аны кайгыртырга кирәк.
- Минем тавыкларда ни эшем бар. Җырлый-җырлый көлсеннәр.
- Монда йорт салганчы, ул акчага шәһәрдә фатир алыйк. Кызыбыз укырга киткәч, шунда яшәр.
- Шәһәрдә яшәп карадым инде, алтын таулар вәгъдә итсәләр дә, бүтән яшисем юк.
- Ә бердәнбер кызыңны нигә шәһәргә җибәрәсең соң?
- Мин аны бөтенләйгә дип җибәрәммени? Укып кайту өчен генә җибәрәм. Укыган кешеләр монда да кирәк.
- Бер киткәч, кире кайтмавы бар. Нинди кешегә кияүгә чыга бит әле.
- Ник кайтмасын? Без кайттык бит әле!
- Без башка.
- Кыз баланы ялгызын чыгарып җибәрергә ярамый. Ул укыган арада булса да, аның янында булырга кирәк.
- Ялгызы булмас. Фәриткә күз-колак булырга кушармын.
Гәүһәрия корт чаккандай сикереп куйды.
Фәрит... Ул аны йөрәгеннән чыгарып ташладым дип уйлаган иде. Юк, беркая да китмәгән, ә кайдадыр яшеренеп кенә торган икән. Ул Сәмиткә, Фәритне урынсыз телгә алган өчен, шундый итеп карап куйды, әлеге карашның авырлыгына түзә алмыйча, ир, аксаклый-аксаклый, койма буендагы эскәмиягә чыгып утырды. Бераздан янына Рафил дә килде.
- Әбәт бетте, - диде ул. - Син тегермәнгә барып тормассың инде. Үзем генә эшләрмен.
- Барам. Нигә бармыйм ди?
- Соң, ә аягың?..
- Аяк белән эшләмим ич.
- Капчык күтәрәсе бар.
- Аяк белән күтәрмим.
Бу минутларда ул илле килолы капчыкларны гына түгел, тегермән ташын да күтәреп күккә чөярдәй булып ярсыган, тик ачуын кая олактырырга белмәүдән гаҗиз иде.
- Алайса, үзең кара, мин бара торам, - диде Рафил һәм тегермән ягына юл тотты.
Сәмит тә аксаклап аның артыннан иярде.
Ул арада Гәүһәрия дә, тынычланып, ишегалдына чыкты. Авыр сулап, эскәмиягә барып утырды. Кемнеңдер үзенә эндәшкәнен ишетеп сискәнеп китте.
- Исәнме, Гәүһәрия!
Фәрит!.. Ул нык үзгәргән. Олыгайган, җитдиләнгән. Буйга да үсеп киткән, җилкәләре дә киңәйгән. Элек күзләре нинди иде соң әле аның? Анысын хәтерләми, күзләренә туры караганы булмады ич. 
- Исәнме, Фәрит, - диде ул, авызын көчкә кыймылдатып.
- Бер дә үзгәрмәгәнсең син, Гәүһәрия! - диде Фәрит, ә күзләре никтер моңсу иде.
- Ә син үзгәргәнсең.
- Олыгаела...
- Күз карашың да моңсу. Элек алар ут чәчеп торалар иде.
Фәрит көлемсерәгәндәй итте.
- Моңсу? Булмас? - дип тә өстәп куйды.
- Көлгәндә дә моңсулар...
Ханым үзен эчтән генә сүгеп алды. "Моңсу булмагае! Минем анда ни эшем бар? Үткәннеке үткәндә калган, ул хәзер миңа беркем түгел. Аның үз тормышы, минем үз тормышым..." Ул кузгалмакчы булды, тик аяклары җиргә береккән диярсең, торып китәргә талпынды да кире эскәмиягә сеңде.
Ә Фәрит, берни булмагандай, сүзен дәвам итте:
- Моңсулармыни? Үзем сизми идем.
Гәүһәрия шунда үзен кулга алып өлгерде. Беренче тетрәнү узды кебек.
- Гаиләң ничек? Балалар?..
Ләкин Фәрит бу сорауларны ишетмәде дә кебек.
- Синең аркада моңсулар алар.
Менә ишетмәсәң ишет! Хатын, урыныннан сикереп торып, капкага тотынды. Тик Фәрит, кеше күрер дип куркып тормады, аның юлына каршы төште.
- Синең аркада... Нигә ул чагында мине алдадың? Сәмитне ияртеп Алабугага китеп бардың. Шул бер хыянәт мине гомерлеккә юлымнан тайпылдырды.
- Нинди хыянәт турында сөйлисең син? - диде Гәүһәрия, аптырап. - Минме сиңа хыянәт иттем? Без синең белән бергә укырга керергә китмәкче идек, ә үзең, әйтеп тә тормыйча, миннән башка китеп баргансың.
- Минме?
- Әйе, син... Мин Сәмитне сезгә кертеп җибәрдем. Сиңа эндәшергә дип... Ә ул "Алабугага үзе генә киткән" дип чыгып әйтте. Баксаң, син Сәмит белән китәргә булгансың икән... Ул бит миңа син киткәч кенә керде, - диде хатын. - "Фәрит, синең белән китәргә дигән уеннан кире кайтып, үзе генә Казанга китеп барды" диде.
- Шулай дидемени?
- Яшермим, миңа авыр булды. Бик авыр. Соңыннан ташлап киткәнеңә рәхмәт тә укыдым әле. Янымда Сәмит булды. Ул булмаса, белмим, нишләр идем. Аның белән бергә Алабугага педагогия институтына киттем. Дөрес, ул елны мин имтиханны бирә алмадым, Сәмит керде. Тик ул барыбер укымады. Авылга кайтырга оялдым. Бер белемсез кая урнаша ала идек соң? Мин - балалар бакчасына тәрбияче ярдәмчесе, ә ул төнге каравылчы булып эшкә керде. Безгә чардактан торырга урын бирделәр... Кирәк түгел хәзер гаеплене эзләү. Мин тормышымнан бик канәгать, сиңа да шуны телим. Ярый әле ул чагында мине калдырып киткәнсең. Сиңа ияреп китсәм, авылга бер тапкыр да кайтармыйча тилмерткән булыр идең! Ә мин, тиле, кызым тугачтын да, ничә ел буена сине көттем! Фәрит, сүзне шушында бетерик, яме!
- Мин сине ташламадым! Ташларга ниятемдә дә юк иде. Сәмит алдаган!
- Хәзер инде кемнең кемне алдавы әһәмиятле түгел. Мин бик әйбәт яшим. Мин бик бәхетле. Тормышымнан зарланмыйм. Менә дигән ирем, кызым бар. Каенанам да бик әйбәт.
- Минем күзләремдәге моңсулыкны ничек күрдең, алайса? Бәхетлеләр кеше хәсрәтен аңламыйлар.
- Мин сине гаепләмим. Үзең башладың. Азмыни тормышта андый хәлләр? Күңел җәрәхәте дә бимазаламый инде. Тик беренче мәхәббәтнең моңы гына һаман да йөрәктә... Ләкин бу кайтмаска киткән яшьлекне сагынып моңлану гына, сине сагынудан түгел.
- Алайса, синең йөрәгеңдә дә ул моң яши?
- Яши. Яшьлек хатирәләре булып.
Теле белән Гәүһәрия шулай диде. Тик чынлыкта алай түгел шул! Чыгарылыш кичәсендә Фәритнең гармунда уйнап үзе җырларга тиешле җырның моңы да гомер буена җитте бит! Менә хәзер ул җыр аның йөрәк түреннән бәреп чыкты да теленә күчте:
Әй, язмыш, язмыш,
Туган җиремнең
Тугач та сеңгән
Миңа үз төсе.
Кая барсам да,
Мин шат канатлы,
Ирекле, азат,
Һаман үз кеше.
Ул чагында бергә җырлый алмадылар шул әлеге җырны. Ә алга таба аны радиодан тапшырсалар, кыз сүндереп куя иде...
Гәүһәрия Сәлимәнең "улым, кайтып кермәс борын, кеше ишек төбендә утырма инде" дигән сүзләреннән айнып итте.
- Гадәт буенча инде, әни. Мин өйдән шушы ихатадан чыгып киттем бит. Шушы эскәмиягә утырып торган идем.
- Ул эскәмия күптән юк инде. Сәмит яңаны ясады.
- Эскәмия генә түгел, күп нәрсә үзгәргән.
- Без дә үзгәрдек инде, улым.
- Мин үскәндәге яшел чирәм дә юк икән. Хәзер ком.
- Комны Сәмит ерактан, Агыйдел буеннан алып кайтты. Андагы ком чиста.
- Сезнең ишегалдында да шул ком. 
- Чирәм хәзер ташландык ихаталарда гына үсә. Чөнки анда мал да йөрми, машина да таптамый. Менә Сәмит берочтан икебезнең дә ишегалдына асфальт җәйдертергә җыена. Тату яшәвебезгә көнләшүчеләр дә бар. Хәзер бит этле-мәчеле яшәүче кеше күп. Баеган саен, кешенең күңеле тарая икән. Сәмит алай түгел. Үзе әйтмешли, аның капкасыннан кергән машина безнең капкадан чыга.
Фәритнең кайтуына күпме генә үткәндер, һаман да шул Сәмитне сөйлиләр. Дөньяның кендеге дип белерсең. Бу хәлгә кунакның каны кайный башлады. Аның кайчандыр Фәрит яратып йөргән кызга өйләнеп, Фәрит үскән нигездә яшәве генә җитмәгән, хәзер әнисе яшәгән ишегалдына да хуҗа булып алган түгелме соң?
- Ишегалдындагы чирәмне машина белән таптатып асфальт ясагач, авылның ни яме кала, дим?
- Әллә нигә бер кайтканыңны авыл шул хәлендә көтеп торырга тиешме әллә? Кайтып, ничек яшәргә икәнен өйрәтеп китүче акыл ияләре синнән башка да күп. Син үзең кайтып яшәп күрсәт, аннан соң өйрәтерсең, - дип, Гәүһәрия дә сүзне коры тотты...
Әнисе әзерләгән ризыктан авыз итеп, хәл-әхвәл сорашып алганнан соң, Фәрит авылны әйләнеп кайтырга булды. Авыл үзгәргән. Күрәсең, нык бәдәнле кешеләр яши. Көнкүреш хезмәте күрсәтү комбинаты да ике катлы итеп таштан салынган, аның каршында бер катлы озынчарак бина базар булып чыкты.
Кич җитте. Мал-туар кайтты. Сыерлар савылды, кичке аш ашалды. Абыйсының иркен өен тарсынып, Фәрит болдырга чыгып утырды. Туган-үскән нигез каршыда гына бит, тик анда кереп булмый. Күз дә һаман шунда төшә, күңел дә шунда тарта. Тик арадагы киртәне генә атлап чыгып булмый. Әнә бит Сәмитнең дә тәмәке төтенен җил бу якка алып килә. Юк, җил түгел, үзе җилкапка аша чыга икән. Яшьлек дустының кайтуына гына сөенгәне бер дә сизелми. Менә ир Фәритнең янына ук килеп утырды да сүзсез генә бер тәмәке сузды.
- Мин кайтканга сөенгәнең бер дә күренми? - диде Фәрит, тәмәкене авызында әвәләп.
- Әниең сөенгән җитмимени? Аяк сызлый әле, - диде Сәмит.
- Бергә кәшәкә сугып үстек...
- Ул чакларны искә алсаң...
Ишегалдында тегесен-монысын барлап йөргән Сәлимә, яшьлек дуслар Фәрит белән Сәмитнең сөйләшүләрен күреп, ике арада давыл чыгасын чамалап, улын кабат өйгә чакырды.
- Әйдә, улым, өйгә кер! Үзебезгә кер! - диде ул.
- Үзебездә түгел бит мин, әни! Түгел! Мин менә анда тудым. Анда үстем. Туган нигезем шунда...
- Безнең нигез хәзер монда. Йортыбыз сарай кебек.
- Сарай гынамы соң? Ерактан караганда, ак кораб кебек! Мин дә зурайтырга булыштым! - дип, кызган табага май өстәде Сәмит.
- Төп йорт монда.
- Әниеңне тыңла! Сине теленә алмый калган бер көне дә булмады. Кайтып та күренмәдең, - диде Сәмит.
- Хәзер кайттым. 
- Озаккамы?
- Карарбыз.
- Бөтенләйгә түгелдер бит? Хатыныңнан аерылмагансыңдыр бит?
- Аерылмадым. Мин кайтканга куркасыңмыни?
- Нидән куркыйм?
- Сәбәбен белмисең әллә?
- Үпкән-кочкан, җилгә очкан. Мин үткәнне искә алып күз яше сыгып утыра торган кеше түгел, алга карап яшим.
- Шәһәргә төпләнгән идең бит. Нишләп минем нигезгә каныктың?
- Шәһәрдә тегермән булмады.
"Тукта әле, Фәрит! Әрепләшергә дип кайттыңмыни? Телеңә тилчә чыкмагандыр бит! Начар яшәсәң - бер хәл иде. Алма кебек балаларың бар. Менә дигән фатир булдырдың. Хатынның да менә дигәнен таптың, Гәүһәрия бер якта торсын! Сәмиткә ник бәйләндең әле? Үпкәләрең җилгә очкан кебек иде бит! Тукта!" Туктала алмады...
- Йорт тергезәсең бугай? - диде ул, ишегалдындагы кирпеч, бүрәнәләргә ымлап.
- Тергезәм.
- Йорт планын каян алдың?
Сәмитнең дә бу ихатаны кузгатырга уенда юк, ә кузгаткан очракта, ике ихатаны бер итеп зурайту нияте бар иде. Йорт торсын, аның беркемгә дә зыяны юк, кирәк чагында кагып, әзрәк төзәтеп торасы гына, аннан соң әнисе таш өйне бик яратып бетерми, шуңа кышкы салкыннарда монда мич ягып, мич җылысында изрәп, күрше-тирәдәге карчыкларны җыеп чәй эчәргә ярата. Фәритнең әнисе дә керә, аңа да түр башында урын бар.
- Килен булып төшкән нигеземә шулай илтифат күрсәткәнең өчен, мал сиңа ишелеп керсен, - дип, теләкләр тели.
- Ул бит минем дә уйнап үскән нигез, - ди аңа каршы Сәмит.
Юк, бу нигезне таркатырга да, ике ихатаны бер итәргә дә кулы күтәрелми Сәмитнең.
- Нигә миңа план? Бирегә салам, - диде ул.
- Кызык...
- Нигә кызык булсын?
- Күршедә генә ике катлы йортың бар. Әниеңнең берүзен калдырмакчы буласыңмыни?
- Син калдырдың бит әле. Ә минем әни янымда.
- Үзгәргәнсең син.
- Ялгышасың. Мин һаман да шул килеш. Ә менә син үзгәргәнсең.
- Әллә элек сине белмәдем микән?
- Ташла әле! Элек, хәзер, имеш. Ун ел элек әниең дә болай түгел иде!
- Сәмит! Без бит бергә уйнап үстек. Бер сыйныфта укыдык. Бер партада утырдык, бер кызны сөйдек. Бер-беребезне ярты сүздән аңлый идек... 
- Узган эшкә салават. Искегә тисәң, исең китәр.
Шулвакыт, кулына иске чалбар тотып, Сәлимә чыкты.
- Улым, чалбарыңны алыштыр әле. Киеп кайтканың пычранмасын, - диде.
Каны кайный башлаган Сәмит Сәлимәттәйгә рәхмәтле караш ташлады да өенә кереп китте. Фәрит исә әнисе алып чыккан чалбарны кулына алды.
- Хан заманыннан калган чалбар бит бу. Каян килеп чыкты? - дип аптырады ул. - Ертыгы да бар икән.
- Шулаймыни? Ярар, хәзер тегеп бирәм. Иске булса да, өй арасында кияргә бара ул, - дип, чалбар балагын тегәргә утырды. - Күзем дә күреп бетерми инде, иске күзлегемнең рәте бетте, - дип сөйләнде.
- И әни, бөтенләй онытып җибәргәнмен, мин бит күзлек алып кайткан идем. Синең размер кебек иде, - дип, Фәрит өйдән күзлек алып чыкты. - Киеп кара әле.
Сәлимә түти күзлекне киеп карады да елмайды.
- Бигрәкләр дә әйбәт күрсәтә, каян белеп алдың моны? - диде ул.
- Киленең күз табибы бит, әни.
- Нигә бергә кайтмадыгыз соң?
- Ял бергә туры килмәде. Ял...
- Оныкларымны сөяр идем рәхәтләнеп. Балаларны да алып кайтмагансың.
- Кайтырлар әле, әни.
Сәлимә түти, чалбарга җөй салып бетергәч, улына бирде. Фәрит аны әйләндереп-әйләндереп карады да:
- Каян актарып чыгардың син бу чалбарны, әни? - диде.
- Тоттым да алдым инде берсен. Өйдә чалбарлар күп.
- Ертык булса да, өр-яңа кебек.
- Ертык булганга киелми торгандыр шул.
- Бу минем мәктәпне бетергәч кигән чалбарым түгелме соң?
- Шулаймыни?..
Әйе шул. Кигән көнне үк, койма аша Гәүһәрияләр ишегалдына төшкән чакта, кадакка эләгеп ертылган иде ул чалбары Фәритнең. Бер тапкыр да кия алмыйча калды. Кадак бөтен балтырын ярган иде, чыгарылыш кичәсенә дә соңга калды. Кирәк бит нәкъ шул көнне. Аягыннан аккан канны озак кына туктатып булмады, алмашка таман чалбар да юк. Абыйсының әллә ничә чалбары булса да, бөтенесе капчык шикелле зур.
Бүген исә әлеге чалбар аңа ярамый инде. Чөнки кияргә дип түгел, әрепләшеп китмәсеннәр дип кенә кулына тоттырды бит аны әнисе...
Рафил, эштән кайтып ашап эчкәч, энесе белән бергә болдырга чыгып утырды. Сүз кабат шул ихата тирәсендә барды.
- Сезнең өй биек. Ихата да шәп. Безнең дә шәһәр читендә бакчабыз бар, - диде Фәрит. 
- Бакча эшеннән качып киткән идең түгелме соң? Болай булгач, гомергә дә кайтасың юк икән, - диде Рафил.
- Шунда тамырландык бит инде. Менә әнкәйне алып китеп булмасмы дип кайткан идем әле.
- Синдә ни калган аңа?
- Ичмасам, ял итәр, кунак булыр. Әнә бит, бер минут та тик торганы юк. Синең дөньяңны көтеп арыгандыр. Бөтенләйгә килсә дә сүзебез юк.
- Минем үземдә дә кунак кына ул. Ә инде эшкә килгәндә, аңа эш кушучы юк. Түр башында кадерле каенана булып кына утырыр вакытың җитте, дим - тыңламый.
Әйе, әйе, гөнаһысына кереп булмый, Рафил шулай дип әйтә. Әйтүен әйтә, ярдәменнән дә баш тартмый. Әнисе булмаса нишләр иде? Бу ихатадагы дөнья аңа терәлеп тора бит. Фәрит дөрес әйтә, арыганлыгы да бардыр. Әле менә килене һәм оныкларын ялга да җибәрде.
Ә үзе замана карчыгы ул. Кайберәүләр кебек, кибеттән алган ашау ризыкларын хәрәмгә-хәләлгә бүлми, ашый. Хәләл юлда йөрсәң, җыйган ризыгыңны да Ходай үзе хәләл итә дип саный ул. Догага килгәндә дә, әстәгъфирулла белән бисмилладан ары киткәне юк. "Доганы аны сабый чагыннан ук мигә сеңдерә башларга кирәк, хәзер чит телдә дога өйрәнергә соң инде, мин Аллаһыга үз телемдә сыгынам, мин гарәп түгел, татар милләтеннән бит, аның мәгънәсе барыбер шул бит" дип исәпли. "Без яшь чакта диннән биздерсәләр дә, кеше кешегә дус һәм туган дип үстек, Коръәннең дә асылы шул, кешене боза торган начар гадәтләрне булдырмау бит", - ди. Әнисе белән янәшә утырып сөйләшү мәктәпнең ун еллык программасына тиң. Ул күп сөйләшергә яратмады, бер әйтсә, берәгәйле әйтте. Гомер буе эш кешесе булды, балаларын да шуңа өйрәтте.
Фәрит кенә...
- Әни турында элегрәк уйларга иде. Сиздермәскә тырышып, күпме яшь түкте бит ул. Гомер иткән җиреннән алтын таулар вәгъдә итсәләр дә кузгалмый инде ул. Үзе барам димәсә, әнине мин сиңа кунакка җибәрмим, - диде.
- Син нәрсә сөйлисең? Әнигә минем дә хакым бар ич.
- Соң, энекәш, уйлап кара әле, ничек гомер буена бурыч түләп яшәгән йортыгызга газиз әнкәемне җибәрим? Син үзең дә анда йортка кергән кеше генә.
Йортка кергән кеше... Әйе, дөрес әйтә. Фәриткә абыйсы кебек үз җирендә төпләнү бәхете эләкмәде. Себергә дә барды, Мәскәүдә дә эшләде, ахыр чиктә, Казанга кайтып, метро төзелешендә эшли башлады. Ашаган ризыгы - ашханәдә, торган җире тулай торакта булды. Шунда ук булачак хатыны белән танышты. Тугыз метрлы бүлмәдә оя кордылар, бер җәй шәһәр читендә арзанга гына ташландык бакча алып, анда кечкенә генә йортны сипләштереп, җиләк-җимеш үстерделәр, ипотекага фатир алдылар...
- Минме йортка кергән кеше?
Рафил, арттырып җибәргәнен аңлап, телен тешләде. Фәрит тә сүз көрәштерүнең урынсыз булачагын аңлап тыелырга булды.
- Нишләп ишегалдында сыер күренми, асрамыйсызмы әллә? - дип, ул сүзне бүтәнгә борды. 
- Сыердан башка авылда яшәп буламыни?
- Нишләп соң мин аны күрмәдем?
- Сыер Сәмитләр ишегалдына кайта.
- Нишләп?
- Бу ихатага ияләштереп булмады. Туып үскән нигезе бит, сыер да шуны аңлый икән. Печәнне дә күрше ишегалдына гына өеп куйдык. Сәмиткә рәхмәт, тарсынмый, ә саварга Гәүһәриядән башка кешене якын китерми. Картайса да, сөтне күп бирә. Менә шулай, энем, күршең үзеңнән әйбәт булсын, диюләре дөрес икән.
- Сарыклар да кайтамы?
- Сарыклар бит кем ашатса, шунда килә. Дөрес, башта алар, ялгышып, күрше ишегалдын безнеке белән бутыйлар иде.
- Үз сыерың да анда кайтамыни?
- Безгә берәү дә җитә. Ике үгез асрыйм, ит өчен. Каз-үрдәк, тавык-чебешләр, сарыклар да җитәрлек.
Янкапкадан сөтле чиләк күтәргән Гәүһәрия күренде. Сәлимә түти, җил-җил атлап, сөтне чыгып алды да рәхмәтләр укый-укый өйгә алып кереп китте. Ачык ишектән сепаратор әйләнгәне ишетелде. Озакламый яңа каймак өстәлгә менеп утырыр, әнисе катык оетырга куяр.
Ул арада Гәүһәрия китмәнен иңенә алып каядыр китәргә җыенды. Фәрит, җилкапка янына килеп, аңа эндәште:
- Кая җыенасың, Гәүһәрия?
- Чөгендер утарга барам.
- Нинди чөгендер?
- Шикәр чөгендере. Эшкә ярардай бөтен кешегә дә бүлеп бирелде.
- Укытучыларга дамы?
- Без дә шушы авылда яшибез бит.
- Минем җиңгигә юкмыни?
- Ялга китәсе булгач, аңа кызым Лилия белән без булышкан идек. Шуңа үзем бүтәннәрдән соңгарак калдым.
- Түлиләрме соң?
- Уңыш җыйгач, хезмәт хакын шикәр белән түлиләр.
- Сиңа булышсам, Сәмит ачуланмасмы?
- Нишләп ачулансын? Юкны бушка аударып йөргән кешене генә сөйми ул.
- Ә бүтәннәр?
- Бүтәннәрнең дә үз мәшәкате. Ярый, мин киттем.
- Мин дә синең белән барам, - дип, Фәрит сөйләшүгә нокта куйды.
Чөгендер басуында эшләүчеләр хәйран иде. Һәркем, көн кыздырганчы, үзенең көнлек нормасын тутырырга тырышып, башын да күтәрмичә эшли. Гәүһәрия дә Фәриткә кишәрлекнең бер башыннан кәтмәнләргә кушып, үзе икенче эшкә тотынды. Төшкә хәтле баш та күтәрмәделәр, бер сүз дә алышмадылар. Башта егетләрчә тотынган Фәритнең соңга таба күз аллары караңгылана башлады. Эчәсе килде. Чүп утау машинада утырып, тиешле кнопкага гына басып, аңа әмер биреп утыру гына түгел икән. Авыл сыекларны сөйми, аңа тырышлар, чырышлар кирәк. "Мин яшисе нигез" дип, суган суы сыгып утыра бит әле!
- Авылда тормыш итүләре җиңел түгел шул. Хезмәт итсәң генә, тамагың тук була, - диде Гәүһәрия, эшне төгәлләп өйгә кайтырга чыкканда.
- Шәһәрдә дә аякка басуы җиңелләрдән булмады. Анда берәү дә көтеп тормый шул.
- Сине авылдан куучы булмады бит. Нигә киттең?
- Син дә киттең ич.
- Мин бит бөтенләйгә дип китмәдем. Ә укырга гына киттем.
- Мин дә укырга гына дип киткән идем.
- Кайтырга җыенмыйсыздыр бит?
- Авылда эш юктыр...
- Нишләп булмасын? Теләгең генә булсын! Хатының табиб дисең. Үзең - механик. Музыка укытучысы дипломың да бар бугай.
- Хастаханәгезне күрдем. Җимерелергә тора.
- Әйе шул, барыгызга да әзер кирәк.
- Сәмиткә кирәкмимени?
- Сәмит юктан башлады. Беләсең килсә, бер-ике елдан яңа хастаханәбез булачак. Син салынып ята торган нигезгә игътибар итмәдеңмени? Искене ремонтлау өчен яңа бина торгызган кадәр акча кирәк дип исәпләде Сәмит. Яңа бинага республика фондыннан акча күчертер өчен дә ул үзе йөрде.
- Һаман да шыттырырга ярата икән Сәмит. Он арасында йөргән кешене тыңлап торалар ди анда.
- Авырып киткән тегермәнчене генә алыштырып тора ул. Башка кеше булмаганга гына. Ә болай ул хәзер кирпеч заводы ачу артыннан йөри.
- Акчага интегеп яшәмисез, күрәм.
- Юк.
- Алай булгач, нигә син чөгендер басуында тилмереп эшләп йөрисең?
- Нишләп алай дисең? Мин үзем. Без барысын да бергә эшләргә күнеккән. Нишләп кайбер авыллар таркалып ята, ә безнең авыл гөрләп яши? Барысын да күмәкләшеп эшләгәнгә бит ул, максатны бер йодрыкка йомарлап тотканга гына.
- Буш өйләр күренә әле барыбер.
- Гаилә гарипсез булмый. Бездә дә һавадан торна тотарга тырышучылар бар. Андыйлар бүтән җирдә дә тамырлана алмыйлар. Кайда да тырыш кешеләр кирәк.
- Миңа төрттерүеңме инде?
- Юк. Сиңа түгел. Синең нигезең буш түгел бит. Киләчәктә дә буш булмас дип уйлыйм.
- Син мине искә алдыңмы бераз? - дип сорап куйды кинәт Фәрит. 
- Минем онытканым да юк, - диде Гәүһәрия.
Шул мизгелдә Фәритнең Гәүһәрияне урам уртасында ук кочаклап үбәсе, аның үзенә генә хас булган исенә исерәсе, аның кочагында юкка чыгасы килү хисе шундый тыелгысыз булды, ул үзен көчкә тыеп калды. Кайчандыр "син ташласаң, мин бу җирдә яшәмим" дип, аның колагына пышылдаган кыз түгел иде инде Гәүһәрия. Әнә бит ул нинди тыныч, әйтерсең аның өчен боларның берсе дә булмаган, ул сүз әйтелмәгән, үзенең балачак дусты белән яшәп ята һәм Фәритне дә онытмаган... Ниндирәк итеп хәтерли икән ул аны?
"Онытмадым" ди бит! Онытмаган!
Әлеге сүз Фәритне тәмам иләсләндерде, ул хәтта балаларын да, сөйгән хатынын да онытты.
- Әйдә, бергә китик! Бөтенесен дә яңабаштан башлыйк. Әле дә соң түгел бит! - дип пышылдады.
Гәүһәрия, күзләрен зур ачып, гаҗәпләнеп, аңа карады.
- Ә Сәмит? - диде.
- Ул да аптырап ятмас, җаен табар. Менә мин үлмәдем ич әле.
- Ә гаиләң?
- Мин бит аларны ятим итәргә җыенмыйм. Әйдә китик...
- Кая? Вокзалда торыргамы? Каккан казыгың бармы синең? Их, син! Мин синең турыда башкачарак фикердә идем! Ярый әле теге чакта сиңа ияреп китәргә Сәмит комачаулаган!
"Сәмит комачаулаган!" Нәкъ менә әлеге сүз аны чынбарлыкка кайтарды. Әйе, аның хатыны, газиз балалары бар. Гәүһәрия китәм дип ризалык бирсә дә, ул алар аша атлап чыга алмый бит. Бу бер минутлык хис, бер минутлык көчсезлек. Шайтан вәсвәсәсе. Фәрит өчен Гәүһәрия - кайчандыр ишеткән гүзәл бер аһәң, онытылмыйча калган моң, күктәге мираж. Күпме тырышсаң да, син аңа барып җитә алмаячаксың...
- Гафу ит. Син хаклы. Мин чынлап та җүнсез. Сине барыбер бәхетле итә алмаган булыр идем, - диде Фәрит.
Капка төбенә килеп җиткәннәр икән. Гәүһәрия, күзләре яшьләнүен яшереп, өенә таба атлады.
Кайтырга кирәк булмаган Фәриткә. Моңа кадәр дә кайтмыйча дөрес эшләгән. Үзенең дә, Гәүһәриянең дә тормышын бозмаган. Ярый әле Кадрия очраган. Ул Фәриттән кеше ясады, язмышын аңа ышанып тапшырды, балалар атасы итте. Бу йортны сатмасалар, аңа ияреп авылга да кайтырга иде исәбе. Тик йортны Сәмиткә сатып куйдылар. Ни гомер күңелендә ачу йөртте моның өчен. Шулай ансат кына тормышларыннан сыздылар да аттылар. Киңәш-табыш та итмәделәр. Ә ул киңәшләштеме соң?
Арыган-талган Фәрит үзләренең капка төбендәге эскәмиягә барып утырды. Әнә Сәмит белән Рафил дә кайтып килә... Икесе дә онга баткан. Төшке ашка кайтулары. Ишегалдында машина булса да, эшкә җәяү йөриләр, ахры. Бар иде бит аларның да матай шытырдаткан чаклары.
Сәмитнең капка ишеген хуҗаларча киереп ачып, эре-эре атлап өйгә кереп китүе аны тагын чыгырыннан чыгарды. Ул яшәргә тиешле йорт. Ул яшәргә тиешле хатын... Әнә бит, Гәүһәриянең йөзе, ирен күргәч, кояш кебек балкыды. Менә хәзер алар чөкердәшеп чәй эчәрләр. Электән үк дуамал булган Сәмит белән ни турында сөйләшәләрдер, моны Фәрит күз алдына да китерә алмады. Ярамас дип тормый, ни уйлаганын йөзеңә бәреп әйтә торган гадәте бар, әллә нинди тузга язмаган хыяллар белән баш катыра, булмас дип тормый, эшләп карый. Барып чыкмаса исе дә китми, башка нәрсә белән мавыга. Тиз кабына, тиз сүнә, тиз ачуы чыга, тиз бетә. Терекөмеш тә терекөмеш, ул да терекөмеш инде менә. Фәритнең капма-каршысы. Чөнки ул, бер эшкә тотынганчы, кат-кат уйлый, авызын үлчәп ача, кешенең хәтерен калдырудан курка, үпкәсен озак саклый, кеше кушканны җиренә җиткереп башкарса да, үз өстенә җаваплылык алудан да курка иде. Шуңа күрә Сәмит белән дус булдылар да инде алар. Фәрит Сәмитнең хыялларын тормышка ашырырга теләп булыша, барып чыкмаса, аны әрләүче юк, башлап йөрүче ул түгел бит. Араларында дуслыклары суынгач, Фәриткә бик авыр булды. Бәлки, Сәмиткә дә җиңел булмагандыр. Алай дисәң, Гәүһәрияне тиз генә кочагына кертмәс иде.
Утыра торгач, Фәрит үз гаиләсен, тормышының көйсезрәк чакларын исенә төшерде.
Кайвакытларда хатынының әнисе:
- Бер уҗым бозавы белән гомерем үтте инде, кияү дә аңа охшаган, җитмәсә, бигрәк үпкәчел, бер сүз әйтергә дә ярамый, - дип, кызын битәрләп ала иде.
Дөрес сүзгә җавап юк. Хәзер аны бала чагындагы кебек көйләп торучы юк. Үпкәләп китеп, берничә көн кунарга да кайтмый йөргәне бар. Авылга да ул менә шуңа кайтып төште. Сагынсыннар, югалтсыннар, борчылсыннар, эзләсеннәр әле... Гадәттә, мондый юкка чыгып торулардан соң хатынның әнисе берара телен тыеп тора. Юкса авыл ике ятып бер төшенә дә керми башлаган иде бит инде... Туган нигез дип, туганнарына үпкә белдереп тә маташа, җитмәсә... Уҗым бозавы икәнен үзе дә белә.
Юк-юк та әнисе кияү ягына да чыга:
- Эчми, тартмый, ни кушсаң, шуны эшли. Хезмәт хакын тулысы белән өйгә алып кайта. Тагын ни җитми, кешенең бер гадәте булмый калмас, кем икәнен белеп чыктың бит, - дип, кызын узындырмый иде.
Бервакытны дус хатыны белән сөйләшкәнен дә ишетте Фәрит.
- Кызымның да йөгенә кермим, берүк аерыла гына күрмәсеннәр, - дип сөйләнде...
Кичке ашка утыргач, Рафил энесен эчәргә кыстады:
- Кайтуың хөрмәтенә берне күтәрик әле, - диде ул.
Фәрит кире какты. Болай да яралы җанына җәрәхәт өстисе килмәде аның.
Менә алар болдырга чыктылар. Рафилнең, авызына бераз керсә, җырлый торган гадәте һаман бетмәгән икән, ул гармунын сузып җибәрде. Бик уйный белмәсә дә, каны кызганда, ярыйсы гына шыгырдата икән. Аек вакытта җыр дип авызын да ачмый торган кеше җырлап та җибәрде. Тавышы юклыгы салгач бик сизелми иде. Ә Фәритнең тавышы бар. Мәктәп елларында Гәүһәрия белән парлашып җырладылар. 
Салмак кына җыр агылды. Бу җырга туган авылның хуш исле кырлары да, шунда туган җырлар моңы да, салкын чишмә сулары да, назлы җилләр дә, айлы кичләр дә, мәңге кайтмаячак яшьлек еллары да сыйган иде.
- Тавышың һаман шул икән, бер дә бозылмаган, - дип куйды Рафил. - Сине бит берара, артист булып җырлап йөри, дип сөйләгәннәр иде... Артист булырга кыяфәтең дә килгән.
- Йөреп карадым бераз. Тик сәхнә тотарлык егәрем юклыгын тиз аңладым. Артистлыкка укыйм дип хыяллануым буш хыял булган.
- Дөрес эшләгәнсең. Ир кеше мәйдан тотарга тиеш. Дөнья тоткасы булырга. Олыгаела, энем, олыгаела, - дип дәвам итте сүзен Рафил. - Эльмирам да оядан очты. Әлмәткә укырга керде, шунда кияүгә чыкты.
- Кайткалыймы?
- Сирәк... Авылдан качты, тотып калып булмады.
- Әхәтең дә тәмам егет булган. Йөргән кызы бармы? Ниләр эшләп йөри?
- Начар юлда түгел, Аллага шөкер. Солдат хезмәтеннән дә исән-сау кайтты. Олыгайгач, балаларның янда булуы кирәк икән. Менә әнине карарга мин бар. Авылда бүтән туганнар да бар анысы. Тик аларның нигезе әни гомер иткән нигез түгел шул. Әти белән әни синең белән яшәргә тиеш иде. Әтине күмәргә дә кайтмадың.
- Хәбәр итмәдегез бит.
- Хәбәр бирдем, тик үзеңне табып булмады. Полиция белән дә эзләттек. Син кайда булуыңны безгә әйтеп йөрмәдең. Ә әткәй, үлгәндә, синең фотоңнан күзен дә алмады.
Их! Аның читтә каңгырып йөрүе туганнары өчен дә авыр булган дип кем уйлаган? Ярый әле, ул китте дип, тормыш тукталмаган, беркемнең дә дөньясы җимерелмәгән.
Сүзне читкә борырга тырышып:
- Шулхәтле кешегә каян эш табып бетерәсез? Элек яшьләргә эш табып бетереп булмый иде, - диде ул.
- И-и, энекәш... Эшлим дигән кешегә эш бетәмени? Бер кеше дә эшсез тормый.
- Җиңги һаман да фермадамы?
- Җиңгәң пенсиягә чыкты бит. Бик олылап озаттылар үзен. Санаторийга путёвка да бирделәр. Менә шул путёвкага өчәүләп бер атна ял итәргә киттеләр әле.
- Әхәт койрыгын сыртка салырга җыенмыймы соң?
- Ул-бу сизелми. Соңгы арада әнә Сәмит кызы янында чуала.
Сәмитнең кызы барын Фәрит ишеткән иде, егетләр күзе төшәрлек зур үскән микәнни инде?
- Укырга теләге юкмыни?
- Диплом тотып эш таба алмый йөргәнче эшләсен. Сәмитнең кирпеч заводында бульдозерда эшли ул, кирәк чагында "КамАЗ"га да утыра.
- Белемсез дә яшәп булмый. 
- Ул яктан кайгырасы юк. Аларның башы синеке белән минекеннән шәбрәк эшли.
- Авылда яшисе килмәсә, үзем булышырмын.
- Әйтүеңә рәхмәт, энем! Син үзеңнең тормышыңны кор инде. Гел хатын көенә генә биеп йөрмә, үз көеңне дә булдыр син. Хатын-кыз баш булган гаилә ул ташка үлчим генә. Ир-атка хөрмәт булырга тиеш, шулай булса, гаилә дә юньле була, - диде абыйсы.
Абыйсының бу сүзләренә үпкәли алмады Фәрит. Дөрес сүзгә җавап юк.
- Үз башым эшләмәгәч, биергә дә туры килә инде. Мин үземне биетердәй хатынга өйләндем, - дип кенә әйтә алды ул.
- Тәртәгә тибә башлау белән, дилбегәне кулга алырга кирәк, энекәш, - дип дәвам итте Рафил, аның сүзен ишетмәгәндәй. - Менә мине генә күр. Туганнар да сыя, үзем дә баш, әнкәйгә дә кадерхөрмәт. Хатын-кыз ул холыксыз ат кебек, дилбегәне аз гына ычкындырдыңмы... Сине ир дип санаса, ул да кайтыр иде. Ярар, әйттем исә кайттым. Хатының белән бала чукындырасым юк. Үзең кайткаласаң да җиткән, - диде ахырдан.
Тик пыскып кына янган учакка утын өстәлгән иде.
- Юк, сүздән читкә китмә! Китмә! Ник минем йортны саттың? Акчасын кенәгәгә үк салып, кулыма тоттырдың! Ике тапкыр артык бәягә Сәмиткә сатылгансың! Менә ул кенәгә, мә, үзеңә булсын! - Фәрит, урыныннан торып, костюм кесәсеннән күптән канын кыздырып торган кенәгәне Рафилгә тондырды.
Ул исә, гаҗәпләнеп, аны ачып карады да:
- Аның каравы, синең ул кенәгәдәге акчаң бер юрган чехолы алырлык та калмаган. Мин ике бәягә сатсам, синең куйган бәяң шулчаклы гына булган икән. Их син, энекәш! Мин бит сине кешечә яшәмәсме дип тырышкан идем, - диде.
Сәлимә түти, улларын күпер уртасында бер-берсенә юл бирмичә елгага егылып төшәргә торган кәҗә тәкәләренә охшатып, сөзешә башлауларыннан куркып:
- Ярар инде, балалар! Туганнар икәнегезне онытмагыз! Күршедән оят! - диде.
Шулвакыт алар янына Сәмит килеп утырды. Рафил аңа эчәргә дип стакан сузды. Тик күршесе:
- Мин бер сәбәпсезгә эчеп йөрүемне күптән ташладым, - дип, кире какты.
- Нишләп бер сәбәпсез булсын? Яшьлек дустың әнә мирас дәгъвалый.
- Кайтам ди икән, кайтсын. Тиккә саклап ятаммыни мин ул нигезне?
- Ярар, нигезе турында ачыкланды. Гәүһәрияне кая куясың?
- Мин аны бәйдә тотмыйм. Үзе хәл итсен.
- Ә син?
- Мин юкка чыга торган егет түгел! Кара Ярда юкка йөзәммени? Фәрит теләсә, аны Идел кичәргә дә, заманча яшәргә дә өйрәтәм.
Кара Яр...
Бакча артында гына ич ул. Кара син, бөтенләй хәтердән чыккан. Андагы болында өчәүләп җәйләрен бәбкә саклыйлар, уйнарга яраталар иде. Кара Ярдагы елгада кешеләр су коенырга курка иде. Чөнки аның кайбер урыннарында салкын чишмәләр бәреп чыга, һәм шул турыга эләккән кеше көзән җыерудан чыга да алмаска мөмкин, диләр иде. Үзләре дә бата язган иде әле. Ә Гәүһәриянең әтисе...
Фәрит көлеп җибәрде:
- Өйрәтәм, имеш. Кара Ярда батып үлә язган кеше бит син. Идел кичәргә, имеш. Башта үзең йөзәргә өйрән.
- Кара Ярда йөзәргә өйрәндем инде мин.
- Йөзүмени инде ул? Тар гына елга аша тимерчыбык сузып, шуңа үзеңне элмәк белән эләктереп йөрисең бит, - дип көлемсерәде Рафил.
- Ә син, алайса, үзең йөзеп кара.
- Ул упкынга керергә башым ике түгел.
- Йөрәксез шул син. Ә миңа рәхәт! Куркыныч урыннарны балыкларга хәтле әйләнеп үтә. Хәзер инде тимерчыбыктан башка да йөзәргә өйрәндем.
- Ә синең башсызлыгың аркасында кеше кабердә ята.
- Искегә тисәң - исең китәр! Әллә кайчангыларны искә алып, каныма тоз салма. Кемдер бата, кемдер коткара. Шуңа да тормыш диләр аны. Бүредән курыксаң, урманга бармыйлар, мич башында гына яталар. Ә безнең бакча артындагы куркыныч упкын күптән юк, ул урынын үзгәртте, салкын чишмәләр башка урыннан чыгалар инде...
Сөйләшү көйсезрәк якка юнәлгәнгә, барысы да әкренләп таралу ягын карадылар.
Кич җитте, авыл тутырып көтү кайтты. Гәүһәрия дә ике сыерның сөтен, савып, кызы Лилиягә Сәлимәттәйләргә кертергә кушты.
Җилкапкадан кереп килүче яшь Гәүһәрияне күреп, Фәрит үз күзләренә үзе ышанмады.
Кыз, Фәрит белән исәнләшеп, Сәлимә түти күренмәгәнгә, өйгә үк кереп китте, сөтле чиләкне суыткычка куеп чыкты.
Тиз генә исенә-аңына килгән Фәрит кыздан:
- Исемең ничек, сеңлем? - дип сорарга гына өлгерде.
- Лилия!
Гәүһәрия лилия чәчәкләре ярата иде шул. Әнә бит бакчасында хәзер дә лилияләр үсә. Кайчандыр икәүләшеп утырткан чәчәкләр хәзер дә чәчәктә икән бит! Кыз үз бакчаларында үскән лилияләрнең суганнарын, аерып, Фәриткә дә биргән иде. Шушы көнгә хәтле ничек саклаган ул аларны? Нишләп үзләренең бакчасында Фәрит моңарчы үстермәгән икән аларны? Кайткач та утыртырга кирәк булыр...
- Гел әниеңә охшагансың икән. Ничәнче сыйныфта укыйсың? - дип сорап куйды Фәрит.
- Быел мәктәпне тәмамладым. Сез Фәрит абый буласызмы?
- Каян беләсең?
- Сезне дә белмәскәме? Бик билгеле кеше бит сез. Радиодан сезнең җырларны еш тапшыралар. Телевизордан да күргән бар, - диде Лилия. 
- Ә син җырларга яратасыңмы соң?
- Җырлыйм. Җыр бәйгесендә катнашып, бүләк тә алдым.
- Артист булырга уйлыйсыңмы әллә?
- Юк, минем табиб буласым килә. Бердәм дәүләт имтиханнарын тапшыргач, документларымны медицина институтына илттем. Балларым җитә.
- Авылдан кыякламакчы инде син дә?..
- Нишләп кыяклыйм? Мин бит укырга гына барам. Үзебездә хастаханә бар. Табиблар гына җитешми. Аннан соң, укып бетереп авылга кайткан белгечләргә ташламалар күп каралган.
- Йөргән егетең дә бардыр?
- Алар турында уйларга иртә әле миңа.
- Күршегездә генә Әхәт бар. Бергә уйнап үскәнсездер. Без дә әниең белән бер чорныкылар. Бергә уйнап үстек.
- Беләм.
- Каян беләсең?
- Аны бөтен кеше белә, - диде дә кыз, тиз генә чыгып китте.
Фәрит бакча артындагы болынга чыкты. Әнә Кара Яр. Тамчы да үзгәрмәгән, нәкъ элеккечә. Болынга да берни булмаган, үз урынында. Элекке кебек, бозауларны да йөртергә чыгаралар икән, ерак китмәсеннәр өчен бәйләп куярга кагылган боҗралы казыклар да һаман тора.
Бу болын кайчандыр аларныкы иде. Ә хәзер кемнәрнеке икән?
Ул, яшел чирәмгә утырып, елгага төбәлде. Элек ул кара-кучкылланып ага иде, хәзер төсен үзгәрткән. Әллә бала чагында гына шулай куркыныч тоелды микән, бөтенләй дә куркыныч түгел, тын гына агып ята. Әллә, "аста салкын чишмәләр ага" дип, бала-чага батмасын өчен, юри әйттеләр микән? Алай дисәң, Гәүһәриянең әтисе нишләп чыга алмады аннан?
Иңнәренә кемнеңдер кулы тиеп китүен сизеп күтәрелеп караса, янына Сәмит килеп утырган икән.
- Бергә уйнаган чакларны онытмагансың, - диде ул.
- Кайткач искә төште.
- Ну, малай, түзем дә соң үзең, ни гомер бер хәбәр дә бирмәдең бит, ә?
- Сәбәбен син яхшы беләсең, - диде Фәрит.
- Үткән эшкә салават. Син дә аптырап яшәгәнгә охшамагансың. Ә без сине озак көттек.
- Кем инде ул - без?
- Кем икәнебезне яхшы беләсең.
- Әйе, бик шәп көткәнсез.
- Син кыенсынып торма. Миннән берәр төрле ярдәм кирәк булса дим. Бакчаңа йорт салам дисәң, кирпечен, цементын, кирәк булса, төзүчеләрен дә җибәрермен.
- Рәхмәт! Акчаң булса, йортны ике атна эчендә төзеп бирәләр. 
- Белгән кеше әйбәтрәк эшли инде. Синең абруең зур бездә. Сиңа йорт салган өчен горурланырлар да әле. Тик бергәләп фотога төшеп, автографыңны куярга онытма.
- Син дә төшеп калмагансың, күрәм. Авылның беренче кешесе...
- Минем кебекләр күп. Бер мин генә аны тотып тора алмас идем. Без бер-беребез белән киңәшеп, күмәкләшеп эшлибез. Шуңа аякта нык басып торабыз.
- Ничек моңа ирештегез соң?
- Ничек дип? Иренмәскә, эштән курыкмаска гына кирәк. Вакытында адәм баласы өчен утыны да, печәне дә кирәк. Мал асрыйсы килә, мунча ягасы килә. Бөтен кеше дә печән чабып, утын артыннан йөри алмый бит. Аннан соң барыбызга да печән җитәрлек болыннары да юк, чөнки малны элеккегә караганда күбрәк асрыйлар. Сөйләшүләр алып барабыз, сатып-алуны оештырабыз, инвесторлар табабыз. Менә тегермәнне генә алыйк. Он мал асраган бөтен кешегә кирәк, асрамасаң да кирәк. Тегермән әлегә берәү генә. Дөрес, без аны зурайттык, заманча җиһазладык. Әллә кайсы авыллардан киләләр. Вакытында тирләп-пешеп эшләргә туры килә. Кайчакта аш та, йокы да күрмисең. Ерактан килгән кешеләр дә иртән килеп, кич он белән кайтып китәләр. Без түзгәнне, тегермән ташы түзә дә түзә инде.
- Дөньягыз түгәрәк икән...
- Аллага шөкер! Әллә Кара Ярда су коенып алабызмы? - диде Сәмит, сүзне икенчегә борып.
- Миннән котыласың киләмени?
- Нишләп инде?
- Гәүһәриянең әтисе коткармаса, син су астында буласы кеше идең. Үзе үлде, ә сине коткарып кала алды.
- Хафай абый кызганыч, билгеле. Тик ул мине коткарганга түгел, яман чирдән үлгән.
- Каян беләсең?
- Хатынның әнисе әйтте. Үпкәсендә рак булган аның. Ә мин ул төшмәсә дә чыга идем. Мин бит сине куркытмакчы гына булдым ул чакта. Син мине коткарырга дип сикердең. Ярый әле Хафай абый сине тартып чыгарырга өлгерде. Уеннан уймак чыкты ул вакытта, һәм мин шуннан гомерлек сабак алдым...
Шулвакыт Сәмит бакча артыннан бу якка килүче Лилия белән Әхәтне күреп тын калды. Бер сүз дәшмичә аларны көтеп торды да егетне чакырып алды.
- Үзеңнең монда килүең бик әйбәт булды әле, иртәгә Волгоград өлкәсеннән товар алып кайтырга барырсың, - диде.
- Ярар, Сәмит абый.
- Йокларга иртәрәк ят, иртүк торасың бар.
Яшьләр, бераз арырак китеп, яр буена барып утырдылар.
- Әллә алар да бер-берсен яраталар инде?
- Бергә йөрү әле яратуга керми. Әхәткә ул абыйсы кебек итеп кенә карый.
- Көндез абый, кич җаный. 
- Алар безнең кебек җүләр түгел. Минем кызым да, Әхәт тә нәрсәнең яраганын, нәрсәнең ярамаганын бездән шәбрәк белә.
- Кызың укырга киткәнче, ерак юлга җибәрмәскә иде. Кыздан күзен дә алмый. Ичмасам, матур итеп хушлашырлар иде.
- Сезнең кебекме?
Фәрит шунда ачулы караш ташлап алды.
- Нәрсәне күздә тотып әйтәсең?
- Минем кызым бу егеткә булмаячак дип кенә әйтәм мин.
Фәрит:
- Алай икән... - дип, нидер әйтмәкче иде, күзе яр буена төште. "Бая юк иде бит, каян килеп чыкты әле теге балык? Әнә бит ничек чәбәләнә. Су өсте дә тыныч иде шикелле", - дип уйлап алды ул.
Гәүһәриянең дә әтисе шулай дигән иде бит аңа. Сәмитнең суда чәбәләнгәнен, аның чәбәләнүенә каршы берни дә әйтми карап торуын күргәнгә әйткән иде. Үпкәсенә һава кермәсме дип, су буенда утырган булгандыр. Шул хурлыктан ул суга сикерде, тик үзе бата башлады. Аның бата башлаганын күргәч, кызның әтисе суга сикерде... Коткарырга...
Ике ир-атның кызып китүеннән куркыпмы, әллә болай гынамы, алар янына Рафил килде. Ярый әле килде. Юкса Фәрит Сәмитне суга төртеп төшерүе дә бар иде. Әллә икесе дә бергә төшәрләр идеме? Әнә бит Сәмитнең беләкләрендәге мускуллары ничек уйнаклап тора.
Фәритнең каны кыза башлаган иде, ул:
- Нигә дип минем йортны саттың, абый, ә? Киңәш-табыш итмичә!
- Ә син нәрсә уйлап йөрдең аны сатканчы?
Дөрес сүзгә җавап юк. Кайчан сорасаң да, бер җавап. Аптырап, Фәрит Сәмиткә ябырылды:
- Нигә минем нигезгә каныктың син, ә? Алтын күмелмәгәндер ич безнең нигезгә?
Сәмит сүзне уенга борырга тырышты:
- Кара Яр кызыктырды мине. Кара Яр... Бакча артында гына бит... Өчебез генә йөргән сукмакка чит кеше бастырасым килмәде.
- Әле дә төшләремдә аунап үскән бәбкә үләннәрен күрәм. Ни эшләттегез мине, ни эшләттегез?
- Ни эшләттегез, имеш! Үзең бит, энекәш... Кем гаепле соң моңа? Институтка кергәч сөенгән идек, аны ташлап, армиягә киттең. Укуын укып бетердең бугай анысы, тик югары белем алып кына акыл артмады үзең- дә, Гәүһәрия дип җенләнеп беттең. Кеше хатыны өчен! Миннән аерган өчен барыбер үч алам, дип тешләшеп йөрдең. Чик куярга, туктатырга кирәк иде бу кәмитне. Сәмит белән киңәштек тә алыш-биреш ясадык. Елап йөрүдән башка эш башкармадың бит, йортны кайтып карарга уйламадың да! Ә хуҗалык ул гел кагып-чүкеп торганны ярата. Соң исеңә төшердең, соң!
- Нигә соң Сәмиткә саттың? Ник бүтән кешегә түгел?
- Менә анысы - башка мәсьәлә. Белгән дошман белмәгән дустан әйбәтрәк. Ә Сәмит безгә йорт аша гына яшәде. Килгән ягын да, килмәгән ягын да биш бармагым кебек беләм.
- Күңелдәге ачуны чыгару өчен, өй генә аз тоелгандыр шул... 
Ирләр үзләре артында Гәүһәриянең тавышын ишетеп шым булдылар.
- Ник үзегез турында гына уйлыйсыз? Минем йөрәгем юкмыни? Адәм баласы бит мин дә! Кешедән оялыгыз! - диде ул.
Килеп туган каршылыклар, шул рәвешле, бүген һәрберсенең - Фәритнең дә, Гәүһәриянең дә, Сәмитнең дә - төн йокысын качырды.
Сәмиткә икеләтә авыр шул. Бала чактан ук Гәүһәрия дип җан атты. Күзен йомса да, каршында ул басып тора, колагын томалаганда да, аның тавышы ишетелә иде. Ләкин кыз аңа карата битараф булды. Мәктәпне бетергәч, Фәрит белән бергә бер үк югары уку йортына китәргә булды.
Әмма Сәмит барыбер теләгенә иреште. Араларын бозды. Инде менә "Гәүһәрия мәңге минеке булды" дип, төннәрен бер ятакта тынычлап йоклый башлагач, Фәрит кайтып төшсен әле! Үпкәсе һаман бетмәгән, һаман шул Фәрит... Кызны онытмаган.
...Ә менә Гәүһәрия күптән элеккеге елак кыз түгел шул инде. Әнә бит, Фәритнең кайтуы аңа әллә ни тәэсир дә итмәде кебек. Тик ирләрнең көдрәгән әтәч кебек бер-берсенә ташланып, өзгәләп ташларга җыенганнарын ничек тыныч кына карап торсын? Фәриткә чыгып бәхетле булыр идеме ул? Аны бәхетле итәрдәй булса, инде җайланган тормышының астын өскә китерергә җыеныр идеме? Теге чакта ник ташлап киткән? Сәбәбен ни өчен аңларга тырышмаган? Күңелендә туган әлеге сорауларга җавап эзләп тормастан, ул янында яткан Сәмиткә ныграк сыенды. Менә аның арка таянычы, гомерлек юлдашы, аның кайгы-хәсрәтен үз иңнәренә алып, ни гомер буена сабыр гына күтәреп барган кеше.
- Лилиядән башка күңелсез булыр инде. Әллә тагын берне алып кайтырга микән? - дип пышылдады.
Сәмит башта, ни ишетәм дигәндәй, сүзсез торды. Аннан:
- Син шулай уйлыйсыңмы? - диде ул, тыны куырылып.
- Картайдык дип уйлыйсыңмы әллә? Безгә утыз биш кенә бит әле.
- Мин бу турыда уйларга да курка идем инде.
- Ә син курыкма!
Менә бит ул күптән көтелгән бәхет! Сәмитнең колагында Гәүһәриянең назлап пышылдаганы ишетелде, борынына хушбуй исләре килеп бәрелде. Аның өчен генә дип сөртенгән хушбуй исе!
Иртә белән Гәүһәрия йокысыннан торып чыкканда, сәгать тугызны күрсәтә иде инде. Ул коты очып сикереп торды һәм ишегалдына чыкты. Соңга калса да, маллар көтүгә чыккан, каз-үрдәкләр су буена киткән. Күршедә Сәлимәттәйнең ак яулыгы күренеп ала, ул-бу булмады микән дигәндәй, бу якны да күзәтә.
- Уяндыңмы? - диде Сәлимә, аны күргәч. - Авырып киттеңме әллә дип курыктым.
- Сыерларны кем сауды? - диде кыенсынып кына Гәүһәрия.
- Батырчылык итеп үзем саудым. Ходай рәхмәте, сыерлар тыныч торды. 
Гәүһәрия, өйгә кереп, тәрәзә пәрдәләрен ачты. Өйнең эче кояш нурларына коенды. Менә капка төбенә машина килеп туктады. Әнә Сәмит тә кереп килә. Кулында кыр чәчәкләре. Ул йоклаган арада ире инде әллә кайлардан урап кайткан. Тегермәнгә барганга һич охшамаган.
- Безгә бу вакыйганы билгеләп үтәргә кирәк! - диде ул, аңа чәчәкләрне биреп.
Ләкин матур башланган иртәне Рафил кереп бозды. Кичә шактый салган булса кирәк, керү белән Сәмиткә:
- Рәхәттә яшисең. Ә Фәритнең ни тормышының, ни гаиләсенең рәте булмады... - дип җикеренергә тотынды.
- Әйе, дустымның сөйгән кызын алдым. Яратканын белә торып. Тик яратты микән соң ул аны? Яраткан кеше унсигез елдан соң гына исенә төшермәс иде. Яратам мин Гәүһәрияне! Фәрит кайтып йөрмәсен, тынычлыгыбызны бозмасын дип, йортын сатып алдым. Әйе, рәхәт яшим! Кешенең ничек яшәве аның үзеннән тора. Яшәсен ул да, ике тәкәнең башы бер казанга сыймый, агай-эне. Сез бит юлдан язган энегезне үзегез дә бик көтеп тормадыгыз. Йортыгызны әйбәт хакка алучы булгач, сөенәсөенә саттыгыз. Гәүһәрия дә шушы нигезгә карап авыр сулый иде, аны да шушы йортның килене иттем. Төп йорты булмагач, ага-җиңгигә сыймый инде Фәрит. Бәясен алдан әйтеп ычкындырмаган булсам, ярты хакка да аткара идегез. Акчасын да кешедән оялып кына, ничә еллар үткәч, бәясе юкка чыга язгач кына аңа бирдегез. Йә, нигә тындың? Без, агай-эне, беребез дә гөнаһсыз түгел.
Рафил, айнып киткәндәй, урындыкка утырды.
- Юлдан язган булса да, энем бит, йөрәккә авыр, - диде.
- Юлдан язмаган ул, язарга җыенмый да, элекке гадәте буенча, иркәләгәнне, мактаганны, көйләгәнне көтә, үз өстеннән җаваплылыкны кеше өстенә салып, ап-ак, йоп-йомшак булып каласы килә аның.
Сөйләшүне артык дәвам итәргә Рафилнең хәленнән килмәде. Башы авыртканга түзәрлеге калмаган иде, чыгып ук китте.
Бераздан Гәүһәрия иренә:
- Син Фәритне бөтенләй яратмыйсың, әйеме? - диде.
- Ярату-яратмау... Яраткан идем мин әткәйне, әнкәйне. Ә әткәй әнә синең әниең белән очрашып йөрде. Мин Кара Ярдан Фәрит белән сүз көрәштергәнгә түгел, син карап торганга сикердем. Ул чагында ук ярата идем мин сине. Ә соңыннан, әткәй ике йорт арасында йөри башлагач, үзеңне дә, анаңны да күрә алмас булдым. Син Фәрит белән китәсе көнне, ул мине сезгә кертеп җибәргәч, мин аңа, Гәүһәрия синнән башка китеп барган, дип әйттем. Алдадым. Ә ул, ахмак, кереп тикшерергә уйламады да. Ә мин, барыгызга да үч итеп, укыдым, эшләдем, дөнья көтәргә өйрәндем. Ике катлы итеп йорт салдым. Акча табарга өйрәндем. Сине дә мин Фәриттән тәкәрлек Нәсимә кызы булганга гына тартып алдым. Кем көчле, шулар яши бу дөньяда. Син Фәритне яраттың. Ә ул, иркә, йомшак, тәти егет, үзеннән башка берәүне дә яратмый иде. Яратса, син аңа үзеңне тапшырганның икенче көнендә мин алдаганга карап үпкәләп китмәс иде. Соңыннан, үземнең нәрсә майтарганымны белгәч, телемне тешләрдәй булдым, Фәритнең синең белән аңлашуын көттем. Тик ул теләгенә ирешкән иде бит инде, белүне кирәксенмәде.
Хәтерли боларның барысын да Гәүһәрия, хәтерләмиме соң?! Күз кабаклары шешенгәнче елап беткән иде.
- Хәзер ни эшлибез инде? - дип сорады Гәүһәрия Фәриттән.
- Иртәгә икебез дә Алабугага китәбез...
- Син бит Казанга китмәкче идең?
- Мин хәзер синнән башка яши алмыйм инде, Гәүһәриям минем.
- Син ташласаң, мин дә дөньяда яшәмәячәкмен, Кара Ярдан сикерәм...
Ләкин икенче көн алар уйлаганча булмады...
Ә Сәмит һаман нидер сөйли иде: "Әйе, мин сине Фәриттән Тәкәрлек Нәсимә кызы булганың өчен тартып алдым. Йә чәчең тарттым, йә аяк чалдым, ә бервакыт чәчеңне дә кистем. Юлда абынсын дип, Фәрит йөргән сукмакларга очлы ташлар тездем. Әнә телевизор өстендәге ялтыравыклы очлы таш та юлга тезгән ташларның берсе бит. Кадаклар кагып йөрдем. Теге чакта Фәрит, коймадан сикергәндә, мин каккан шул кадакларның берсенә эләгеп аягын җәрәхәтләде. Шуннан сине, Гәүһәрия, аңардан урлап диярлек Алабугага алып киттем. Әйе, әйе, урлап! Сине яратканнан түгел иде бу. Бер-ике ел теңкәңә тиеп яшәр идем дә, балаң булгач, икегезне дә ташлап китәрмен, әниең кайгыга төшәр, картаер, ямьсезләнер, әткәйнең күңеле бизәр, дип уйладым. Булмады. Мин сиңа зыян китерү түгел, озак еллар буена бармак белән дә кагыла алмадым. Үзеңне дә, Фәриттән туган баланы да үлеп яраттым. Син бәхетле булсын өчен, Фәрит белән аңлашуыгызны көттем, сез ач-ялангач булмасын өчен, төнлә балалар бакчасын сакладым, кеше уянганчы, ишегалларын да себердем, карын көрәдем, ирсез бала тапкан димәсеннәр өчен, Лилияне дә үз исемемә яздырдым. Ә үзем синең белән бер өйдә җыелма караватта йокладым. Фәритнең өйләнгәнен ишеткәч кенә, сиңа якынаерга батырчылык иттем. Шуннан соң да, мине ташламаса ярар иде, дип куркып яшәдем.
- Хәзер курыкмыйсыңмы инде? - диде шунда Гәүһәрия.
- Хәзер курыкмыйм инде. Ә Фәритне кызганам.
- Ул да аягында нык басып тора инде. Ә менә әтиең турында ялгыш уйлагансың. Ул бары тик минем - әтисез, әниемнең япь-яшь килеш ирсез калуын үз гаебе кебек кабул итте. Шуның өчен безнең алда гаебен юарга тырышты. Син исән калган өчен, шушы җирдән атлап йөри алган өчен... Син аны аңламагансың. Әниең белән минем әни юкка гына ахирәтләрмени? Менә нинди таш булган синең күңелеңдә...
- Мин аны күптән аңладым инде... Мин дә ир кеше бит...
* * *
Лилия ни уйларга да белмәде. Фәрит кайту белән, гомергә тату, дус яшәгән күршеләр бер-берсен өнәмәгәндәй йөриләр, тиктомалга әрепләшә башлыйлар. Ничек аңларга соң моны? Үз соравына үзе генә җавап таба алмагач, Әхәттән сорады. Егет исә: 
- Син Фәрит абый яшисе нигездә яшисең, шуңа алар килешә алмыйлар, - диде.
Кыз аптырап ук калды:
- Мин бөтенләй бүтән нигездә бит, - диде.
- Ул нигез синеке исәпләнә бит. Әтиең аны синең исемгә яздырган.
- Минем исемдә булгач кайтсын, аңа кире сатармын, - дип шаяртты Лилия. - Мин бит барыбер монда яшәмим. Укырга китәм. Ә укырга киткәч, берәр шәһәр егетенә кияүгә дә чыгып куйсам...
- Хәлемнән килсә, мин сине беркая да җибәрмәс идем...
- Безгә өйләнешергә ярамый. Әти әйтә, безнең сезнең белән кайсыдыр песиебез кан кардәшләр, ди.
- Ул шаяртырга оста инде.
- Әтинең һәр шаяртуында аз гына булса да дөреслек бар. Ул белмичә әйтми. Тиккә генә мине әбиең үзенең яшь чагына охшатмый бит. Аның яшь чагындагы фотосына игътибар иткәнең бармы?
- Кеше кешегә охшамый тормый. Аннан соң синдә әниең чалымнары күп. Хәер, мин дә сезнең капка баганасына охшаган, - дип шаяртты Әхәт.
- Сүзеңә ышанам, икегез дә бер буйда.
Әйе, Фәрит кайткач, ике ишегалдында да элеккеге тигез ритм югалганын сизмичә калмады кыз. Ике якта да тыз-быз киләләр, ике арадагы мөнәсәбәтләр тартылган кыл кебек шартлап өзелергә тора. Әнә хәзер дә ул әллә кайчан онытылып беткән иске җиз самавырны күтәреп чыккан. Рафил белән сөйләшкәннәре аермачык ишетелә.
- Самавыр кая киткән дисәм, мунча өйалдында ята икән. Чәйнектән эчеп туйдым. Самавырдан эчәсем килә.
- Аның белән маташмыйбыз хәзер. Электр чәйнеге - дөнья рәхәте. Эһ дигәнче кайнап чыга. Күмер җыеп мәшәкатьләнәсе юк.
- Шулай да, бер кайнатып, бала чакны искә төшерәсе килә.
Фәрит ишегалдындагы ком белән самавырны чистарта башлады.
Менә Сәлимә түтинең тавышы ишетелде:
- Куй инде, улым, юк белән маташма. Чәй тәме самавырдан түгел, судан тора. Барыбер агармый ул.
- Мин тотыныйм да, агармас менә...
Фәрит белән әнисе сөйләшкәндә, Рафилнең дә тавышы ишетелеп китте:
- Самавырдан чәй эчәсең килгәч, алып кына кит инде...
- Нишләп мин самавыр күтәреп йөрим? Монда кайтып яшим, чәйне монда кайнатам!
Юк, хәзер сүзнең алга таба ни белән бетәсен белмичә калу ярамый иде. Лилия, кулына планшетын тоткан булып, күләгәдәге такталар өстенә утырды.
Ишегалды берара тынып торды. Тынлыкны Сәлимә түти бозды:
- Ничек? Үзең генәме, әллә бергәме? 
- Үзем генә! Хатынны ташладым, бүтән барыр җирем булмагач, менә монда кайттым. Ә Сәмит ике өйдә рәхәтләнеп яшәп ята!
Нишләп соң әле һаман да сүз шушы нигезгә, аның әтисенә килеп терәлә? Моның серен белергә теләп, кыз йөгереп өйләренә керде. Әтисе дә эштә түгел, әнисе дә чөгендергә китмәгән. Керү белән, бер тында әйтеп ташлады:
- Без Әхәт белән өйләнешергә булдык!
Тәрәзәдән күрше ишегалдында ни булуын күзәтеп утырган әтисе белән әнисенә яшен суккандай булды.
- Юк, - диделәр икесе дә бертавыштан. - Сиңа кияүгә чыгарга иртә әле.
- Минем яшьтә сез өйләнешкәнсез бит әле!
- Сез - туганнар, дип, күпме әйтергә була?
- Аңа карасаң, бөтен авыл халкы - бер-берсенә чыбык очы туганнар!
Әтисе белән әнисенең болай ук чарасыз калуын беркайчан да күргәне юк иде Лилиянең. Ул моңарчы үзе белергә ярамаган чикне үткәнен аңлап алды. Ләкин соң иде инде.
- Мин шаярттым гына, - дип пышылдады ул, гафу үтенгәндәй. Ләкин аның бу сүзләренә берсе дә игътибар итмәде.
Тынлыкны Сәмит бозды:
- Мин синең үз әтиең түгел. Синең әтиең - Фәрит. Менә шуның өчен сезгә өйләнешергә ярамый. Әхәт - синең абыең.
Бу юлы "яшен" Лилиянең үзен "сукты". Тиз генә исенә килеп, ишегалдына йөгереп чыкты. Ә анда "яшен" тагын да ныграк "яшьни иде". Самавыр әллә кайда аунап ята, Фәритнең кулында бензин савыты, аны ике яктан Сәлимә түти белән Рафил җибәрмәскә тырыша.
- Барыбер яшәтмим аны тыныч кына, йортына да, үземә дә ут төртәм, бензин сибеп яндырам. Беребезгә дә булмасын!
- Балаларыңны кызган! "Әтиләре бандит, җинаятьче, үзен үзе ут төртеп яндырды" дигән тамга аларга гомергә тагылачак бит!
Юк, Лилиягә мондый әти кирәкми! Аны үзе кебек үк алдаганнардыр, шаяртканнардыр! Юк, аның әтисе үзе үскән нигезгә ут төртергә җыенмас иде!
Акылы шулай диде. Йөрәк буйсынмады. Әнә Фәрит, Рафил белән Сәлимәттәй кулыннан ычкынып, бензинны сибәргә, шырпы сызарга маташа. Кыз, үзе дә сизмәстән:
- Әти! - дип, аның күкрәгенә капланганын сизми дә калды.
Фәритнең кулыннан бензин савыты төшеп китте.
- Нәрсә? - диде ул.
Кыз айнып китте. Өйдән чыгып килүче Сәмитне күреп, ул аның кочагына атылды.
Менә ничә еллар сызлап җанны әрнетеп торган чуан, ниһаять, тишелде.
Сәлимә кабаттан чәй куеп җибәрде. Барысы да табын артына утырыштылар. Сүзне Сәмит башлады: 
- Бу нигезне мин үземә кирәк булган өчен дип сакламадым, - диде ул. - Рафил ике нигезне күтәрерлек түгел, мин алган чагында Әхәт тә сыек иде әле. Белмәгән кешене ике арага кертәсе килмәде. Нигезне аны карап торганда гына саклап була, иясе булмаса, җеннәр ияләшә аңа. Ә теге чакта, Фәрит кайтам дип җенләнеп йөргән чагында, мин чынлап та куркып калган идем. Үзем өчен генә түгел, Фәрит өчен дә... Ул чагында син өйләнгән идең бит.
- Анысы Гәүһәриягә үч итеп кенә булган иде. Озак тормадык.
- Шул шул. Эшнең асылын аңламый торып, үч белән тагын күпме яшәмәкче буласың? Башта аңлашырга кирәк, аннан соң гына нинди дә булса эш кырырга ярый. Олыгаерга вакыт. Ике бала атасы бит син! Тату, ипле гаилә корасың килсә, миннән үрнәк ал. Мин Гәүһәриягә әкрен-әкрен якынайдым. Тышкы дуамаллыгыма карама. Гәүһәрия сине биш ел көтте. Аның белән мин дә көттем. Мин, үземнең җиңелүемне аңлап, бер-беребезгә зыян салмыйча, үз дәрәҗәмне төшермичә, бу өчпочмактан лаеклы рәвештә чыга да ала идем. Син өйләнгәч кенә, аны үземнеке итә алдым. Максатыма мин шулай ирештем. Ә син кулыңа кергән кошны да ычкындырдың, аның өчен көрәшә белмәдең. Хәзер тагын шуны кабатламакчы буласыңмы? Гаиләң белән кайчан гына кайтсаң да, бу нигез - синеке. Икегезгә дә эш булыр. Мәдәният сарае директоры итеп куярбыз үзеңне. Урта мәктәп тә башкаланыкыннан ким түгел. Безнең укучылар республика олимпиадаларында еш җиңү яулыйлар.
- Син мине тәмам коралсызландырдың, - диде Фәрит. - Әйе, гаиләм өчен мин каты чикләвек булдым, түземлекнең дә чиге бар.
- Корал йөртүдән дә хәтәр нәрсә юклыгын мин күптән аңладым инде. Ул кайчан да булса кемнедер җәрәхәтләп кенә түгел, үтерергә дә мөмкин. Син дә мине гафу ит.
Шул чагында Фәритнең кәрәзле телефоны шылтырады. Сөйләшкән саен, Фәритнең йөзе кояштай балкыды. Шунда ул, барысына да күз йөртеп:
- Хатын... Балалар... Кунакка кайтсак, туганнарың каршы килмәсме, диләр, - дип сорады.
Бердәм рәвештә "Әлбәттә, кайтсыннар!" дигән сөенечле сүзләр яңгырады.
Буе да, муены да озын булганы өчен, Рәйфәне Торна, Торнакай дип йөртәләр иде. Шул кушаматына ияләшеп бетте дигәндә генә, аңа яңаны тагарга да өлгерделәр. Әлеге хәлгә мәктәп күләмендә үткәрелгән "Сөембикә" бәйгесе сәбәпче булды дисәк, бер дә ялгышмабыз. Бәйгедә Рәйфә беренче урынны алды һәм, шулай итеп, Торна кушаматы Сөембикәгә алышты.
Рәйфәне мәктәптәгеләр генә түгел, бүтәннәр дә күреп алдылар. Шәһәр буенча үткәрелгән бәйгеләрдә катнаштырдылар, дәрәҗәле кунакларны каршы алучылар төркеменә дә керттеләр. Моңарчы мәктәпнең беренче гүзәлләре рәтендә йөрүче кызлар кара коелдылар, билгеле...
Җитди очрашулар вакытында, киеренкелекне таратып җибәрү өчен, җырчы сыйфатында да чакыралар иде. Җырга сәләте юк дәрәҗәсендә булса да, Рәйфә югалып калмады. Тавышын дөрес кую өчен, танылган җырчыдан дәресләр ала башлады. Кыздан шәп җырчы чыкмаса да, укытучысы бик дәртләнеп эшкә тотынды, сәхнә серләренә төшендерә башлады. 
- Хәзер сәхнәдән шәп җырчы булып күренү авыр түгел. Тавышны танымаслык дәрәҗәдә үзгәрткән аппаратлар белән җырчы әйбәт кенә тавыш ясый. Бары тик музыкага матур итеп боргаланырга һәм авызны җырлагандагы кебек дөрес итеп ача-яба гына белергә кирәк. Ә менә дәрәҗәле кешеләр җыелган мәҗлесләрдә андый халтура барып чыкмый инде. Анда үзеңнең чын тавышың белән җырларга туры килә, - диде.
Өстәвенә шушы дәрәҗәле кешеләр арасыннан Рәйфә үзенә җитеш тормышлы ир-ат та тапса, аның бөтен яшәеше тәэмин ителәчәк икән.
Унсигез яшьлек кызның башына азау теше чыккан ханым шундый уйлар кертергә тырышты. Бу җәһәттән остазының тәҗрибәсе җитәрлек иде шул. Кыз да шулайрак уйлый башлады. Көне-төне зәңгәр экраннарда күрсәтелгән бай тормыш турындагы тапшырулар, көн саен бәяләрнең артуы, хезмәт хакының түбән булуы, эшләгән кешенең кадере булмау, ә эшләмичә яшәгәннәрнең байлыкдәрәҗә эчендә йөзүе, әнисенең очын очка ялгап кына бара алуы аны иртә олыгайтты. Җитеш тормыш турында хыялланды ул. Әлбәттә, аның яшьтәшләре арасында бай гаиләләрдә тәрбияләнүче малайлар бар иде. Шундыйларның берсе - Сәрьян белән ул кечкенәдән үк уйнап үсте. Алар өендә еш була Рәйфә. Кызны егетнең әти-әнисе дә һәрчак якты йөз белән каршы алалар иде. Алар аны үз кызлары кебек кабул иттеләр.
Хуҗа кешенең - Малик абыйсының сәер кызыксынуларына да игътибар иткәне бар Рәйфәнең. Ул кар кешеләре турында төрле хәбәрләр-белешмәләр җыя. Бу турыда киләчәктә китап та чыгарырга уйлый. Кар кешесе белән җенләнүе, кайчандыр Рәйфәнең әтисе белән тауларга менеп, дусты һәлакәткә очрап, тауларда калган чагыннан башланган. Аннан кайткач, җүләргә санап, хәтта хастаханәгә дәваларга салганнар. Ләкин дәвалану курслары Маликка фикерен үзгәртергә ярдәм итми. Кар кешесе турында кызыксынулары, киресенчә, арта гына.
- Кар кешесе чынлап та бар, ул без менгән тауларда яши, - ди Малик Рәйфәгә һәм кызның әтисе белән бергә төшкән фотоларны күрсәтә. Ул фотолар Рәйфәдә дә бар. Әтисенең нинди кеше булуын беләсе килеп, ул аларны кайчакта озаклап карый.
- Ниндирәк кеше иде минем әтием? - дип сорый ул Малик абыйсыннан.
- Бик акыллы, бик матур кеше, - ди Сәрьянның әтисе һәм бергә төшкән фотоларны күрсәтә.
- Ул исәнмени?
- Исән дип уйлыйм.
Рәхмәт яугыры. Күрше абыйсы әтисенең исән булуына өметләндерә һәм Рәйфә, йокларга яткач, Ходайга мөрәҗәгать итеп, әтисеннән үзләренә булышуын сорый. Их, әтисе исән булса... Нишләр иде икән? Белер иде әле... Әтием дип әйтүе үзе генә дә ни тора!
- Әтием ничек һәлак булды, сөйләгез әле, - дип үтенде ул бервакыт Малик абыйсыннан.
- Һәлак булмады, дим бит. Ул исән. Аны кар кешесе алып китте, - дигәч, кыз алга таба бөтенләй ул хакта сорарга курыкты.
Сәрьянның әнисе Сөмбелә дә: "Таулар турында сорасалар, гел авышып китә. Син, сеңлем, үзе исенә төшермәсә, бу турыда искә алма инде, яме", - дип кисәткән иде ул чагында кызны. 
Чыннан да, Малик абыйсының вакыт-вакыт әллә нинди өянәкләре булып тора...
Ә хәзергә кызга бу йортта бик күңелле, бик рәхәт. Уен-көлке арасында аларны кияү белән кәләш дип тә йөртәләр.
- Синнән башка берәүне дә килен итеп күз алдына китерә алмыйбыз.
- Улым сине яратканга гына оялчан. Алдына куйган максатларына ирешергә омтыла ул. Әтисе аның инициативасын сүндереп торса да, тормышта ул урынын табачак, юкка чыкмасына ышанам. Мин аны да әтисе кебек үҗәт булыр дип беләм, - диде Сөмбелә улы турында. - Ә сиңа минем улым ошыймы?
- Ошый, билгеле, - диде кыз. - Ошамаса, дус булыр идеммени?
- Ошагач, бик әйбәт. Алай булгач, улымның кәләше әзер дип уйласак та була.
- Кәләше?
- Шулай булмаса, синең белән дуслашып йөрер идемени?
Рәйфәнең йөзенә кызыллык йөгерде. Әлбәттә, егет аңа ошый иде. Тик әле үзен Сәрьянның кәләше итеп күз алдына китерә алмый. Кияүгә чыгар алдыннан башта укуын тәмамларга, эшкә урнашырга кирәклеген дә яхшы аңлай ич ул.
Сөйләшүнең шушы урында төгәлләнүен теләп, Рәйфә китәргә ашыкты. Тиз генә ишек төбенә килеп, аягына киде.
- Ярый, мин китим инде, - диде.
Күңеле күтәрелеп китте кызның. Үзен Сәрьянның кәләше итеп кабул итүләрен белү аңа рәхәтлек бирә иде.
- Тиздән әниеңнән сине сорарга киләбез.
- Ә Сәрьян нишләп үзе минем рөхсәтне сорамый?
- Ничә ел бергә бит инде сез! "Яратам" дип кечкенә чагыннан ук әйтә бит инде! Колагыңны да тешләгәне бар!
- Әйе шул. Уң колагымдагы эз әле дә сизелеп тора.
- Шул чактан ук кияү белән кәләш инде сез.
- Миңа кияүгә чыгарга иртә әле!
- Вакыты бик җиткән. Үзебез исән чакта оныклар да сөясебез килә.
- Юк, юк, Сөмбелә апа! Нинди оныклар ди әле! - Ул ишек тоткасына тотынды.
- Ә Сәрьян? Аңа ни дип әйтим? Хәзер кайта инде ул.
- Берни дә әйтмәгез, - диде дә Рәйфә чыгып китте.
Сөмбелә бер сүз дә әйтә алмыйча аптырап калды. Ләкин кыз баланың бу турыда сүз кузгаткач оялуы күңеленә хуш килде.
Рәйфә, коридорга чыккач, иркенләп тын алды. Кияүгә чыгарга вакыт җиткәнмени? Нишләп әле моңарчы бу турыда уйламаган? Ә нигә чыкмаска? Сәрьян начар егет түгел. Җитеш гаилә, акчага интегеп яшәмәс. Ә хыяллары? Укуы? Яраткач, боларының нинди әһәмияте бар? Укырга да өлгерер. Яратамы соң ул егетне? Әллә тагын? Яратуның кияүгә чыккач кына килүе хәерле... Начар тора башласаң, ярату бер мизгел эчендә күккә оча, диләр бит. Ә уңасыңны каян алдан белергә? Юк, әле аның бер суга, бер утка ташлый торган хисне кичергәне юк. Ә егет барыбер ошый.
Лифтка килеп җитәрәк, аскы каттагы сөйләшүгә игътибар итте Рәйфә. Кемдер, кызып-кызып, Сәрьянның әтисе белән бәхәсләшә иде.
- Мин һаман аңлый алмыйм әле, тауларны биш бармагы кебек белгән Ирек һәлакәткә очрады, ә син исән кайттың? Синең ул менгән биеклекләргә беркайчан да менгәнең булмады бит.
- Күпме кабатларга була, ул һәлак булмады, дип! Тауларда калды ул! Бүре Авызында!
- Тагын җүләргә салышасыңмы?
Шунда Маликның ачулы тавышы ишетелде:
- Күпме кабатларга була, ул исән, дип.
- Башыңны җүләргә салма! Нишләттең Ирекне? Бу гөнаһың белән кеше арасында ничек яши аласың? Улың, аның кызы каршында! Алла каршында ни дип җавап бирерсең?
- Аның каршында мин генә түгел, барыбыз да җавап бирәсе.
- Кызын улыңа хатынлыкка алып кына бу гөнаһыңны юармын дип беләсеңме?
- Ул үлмәде, ул исән! Кыядан егылып төшкәч, мин аның торып киткәнен үзем күрдем! Ә гөнаһка килгәндә, юып булмаслык гөнаһларым сезнең белән булды инде.
- Кар кешесе белән саташкан булып кыланма! Син үтердең аны!
- Чынлап та кар кешесе ул! Ирекне үтерүче дип уйлау сезгә мине кулда тотар өчен генә кирәк. Сез, аны кайтармас өчен, үзегез үк мине тауларга җибәрдегез. Ә ул исән!
- Әйе, исән булса, аның урынында утырыр идең! Кемгәдер аның юкка чыгуы кирәк булган кебек, сиңа да кирәк иде шул! Хәзер генә, мулла песие кебек, башыңны җүләргә салган булып йөрисең. Әллә син мине шуңа ышана дип уйлыйсыңмы?
Кызның башына тимер чүкеч белән суктылармыни. Ул, үзен үзе белештермичә, лифт та чакырып тормыйча, йөгерә-йөгерә баскычтан төшеп китте. Этажлар арасында каршысына менеп килүче Сәрьянны күреп алды.
- Гомер булмаганны, лифт ватылган, - диде ул. Рәйфәнең ап-ак булып агарынган булуына игътибар итеп, аның кулыннан тотты. - Рәйфә! Ни булды?
- Җибәр!
Кыз аны этеп җибәрде дә аска таба ыргылды.
Тизрәк! Тизрәк моннан ераккарак китәргә!
Үзе өчен әүлия урынында йөргән әтисенең дусты аның каршында мәңге агармаслык булып керләнеп калды.
Ул өенә ничек кайтып җиткәнен дә хәтерләми. Аны бу кыяфәттә күреп, әнисе куркып калды.
- Ни булды, кызым? Берәр күңелсезлек килеп чыктымы? - диде ул, коты очып. - Әллә Сәрьян кыерсыттымы?
Ул әнисен кочаклап үкси башлады. 
- Тагын да начаррак, әни, начаррак! Кияүгә чыкмыйм мин, беркайчан да чыкмыйм!
- Дөрес әйтәсең, кызым, егетләр качмас! Сиңа хәзер укырга, һөнәр алырга кирәк. Матурлык белән генә ерак барып булмый.
Рәйфә ни булганын сөйләп биргәч, әнисе башта ышанмыйча торды.
- Алай ук түгелдер, кызым. Кеше ышанмаслык хәл бит бу!
- Үз колакларым белән ишеттем.
- Хастаханәдә дәвалану курслары үткән берәр акылга авышкан әшнәседер әле. Авыздан чыккан һәрбер сүзне чынга алырга кирәк түгел, - диде әнисе.
Рәйфә төне буе саташып чыкты. Менә ул, әтисен эзләп, тауларга менгән, имеш. Ул арада әллә каян Сәрьянның әтисе килеп чыкты. Рәйфә аңардан качарга тырыша, тик ул аны кысып тоткан, таудан этеп төшермәкче була.
Шабыр тиргә батып уянгач кына, ул, моның төш кенә булуына куанып, җиңел сулап куйды. Әнисенең әтисе турында сөйләгәннәре исенә төште:
- Әтиең синең күз өстендә каш булып кына үскән. Әнисенең бердәнбер улы, төпчеге, бик көттереп кенә, алты кыздан соң туган ул. Өрмәгән җиргә утыртмаганнар, гаиләдә игътибар үзәгендә булган. Мәктәпне алтын медальгә тәмамлап, институтка кергән. Мин аның белән нәкъ шунда таныштым. Ул гел "бишле"гә генә укыды. Бер кисәтү дә ишетмичә, барыбыздан бер башка өстен булды. Чирек ахырында бүтәннәр кебек, билгеләрен күтәрер өчен, укытучыга ялынмады. Уртача белемле студентлар кебек, уңышсызлыкларга да очрамады, очрамагач, алар белән көрәшүнең, урап үтүнең серләренә төшенмәде. Тормыш аның өчен гел шулай гына дәвам итәр кебек иде. Укып бетергәч теләге институтта калу булса да, аңа лаборант эшеннән башканы тәкъдим итмәделәр. Ә аның инде ул чагында ук кандидатлык диссертациясе әзер иде. Үзенең талантлы булуын белә иде. Бу хезмәте фәнгә яңалык кертә торган хезмәт буларак, җитәкчесе аны бастырып чыгарырга ярдәм итәчәген һәм автор булып үзенең дә фамилиясен куярга тәкъдим итте. Әтиең ризалашмады. Нәтиҗәдә кандидатлык диссертациясе якланмый калды, ул бүтән институтка эшкә күчте. Анда тагын шундыйрак хәл... Ни булыр иде инде риза булса? Хәзерге фән дөньясы кода-кодагыйлыктан мәхрүм түгел... Ул әнә шулай үзен әллә кемгә санап йөргән арада, аның темасына бүтән кешеләр диссертация язып, үз фаразларын раслый башлады. Ирек Касыймовның диссертациясен күчереп язганнар, диючеләр дә булды. Аннан соң аның күңеле төште, бүтән ул темага алынмады. Ахыр чиктә, фән дөньясыннан бөтенләй гайрәте чигеп, эшмәкәрлек белән шөгыльләнә башлады. Бәлки, аның фәннән китүе дөрес тә булгандыр. Аңа ирек бирсәләр, ул нейтрон бомбасыннан да көчлерәк, дөньяны харап итәрдәй берәр корал уйлап тапкан булыр иде.
Әтиеңнең дошманнары күп иде шул, аны эзләп тә тормадылар, эзләгән булып кыландылар гына бугай, - дип, әнисе үзенең хатирәләренә нокта куйды.
Саташулы төннән соң яңа таң туды. Сәрьян бүтән шылтыратмасын өчен, кыз телефонын өзеп үк куйды. Бер көн элек кенә ишеткән сөйләшүдән соң, Рәйфәнең егет белән күрешергә теләге бөтенләй юк иде. 
Ләкин күңеле нидер сизенгән Сөмбелә апасы берничә көннән соң аларга үзе килде. Кергәч тә сүзне нидән башларга белмичә кыенсынып торды. Бераздан:
- Сәрьянның әтисен бик начар итеп күз алдына китергәнсеңдер инде, сеңлем? - диде ул.
- Юк өчен борчылмагыз әле, - дип, Рәйфә аны тынычландырырга ашыкты.
- Таулар шулай харап итте аны. Таулардан кайтып бер ел үткәч, берничә археолог белән тауларга бер айлык экспедиция оештырды. Чынлыкта кар кешесен күреп булмасмы, Ирекне тапмабызмы дип чыгып киткән иде. Ләкин аннан тагын да ныграк авышып кайтты. Бераз вакыттан соң кабат китте. Бер-ике хат та язды. Бергә киткән иптәшләре кайтты, ә ул - юк. Мин ни уйларга да белмәдем. Язган хатларым да кире килде. Хат миңа гына түгел, әти-әниләренә дә килмәгән икән. Мине ташлагандыр, дип тә уйладым. Кияүгә чыктым. Малик ике елдан соң кайтты. Ил чиге аша ялгыш кына үткән булган һәм кулга эләккән. Уран рудникларында эшләткәннәр аны, шунда көчле радиация алган. Безнең ил аны кайтару өчен йөри башлагач, тагын бер ел вакыт үтеп китте. Ул кайткач, минем икенче тапкыр кияүгә чыгуым гамәлдә саналудан туктады. Ике ир белән берьюлы никахлы була алмыйм бит! Аерылырга теләсәм дә, риза булмады. Теге ирем белән дә яшәргә ирек бирмәде. Ахырда, түзмәде, китте. Миңа араны шунда ук өзәргә кирәк булган да... Бала атасы бит, без яңадан бергә тора башладык. Таулар гына харап итте безнең тынычлыкны. Аңарчы фән белән җенләнә иде, ә кар кешесе белән түгел. Ул гаепле түгел, сеңлем. Аңларга тырыш мине, зинһар!
- Аның белән сөйләшеп торган кешенең дә өянәге кузгалган инде, алайса?
- Кеше ни сөйләмәс? Маликтан алай дип шикләнүчеләр аз түгел. Гомер буе газапланып яши. Кешенең авызын ябып куеп булмый бит. Иректән аерылгач, әллә нишләде ул. Гел кар кешесе белән саташа, еш кына төннәрен куркып уяна, таудан төшәм дип, тәрәзәдән сикерергә маташа. Шуңа бөтен тәрәзәләргә тимер челтәр беркеттек. Язга чыккач, андый өянәкләре бигрәк тә ешая.
Сөмбелә апасының мескен кыяфәтен күреп, Рәйфәнең ачуы басыла төште, аны кызганып куйды.
- Дәвалап булмыймыни соң?
- Бераздан үтә... Гел алай түгел ул. Ә болай һәрвакыт тикшеренеп тора. Табиблар фикеренчә, ул сәламәт. Вакыт-вакыт саташып алуларын тормышта үз урынын таба алмаган талантлы кешенең файдаланылмыйча яткан энергиясеннән шулай бушануы гына, дип аңлаталар.
Моңа кадәр тормышның шундый якларын башына да кертеп карамаган кыз аптырап калды.
- Бу турыда Сәрьян беләме?
- Сәрьян... Белмичә! Әтисе бит ул аның! Син гафу ит безне, сеңлем.
Рәйфә хәзер инде беркемне дә гаепли алмады. Ул аңлый, хатын аның ярдәменә мохтаҗ. Димәк, берни дә белмәгән, ишетмәгән булып кыланырга, Сәрьян белән дә, әтисе белән дә аралашырга кирәк. Ә моның бәрабәренә ул нәрсә алачак, дисеңме? Бәлки, Сәрьянның тугрылыгын... Мул-тыныч тормыш... Тормышта нидер җитмәскә тиеш. Юкса ул кителә башлый. Тыштан караганда матур гына күренгән гаиләләрнең дә эчендә әллә ниләр бар икән бит. Менә шулай, кызый...
Хатынның соңгы сүзләреннән Рәйфә шуны аңлады: Сәрьян белән аралары өзелүгә хатын сөенми. Ә, киресенчә, тизрәк кавышуларын тели. 
- Теләсәгез, аерым яшәрсез. Фатир алырбыз, - дип, сүзен тәмамлады хатын. - Мин ашыктырмыйм...
Тормышның күптөрле һәм катлаулы булуын аңласа да, боларны үз башыннан үткәрергә әзер түгел иде әле кыз. Ул Сөмбелә апасына "юк" дияргә дә базмады, "әйе" дияргә дә әзер түгел иде. Күңеленә килгән һәм миен бораулап торган сорауларын да бирми кала алмады:
- Ярый, улыгызга кияүгә чыктым ди. Әгәр дә ирегез, өянәкләре вакытында саташып, берзаман әтиемә үч итеп миңа бәйләнә башласа? Әтиемә үче булган дип юкка гына сөйләмиләрдер? Бәлки, сезне ул алдый гынадыр?
- Ни күрсәм, шуны күрермен, сеңлем. Улым язмышы да бик борчый мине. Өйләнеп, өйгә кемне генә алып кайтса да, вакыт-вакыт шушы сүзләрне ишетергә мөмкин. Яшьләр синдәй инсафлы түгел хәзер. Аның сине канат астына аласы килә.
- Җае чыккач, мине дә төртеп төшерер өченме? Өянәге башлангач, диюем. Аннан соң йомып калдырыр. Әтинең тауда ничек калганын йомдырган бит. Абруе зур, кулыннан килә.
- Әйе, кеше арасында абруе да, акчасы да бар. Моның нәрсәсе начар? Аның элемтәсе нык. Сезгә тормыш башлап җибәрергә җиңелрәк булыр.
Акча! Менә дөньяны нәрсә тота! Юк, бирегә хатын аны килен итәргә түгел, ә бу хәбәр җилгә чәчелүеннән куркып килгәндер. Ул кызның риза булмаячагын тәгаен белә. Шуңа күрә кеше ышанмаслык хәлләрне уйлап чыгара.
Укырга керү, аны тәмамлау белән генә ерак китеп булмый әле. Дипломны да сатып алып була. Ә бәхетне - юк!
Тормыш аңа сайлау мөмкинлеге тудырды. Оттырмаска иде. Акыллылар, әдәплеләр һәрвакыт уңышсызлыкка очрый. Әрсезләр бәхеткә ирешә.
Ирең булу да ул әле бәхет дигән сүз түгел. Парлы дип уйлаган кешеләрнең дә ялгыз булуы мөмкин. Сөмбелә апасы белән ике арада булып үткән сөйләшүдән соң Рәйфә ныклы карарга килергә тырышып карады. Югары белем дә алмыйча кияүгә чыгуны ул өнәмәде. Әнисе эшләп тапкан аз гына акчага да өметләнеп булмый. Иң яхшысы - кулда булган мөмкинлекләрне файдаланып, үз тормышыңны үзең җайлау.
Ләкин үз алдына ныклы максатлар куйган Рәйфә чираттагы матурлык бәйгесендә исемлектән төшеп калды.
- Кызганыч, сезнең урынга башка кыз лаеклырак дип табылды, - диделәр аңа жюри әгъзалары.
Кыз өчен бу яңалык көтелмәгәнрәк булды. Ул хәтта югалып калды. Ярдәм сорап, Сөмбелә апасына шылтыратырга да уйлады. Әнисе исә:
- Кызым, сәхнәдә коену костюмыннан йөрүең бер дә күңелемә ошамый иде. Эләкмәвең бик әйбәт булган, - диде ул.
- Син нәрсә, әни! Анда чын-чынлап лаеклы кешеләр эләкте дип беләсеңмени?
- Ныграк тырышканнардыр.
- Кыйммәтле бүләкләр бирәселәре булгач, үз кешеләрен генә керткәннәр. 
- Синең дә үз кешеләрең бар иде бит!
- Малик абыйның гына эше бу!
- Булачак килененең сәхнәдә ярым шәрә килеш йөрүен теләмәгәндер!
- Нишләп килен булыйм әле мин аңа? Биктә утырырга тиешмени мин хәзер?
Йокларга яткач та, кыз тынычлана алмады.
Икенче көнне, фотосессиягә килгәч, аны авызы колакларына җәелгән фотограф каршы алды.
- Синең фоторәсемнәреңне Интернетка куйган идем. Мәскәүнең бер модель агентлыгы кызыксына башлаган үзең белән. Фотосессиягә чакыралар... - диде һәм Рәйфә алдына фотолар тезеп салды.
Әмма фотолар кызга бер дә ошамады.
- Кай җирен ошатканнардыр бу рәсемнәрнең, бер дә кызыгырлык җирен күрмим. Үземә дә охшамаганмын.
- Бөтенләй яңа типаж... Моңарчы булган матурларга охшамаган булуың белән алдыргансың, димәк. Агентлыклар матур курчаклардан туйды инде. Өзелеп төшәргә торган нечкә бил, Барбиныкы кебек кул-аяклар. Ә монда... Мона Лиза да матур түгел, ә аңа бөтен дөнья ничә гасыр соклана... Күз карашыңны гына кара... Бернигә дә исе китми торган, үз дәрәҗәсен белүче кыз бу. Аңа бай ир дә, акча да кирәк түгел... Шул ук вакытта ниндидер канәгатьсезлек тә бар бу күзләрдә.
- Мин аларның берсен дә белмим шул. Акчам да, бай ирем дә юк. Бай ир булмаса булмас, акчалар эчне тишмәс иде. Йә, мин нишләргә тиеш булам инде ул Мәскәү өчен?
- Ашау ризыкларын рекламалаучы.
- Аны рекламалап торасы юк. Ашамыйча яшәп булмый.
- Умартачылык ризыклары.
- Балмы? Ул рекламасыз да бик шәп бара.
- Менә белмәдең. Балдан башка да анда сатардай ризыклар күп икән! Балавыз шәмнәр, балавыз сагызлар, балавыз парафиннары. Үлгән бал кортларыннан да дару ясыйлар икән хәзер.
- Кортның төкереген дә сатарга кирәкмиме анда тагын?
- Менә анысын ишеткәнем юк. Аларның төкереге бар микән соң? Кәрәз түгел микән?
Мәскәү... Күктән көткәнне җирдән бирә түгелме соң Ходай? Күп кызларның хыялы бит ул. Казанның реклама агентлыгы гына түгел инде бу. Танылган артистлар, байлар, банкирлар анда. Шулай булгач, эш өчен дә түләве әйбәт булачак. Аннан соң чит илгә эләгү мөмкинлеге дә бар.
- Контрактны күпмегә төзергә? Укуымны дәвам итеп буламы?
- Ташла әле укуыңны! Мондый мөмкинлек чыкканда, аны кулдан ычкындыралармыни? Йә, ни дисең? Сөенгәнең бер дә күренми?
- Берүземә генә куркыныч. Икәү булсак әгәр... Әнием ни дияр?
- Үзең белән конкурент алып барырга кирәкми хәзер. Ә әниең... сөенер генә...
Ләкин әнисе әлеге хәбәргә никтер сөенмәде. 
- Барма, дисәм, соңыннан миңа үпкәләвең бар. Бер дә таныш җир түгел, бер туганыбыз да, дустыбыз да юк. Әллә ниләр ишетеп торабыз бит. Барасың килгәч, барырсың инде, ләкин алдыңартың карап йөр, - дию белән генә чикләнде.
Сәрьян да моны хупламады.
- Миннән качарга җыенуыңмы инде бу? - диде ул.
- Вакытлыча гына, дим бит. Акча эшләргә иде.
- Без өйләнешкәч, акчага интекмәссең, дигән идем бит.
- Мин әлегә кияүгә чыгу турында бөтенләй дә уйлаганым юк. Мин бит сине яратмыйм да...
- Мин яраткач җитмәгәнмени?
- Качар дип курыксаң, үзең дә минем белән бар. Берүзем юлга чыгарга куркып тора идем әле.
Сәрьян куанып елмайды.
- Барам, билгеле. Мәскәү хәтле Мәскәүгә яраткан кызыңны ялгызын җибәрергә ярыймы соң? - диде.
Уйнап әйтелгән сүзне чынга алды Сәрьян. Һәм алар юлга җыена башладылар.
* * *
Күрсәтелгән адрес биек йортның аскы катында урнашкан офис булып чыкты. Сәркатипкә нинди йомыш белән килүләрен әйткәч, кыз үзенең бүген килергә тиешле кешеләр исемлегеннән Рәйфәнең исем-фамилиясен эзләп тапты, паспортын ачып карады. Барысы да тәртиптә булуына ышангач, кайсы кабинетка керергә кирәклеген әйтте.
Кабинетка керәм, дип уйлаган Рәйфә башта күзгә бәрелгән яктылыктан кая карарга белмичә аптырап калды. Шул арада яктылык икенче якка таба күченде, һәм ул төрле-төрле аппаратуралар белән шыплап тулган зур бүлмә эчендә калды. Диванда какча яңаклы, сакал-мыеклы ир тәмәке тартып утыра иде. Кызны баштанаяк карап чыккач:
- Бүген договор төзибез, иртәгә эш башлыйбыз. Тулай торакка урнашып торырсың, - диде ул. Рәйфә янында басып торган Сәрьянны күргәч: - О, бойфрендың да үзең белән, молодец! Димәк, тән сакчысы да юллап азапланасы түгел. Квартирага урнашырсыз, алай булгач. Тору хакын үзебез түләрбез.
- Мин тулай торакта да яшәргә риза. Бу егет мине озата гына килде.
- Ярый, син дигәнчә булсын, алайса.
Кабинет ишегеннән чыгуга ук, Сәрьян үзенең ризасызлыгын белдерде:
- Болай булгач, сине тиз генә җибәрергә уйламыйлар икән, - диде ул.
- Нишләп алай дисең?
- Мин монда карап-тыңлап йөрдем. Кастингка килгән бүтәннәрне иләк аша үткәрәләр. Ә сине...
- Шул шул менә. Бүтәннәр белән контрактны озакка төзиләр, ә минем белән аз вакытка. Менә күрерсең, бер мичкә бал янында агач кашык белән бал ашап утырган чагымны төшерерләр дә кайтарып җибәрерләр. Аның өчен иләктән иләп торасы юк. 
- Озак торырга уйлама да!
- Әнине сагына да башладым инде... - диде кыз.
* * *
Сәрьян дөрес әйткән булып чыкты. Мәскәү Рәйфәне тиз генә җибәрергә уйламады. Башта кызга иртәдән кичкә хәтле спортзалда төрле тренажёрларда ничек шөгыльләнергә икәнлеген өйрәнергә туры килде. Җәйләрен ишегалдында туплы уйнап, чикерткә кебек сикерүдән узмаган кыз өчен физик күнегүләрне эшләү җиңел булмады. Гәүдәсе бик нык сызлады. Берәр атнадан соң гына җиңеләеп китте.
Соңрак исә Рәйфәне әлеге спорт инвентарена реклама ясауда катнаштырачаклары ачыкланды.
- Тренажёрлар, кәрәзле телефон кебек, һәр өйдә бер генә түгел, берничә булырга тиеш. Шуның өчен аларның өй шартларына ярарлык итеп кечерәк формада эшләнгәннәре сатуга чыгарыла, - диде тренеры, үзләренең максатын күздә тотып.
- Ай-һай, бөтен кеше дә кирәксенер микән? - дип шиген белдерде Рәйфә, үзләренең кечкенә фатирын күз алдына китереп. - Бөтен кешедә дә спортзал ясарлык фатирлар юк бит.
- Күп урын сорамый торган, стенага гына беркетә торган тренажёрлар да бар. Сиңа аларда да шөгыльләнергә туры килер.
- Халыкның рекламаларга исе китми инде. Телевизорны ачсаң, нинди генә реклама юк. Яшәртә торган, ябыктыра торган диета, косметика, дару турындагылары. Аларны кулланып берәр карчыкның яшәргәнен күрсәтсеннәр иде. Кешенең акчасын ничек тә чыгарырга белмиләр.
- Безнең реклама халыкның акчасын чыгару өчен түгел. Халык ияләнә төшсен, аны булдыргач, ничек файдаланырга икәнен өйрәтер өчен генә. Тиздән алар машина алган һәр кешегә бүләк итеп биреләчәк. Без акча өчен түгел, халыкның сәламәтлеге өчен эшлибез. Ә инде безнең халык булган әйберне тик яткырмаячак. Спорт белән шөгыльләнгән кешеләргә бернинди косметика да кирәкми, иреннәре һәм бит алмалары болай да алсу, күзләре ут чәчеп тора аларның.
Тиздән экраннарда ач торып ябыгырга өндәгән рекламаларга капма-каршы булган яңа реклама блоклары күренде. Сәламәтлеге йөзенә чыккан алсу битле, зифа гәүдәле кыз, төрле тренажёрларда күнегүләр ясый-ясый, спорт белән шөгыльләнергә чакыра иде.
Әлеге рекламадан соң Рәйфәнең популярлыгы артты. Төрле клипларда төшә башлады. Инглиз теле өйрәнергә йөри, имтиханнарына әзерләнә, гел чабыш аты кебек. Кичен башын мендәргә кую белән йоклап китә. Дус кызы Эля дөрес әйткән, бер Мәскәүгә килеп капсаң, аннан ычкыну юк икән ул. Бөтен җирдә алдавычлары бар. Монда бер урында барып чыкмаса - икенчесенә, анда булмаса, башкасына барып төртелергә була.
Кулына ярыйсы гына акча керә башлагач, кызның күңеле бар эшкә дә ята башлады тагын. Доктор Айболит - Рәйфәне эшкә алган фирма җитәкчесе дә гел кисәтеп тора:
- Бүтәннәр сүзенә карап, диеталар белән мавыга күрмә. Синең төп козырең - ябык булмавыңда. Хатын-кызның сөяк белән тиредән генә тормавын гел пропагандалап торырга кирәк. Халык тиешенчә ашарга да, эшләргә дә, хәрәкәт итәргә дә, яшәргә дә тиеш. Алга таба без синең белән тагын да кызыклырак программалар эшләрбез әле. Ләкин, кара аны, бүтән компанияләр кызыклырак эш тәкъдим итә дип, китәргә уйлама... Хәер, изге урын буш тормас анысы.
Кызыклы программа дигәннәре һава җилләткечләр рекламасы икән. Көннәр буе төрле җилләткечләр янында җилләргә кирәк булды. Машинада да җилләткеч, офиста да, кухняда да җилләткеч...
Беркөнне Доктор Айболит, кызны чакырып:
- Безгә хәзер, булган продукцияне сату өчен, менеджерлар да кирәк. Узып баручы кварталда син рекламалаган бу товарлардан шактый табыш керде. Шул уңай белән сине машина һәм тренажёр белән бүләкләргә булдык, - диде.
Көтелмәгән зур бүләкне Рәйфә алырга бик уңайсызланса да, "Син бит яңа марка машинага реклама да ясыйсың" дигәч кенә алырга ризалашты. Җирдән көткәнне күктән бирүләре шушыдыр инде. Авырлык белән генә үскән кызны Мәскәү үз итә башлады түгелме соң? Биредә туган-тумачасы да, арка таянычы - әби-бабасы да юк килеш, башкаларның борынына чиертә түгелме соң? Әнисе дөрес әйткән, тырышлык бушка китми икән.
* * *
Рәйфәнең машинага ия булуын белгән Сәрьян:
- Әйбәт булган, - диюдән ары узмады.
Сәрьян да үз тормышы, үз планнары белән яши иде. Ул да бит кыз эшләгән фирмада эшли. Икесенең дә графигы тыгыз - шәхси тормышка урын юк, сирәк-мирәк кенә очрашуларда берничә сүз алышудан башка узмыйлар. Кыз өчен бу кулай булса да, егетнең ачуы килә иде.
- Контрактны өзми котылып булмас, ахры, - диде ул кызга. - Кемгәдер тир түккәнче, үзебез өчен эшләргә вакыт.
- Син нәрсә? - диде коты очып Рәйфә. - Күпме штраф түләтәселәрен оныттыңмыни?
- Контракт кешене шәхси тормышыннан ваз кичтерергә тиеш түгел.
- Эш тә кешенең шәхси тормышында зур өлеш тәшкил итә. Шулай булмаса, артыңнан автограф алыр өчен генә кызлар йөрмәс иде.
- Ә синең яныңа килмиләрмени?
- Миннән тренажёрлар күбрәк алалар.
Яшьләр икесе дә уйга калдылар. Бик кызык бит әле бу! Яшьләргә контракт гамәлдә чагында өйләнешергә ярамый. Ә ни өчен? Алар кичекмәстән әлеге мәсьәләне Айболит белән хәл итәргә булдылар.
- Безнең продукция күпчелек яшьләргә кирәк. Чөнки аларның көче дә, хисе дә ташып тора. Сез гаиләгә бәйләнмәгән булгач, аларның һәркайсы: "Бәлки, минеке булыр бу кыз йә егет", - дип кызыксынып, безгә киләчәк бит. Ә килгән кеше, гадәттә, буш кул белән кайтып китми.
- Гаиләле булуны ачыктан-ачык әйтмәскә дә мөмкин ич, яшерергә, ягъни мәсәлән. 
- Хәзер Интернет заманы. Үзең белмәгәнне дә казып чыгаралар. Синең гөнаһ алмасын тешләп карамаганың йөзеңә чыккан. Ә бу ир-ат халкы өчен чебеннең балга килүе белән тиң. Бу - безнең ачыш.
- Бүтән компанияләр дә бу алымны кулланырга мөмкин бит.
- Аңарчы без дә йоклап ятмабыз.
- Бүтән модель табарсызмы?
- Ул чагында, клиентларны җәлеп итү өчен, бүтән ысул табарга туры килүе бар, - диде Айболит.
Шулвакыт Сәрьянны чакырып алдылар. Ул эш белән чыгып киткәч:
- Ә син борчылма. Эшсез калмассың. Менә дигән иргә дә чыгарсың. Тик Сәрьянга ышанма. Сиңа тиң булырлык өлгермәгән әле ул, - дип, хуҗасы сөйләшүне ялгап җибәрде.
- Ник алай дисез?
- Начар егет тә түгел үзе. Тик үзәге нык түгел.
- Алай булгач, нишләп аны да компаниянең йөзе иттегез?
- "Фасады" бар. Артистлана белә. Кушканны эшли. Үз башы юк. Ә борын - югары. Аңа кияүгә чыксаң, сиңа юл бирү түгел, аяк кына тыгачак. Ник аның белән аралашасыңдыр, аңламыйм.
- Без бит кечкенәдән бергә уйнап үстек. Аннан соң үз вакытында әтисе дә миңа бик ярдәм итте. Матурлык конкурсларында катнашканда, сәхнәгә чыгарга күлмәгем юк иде... Ул минем өчен Модалар йортыннан иң матур күлмәкләрне китерте. Аннан соң мине үз канаты астына алды. Шулай итеп бүтәннәргә бәйләнгән текә егетләрдән аралап килде. Әнисе исә Мәрьям анадай изге күңелле.
- Аңлашыла... Алайса, алар сине үзләренеке итмәкче. Улларын юкка гына синең белән җибәрмәсләр иде.
- Сәрьянның менә дигән эше бар иде. Минем аркада биредә үзе сөймәгән эшне башкара ул.
- Менә бусы дөрес түгел. Ир-ат халкыннан үзең теләмәгән эшне эшләтеп булмый ул. Бер дә йоклап ятмый егетең. Машинасында хатын-кызлар еш күренә.
- Контракт шартлары шундый булгач...
- Дөрес, безнең өчен бу әйбәт кенә... Әмма синең өчен...
- Минем өчен дә әйбәт. Синең өчен килдем, дип, мине бәйлелектә тотмас.
Тиздән кыз тулай торактан аерым фатирга күченде. Шәһәр үзәгеннән ерак түгел, эшкә йөрергә дә уңай бу фатирны Рәйфә бик яратты.
- Аңламыйм мин ул Айболитны, - диде Сәрьян. - Мин синең тән сакчың булгач, янәшәдә урнаштыра алмады микәнни? Әллә контрактны бозар дип куркамы?
- Син минем тән сакчым түгел ич.
- Мине синнән читләштерүенең юкка түгеллеге турында уйлаганың бармы?
- Ни булса, синнән чыга инде.
- Ул бай, ялгыз ир.
- Булса соң! Моның миңа ни катнашы бар? 
- Килү белән диярлек кулыңа машина ачкычы тоттырды. Фирманың йөзе ясады. Хәзер аерым килгән клиентлар белән аралашучы менеджер вазифасын да бирде.
- Тапкансың шикләнерлек нәрсә! Син дә консультант бит!
- Консультант кына шул! Миңа машина да, фатир да бүләк итмәделәр!
- Фатир бүләк иткәннәре юк әле. Ә менә машина миңа бүләккә түгел, ә табыш процентыннан бирелде. Контрактта шулай каралган!
- Фатир да шул проценттан түгелме?
- Хәл кадәренчә түләп, фатирны үзеңнеке итү мөмкинлеге бар.
- Нишләп алай? Син китергән табыштан бирсәләр, ни була! Аңа карасаң, мин дә аз табыш китермим. Кем сине монда җитәкләп алып килде? Кем сине Мәскәүдә йөрергә өйрәтте? Мин булмасам, Мәскәү төшеңә дә кермәс иде.
- Аңламассың сине!
- Китик моннан! Бушка сырны капкынга гына куялар. Бер дә ошамый башлады әле миңа монда.
- Ошамаса, кем тота? Кайт та кит.
- Контракт аяк-кулымны бәйләгән шул.
- Нишләп кул куйдың? Син булачак юрист бит!
- Сиңа кияүгә чыгарга ярамагач, миңа барыбер инде. Аннан соң бу килешүне юкка чыгарырга да була. Килешүдә кешенең иреген чикләү булырга тиеш түгел. Беләсең килсә, моның белән хуҗага штраф түләтергә була. Миллионнар турында сүз бара ич монда!
- Син шуны эшләр идеңме?
- Юк, билгеле. Моны тыныч юл белән дә хәл итеп була бит. Әллә син, килешү төзегәндә, аны уйламаган дисеңме? Андый җүләр кеше концерн хуҗасы була аламыни? Монда ниндидер сер бар!
Чынлап та сәер бит әле бу килешү. Дөрес, Рәйфә әле кияүгә чыгарга бик ашыгып тормый. Бу турыда аның уйлаганы да юк. Шуңа күрә ул килешү шартын бозмаячак. Биредә аңа курчак итеп түгел, шәхес итеп, кеше итеп карыйлар. Үзенең беркемгә дә бәйле булмыйча, үз язмышына хуҗа икәненә биредә ышанды. Бу шарт менә аның өчен бик тә кирәк. Ул хәзер Сәрьянга да аяк терәп каршы тора ала.
- Килешү шарты гомерлеккә төзелмәгән, - диде ул. - Тик безнең кияү белән кәләш түгел икәнебезне бөтенесе дә белә. Миңа әни үрнәге дә бик җиткән. Мин дә бит сезгә яратканнан кирәк түгел. Үзең әйтмешли, ни байлыгым, ни матурлыгым юк, ни нәселле заттан түгелмен. Галимнәрне затлы нәселгә дә кертмисез. Хәер, сезнең фикерегезчә, акчаң булмаса, матурлык тиз коела. Нигә кирәгемне генә аңлый алмыйм, сезгә үз арагыздан да менә дигән кәләшләр табып булыр иде.
Сәрьян җавап кайтармады. Әтисенең килен итеп нәкъ менә Рәйфәне күрүен ул барыбер аңлый алмый иде. Нигә Алия йә Мәдинә түгел? Ә Рәйфә исә кулга керә дигән саен читләшә генә бара. "Горур хәерче" дигәннәре шушы буладыр инде. Юкса аның урынында бүтән кыз булса, бәхеттән түбәсе күккә тияр иде. 
* * *
Сәрьян Айболит турында мәгълүмат алырга теләп нәкъ менә аның кул астында эшләүче хезмәткәрләрдән кызыксынып караса да, алар да ул белгәннән артыгын әйтә алмылар. Бизнесы бик алга китсә дә, үзен тыйнак тота. Әйтүләренә караганда, төрле сәбәпләр белән гарип калган хасталарны дәвалый торган хастаханәне яңа җиһазлар, дарулар белән тәэмин итүне үз өстенә алган. Табышының күп өлешен шунда күчерә, тренажёрлар белән дәвалауның яңа ысулларын барлый.
Рәйфәнең дә хәлләре әйбәт. Ашау - байдан, үлем Ходайдан дигәндәй, бүгенге тормышыннан ул канәгать. Их, янында әнисе дә булса! Шулай күтәренке күңел белән эштән чыгып барганда, аны Сәрьян туктатты.
- Минем белән очрашудан качып күпме йөрергә була? - диде ул.
- Көн саен диярлек очрашабыз бит.
- Әйдә, берәр кафега кереп сөйләшик әле.
Алар, якындагы кафега кереп, аулак почмакка утырдылар.
- Синең миннән качып йөрүеңнең сәбәбен белми дип беләсеңме? Моны мин генә түгел, бөтенесе дә белә.
- Качарга уйлаганым да юк.
- Айболит белән күбрәк аралашасың.
- Булса соң? Ул хуҗа бит.
- Аның башка филиаллары да бар, ләкин гел шушында.
- Үзеннән сора, алайса.
- Сорыйсы юк. Ул сине иярләмәкче. Фатир бит арендага түгел, синең исемгә алынган икән!
- Ычкындыңмы әллә? Сиңа да психиатрга барырга кирәк!
- Ычкынмадым мин. Торак-коммуналь хезмәте күрсәтү идарәсенә шылтыратып белдем.
- Әйе, анда шылтыраткан теләсә кемгә мәгълүмат бирерләр ди!
- Мин анда синең исемеңнән кулланылган газ, су, электр күрсәткечләрен генә тапшырмакчы идем.
- Тапшырдыңмы соң?
- Булмады шул. Күрсәткечләр тапшырылган инде, диделәр.
- Әлбәттә. Хуҗа ай саен тапшырып бара аны.
- Тик фатир хуҗасы белән синең фамилия бер була алмый бит! Күргәнең бармы соң үзен?
- Каян белим мин аны! Безгә фатирны эштән арендага бирделәр.
- Миңа шулай. Тик сиңа түгел. Бушка сыр тычкан капкынында гына була. Шуны уйлаганың бармы?
- Мин эшләп ашыйм. Сине дә рәнҗетмиләр дип беләм. Нәрсәгә риза түгел син?
- Бабай сине үз кулына эләктерер өчен җәтмә үрә. Синнән файдаланалар гына.
- Миңа аның өчен акча түлиләр. Җитәрлек акча! Бу инде үз акчама киенеп, өлкән агайларның күңелен бушка күтәреп йөрү түгел. 
- Бу йөрүләрең бушка китмәде бит. Анда йөрмәсәң, монда килеп эләкмәс тә идең.
- Мине монда беркем дә төртмәде. Үз тырышлыгым белән эләктем мин. Синең дә, текә әтиеңнең катнашы белән дә түгел. Ярый, син берничә көнгә миңа күз-колак булдың ди. Үзем булдыра алмас идеммени? Син булмасаң, әнием килгән булыр иде. Ул Мәскәүне синнән начар белми. Күпме түләргә тиеш мин сиңа моның өчен! Әйт, түлим! Тиешле хакын ал да мине тынычлыкта калдыр!
- Менә ничек сөйләшә башладың әле син!
Ризыкның тәме киткән иде.
* * *
Сәрьян белән булган сөйләшү Рәйфәнең тынычлыгын алды. Егет моны үзлегеннән уйлап чыгармагандыр бит?! Башкалар да аның турында шулай уйласа?
Күңелен бимазалаган сорауларга җавап эзләп йөргәндә, ул әлеге компаниядә күптәннән эшләп киткән Эляны очратты. Бер-берсенә алар ихластан сөенделәр. Эляның концернга катнашы юк. Шулай да ул сүзне ерактан башлады. Башта үзенең уңышлары белән уртаклашты. Косметика товарлары реклама компаниясенә урнашкан. Сер итеп кенә чит ил маркасы астында үзебезнең товарны сатуларын әйтте. Эшләре гөрләп бара, табыш та күп керә икән.
- Алай куркыныч бит. Эләксәгез?
- Яткан таш мүкләнә, йөргән таш шомара. Куркып торсаң, бернигә дә ирешеп булмый.
- Эләктерсәләр?
- Фирма минем исемдә түгел. Эләксәләр, җавабын үзләре бирер. Ә мин гади хезмәткәр генә.
- Болай инә өстендә йөргәнче, банкир ирең белән яшәсәң әйбәт булмас идеме соң?
Сүз Рәйфә эшли торган оешмага күчкәч, Эля:
- Синең дә терәгең бар икән, болай булгач, ерак китәрсең, - дип, кызны шаккатырды.
- Нинди терәк?
- Бабай турында әйтәм.
- Нинди бабай турында сөйлисең син?
- Айболит турында инде. Аны шулай дип йөрткәннәрен белмисеңмени?
"Өеңдәге хәлне күршедән сора" диюләре шул микәнни? Эля да шул бер балык башын чәйни иде.
- Ирем әйтә, ул үз кул астындагы бер кызга муеннан гашыйк, ди. Аңа, килү белән үк, яңа машина тоттырган, фатир алып биргән, тән сакчысы билгеләгән, хәзер аның өчен яңа фирма ачмакчы, ди. Ул кыз син түгел микән? Аның кул астында башка кыз юк бит.
- Фирма күп өлкәләр белән хезмәттәшлек итә. Анда эшләүчеләрнең саны да аз түгел.
- Шулайдыр, бәхәсләшмим. Тик бер терәгең булмаса, син анда килеп эләгә алмас идең. Ул модель сату бизнесы гына түгел. Синең бүтәннәрдән артык бер җирең дә юк! Димәк, уйланырлык ни дә булса бар монда.
- Юкны сөйләмә! 
- Тышкы кыяфәттә генә түгел монда хикмәт! Кемдер тышкы кыяфәте белән, кемдер бүтән ягы белән алдыра. Димәк, синең бабайны каратырлык сөйкемле сөягең бар. Ә бит аны буйдак ир, диләр.
- Булса ни?
- Берәүгә дә исәп-хисап биреп торасы юк. Килеп, синең чәчеңне йолкучы да булмас.
Шыттырырга кушсаң, Эляга куш инде. Тик бу бөтен гайбәтне белеп-ишетеп торучы Эля шул. Ике кеше белгән икән, бүтәннәр дә белә дигән сүз. Әйтәм аны, хезмәттәшләре аңа ничектер кызыксыныбрак карый башладылар. Менә, бер-берсе белән гайбәт сөйләшмиләр дип йөр инде.
- Ә син бәхетле, - дип дәвам итте Эля. - Өлкәнрәк байлар, яшьлекләрен кайтарып алыр өчен, акчаларын кызганмыйлар. Яшь кызлар янында яшьлекләре кайтыр дип уйлыйлардыр инде.
- Мин акчага сатыла торган фахишә түгел.
- Без барыбыз да акча коллары. Һәркем нәрсәгәдер сатыла, ни дә булса сатып ала...
Үзе турындагы мондый гайбәткә Рәйфә әзер түгел иде. Тик бу хәлгә ничек чик куярга? Айболитның үзенә бу хакта әйтә алмый. Үзен тынычландыру өчен, күңеленнән сүзләр дә эзләп карады: "Бер дә юк кеше белән исем күтәрми бит ул, ә фирма хуҗасы белән!" Гайбәт сүзләре аның үзенә дә ишетелмәде микән? Ул-бу сизелми кебек. Үзеннән "сез миңа битараф түгел, дип әйтәләр" дип сорый алмый бит ул. Шулай да ул хуҗасының вакыт-вакыт карашы үзенә төбәлгәнен сизә иде. Моны башкалар да, әлбәттә, күрәдер!
Янында киңәшергә әнисе дә юк, ичмасам. Аны чакырырга рөхсәт алырга теләгән иде бит ул. Ләкин әнисе, эшен, гомер иткән фатирын калдырып, монда килергә батырчылык итмәс шул. Өлкәннәр гомер иткән җирләреннән кузгалырга бер дә яратмыйлар.
Алай дисәң, әнисе алай ук карт түгел бит әле. Кырыкны узып картаялар димени? Айболит та карт түгел. Юкка "бабай" дип йөртәләр үзен. Җыйнак кына итеп йөрткән сакалы да үзенә килешеп тора. Чигәсендәге ярасы да серлелек кенә өсти. Их, шундый әтисе булса икән Рәйфәнең? Аның белән яшәгән кешеләр нинди бәхетледер. Ул килеп керүгә үк дөнья яктырып китүенең сәбәбен кешегә түгел, үзенә дә сиздерергә курка бит ул. Менә шундый әтиең булып, аның яратуын тоеп яшисе иде. Юк шул, аңа әтисез үсәргә туры килде. Шундый кеше аны үзенең кул астына йөзләрчә көндәшләр арасыннан сайлап алып, яшәр, эшләр өчен шартлар тудырган икән, бу бәхет түгелмени?
Үзе әйтмешли, фирма йөзе итеп сайлап алынган кызның моңа гына хакы бардыр бит?!
Һәр төшемле бер урынга әллә ничә кандидат барлыгын ул белә иде инде. Ә бу - кечкенә шәһәр түгел, башкала. Монда барысы да башкача, кешеләр дә үзгә. Ә инде урыныңны таба алсаң, яшәү күпкә җиңел. Ләкин кемгәдер бәхет иртә елмая, кемгәдер соңрак, кемгәдер бөтенләй дә эләкмәскә мөмкин.
Рәйфәнең дә тырышлыгы бушка китмәде. Аның юк матурлыгын да күрә белделәр, корпоратив кичәләрдә егетләр генә түгел, ирләр дә аңа сокланып карадылар. Тик кыз башын җуймады, яман исем күтәрмәде, сафлыгын җуеп, кулдан-кулга китмәде... 
* * *
Тренажёрлар белән эшли башлагач, Рәйфә аптырабрак калган иде. Халык моңарчы алардан башка да бик әйбәт яшәде бит. Кечерәк чагында ишегалдындагы турникта атындылар, сикерделәр, йөгерделәр, туплы уйнадылар, кышын чаңгыда шудылар, җәен Казансуда йөзәргә өйрәнделәр. Ләкин хәзер барысы да үзгәрде. Кешеләр өйләренә кереп бикләнделәр дә ачык һавада йөрүне, спорт белән шөгыльләнүне оныттылар. Көнгә йөз адым да ара үтмичә, машинадан төшү белән тренажёрга тотынырга гына каламы, алайса? Кайткач, үзен сагынып көтеп торган баласын кулга алып күтәреп йөрисе урында шуларга тотыныргамы? Болай да кысан шәһәр фатирларын тренажёрлар белән тыгызлап тутырыргамы?
Ул үзенең бу уйларын Айболитка әйткәч, хуҗасының йөзе уйчанланып китте.
- Син үзең яшәгән мохиттән башка дөнья барлыгын белергә яшь шул әле. Җирдә бер адым атлап китүне дә җиңүгә санап яшәүче кешеләр барын белмисең. Аларның кайберләре тумыштан шулай булса, күбесе хәзерге техника заманында бәла-казага очрап гарипләнгән кешеләр. Безнең продукция аларга өмет, яшәүгә ышаныч бирә. Сез яшьләр кызык кына бит: Алла тарафыннан бирелгән сәламәтлекнең башта кадерен белмичә яшәргә ашкынасыз, гомерегезне бәяләп бетермисез. Ә инде бәла килгәч, кеше, яшәү өчен, теше-тырнагы белән тырмаша. Ә моның өчен көн саен, сәгать саен, минут саен үзеңне җиңеп хәрәкәтләнергә, җиңелчә генә физик күнегүләр ясарга кирәк. Башта бармакларыңны селкетергә, башыңны борырга, кашык тотарга, ризыкны авызыңа кабарга... Менә шулай, сеңлем, безнең продукция алар өчен дә...
- Алар өчен булгач, бәяләре артык кыйбат түгелме соң? Мохтаҗларга бушка биреп булмыймыни?
- Кем әйтә сиңа бер югалган сәламәтлекне арзан гына сатып алып була дип? Шуңа күрә Ходай Тәгалә тарафыннан бушка бирелгәнен сакларга кирәк... Әлегә безгә бу комплектлар белән тернәкләндерү үзәкләрен тәэмин итәргә кирәк. Ә өйдә ятучы хасталар өчен җиңеләйтелгән модельләр бар. Алар өй шартларында файдалану өчен җайланган.
- Кешенең бәхетсезлегеннән акча эшләү була түгелме бу?
- Әйе, мин шулай акча эшлим. Шулай ук син дә. Бу - күмәк хезмәт. Монда табиблар да, химиклар да, инженер-конструкторлар да, авырулар үзләре дә катнаша. Аларның һәркайсына түләргә кирәк. Кирәкле материалны сатып алырга. Безнең товарлар кат-кат сынау үткәрелеп камилләштерелгәннән соң гына сатуга чыга.
- Сезгә нигә кирәк ул? Сезнең байлыгыгыз болай да җитәрлек бит.
- Кемдер эшләргә тиеш бит моны. Бу тренажёрларның ничек кирәк икәнен үземнән беләм. Кайчандыр мин дә гарипләр арбасына утырган идем бит.
- Сезме?
- Әйе. Элек мин дә сәламәтлекнең шундый зур байлык икәнен, аны югалтырмын дип күз алдына да китермәдем. Үземдәге көч-гайрәтне кая куярга белми идем. Һәм менә сиңа мә, аны бер мизгел эчендә югалттым да. Гарипләр арбасына утырып, аны үзем йөртә башлаган көнне дә бик зур бәхет итеп исәпләгән чакларым булды. Без сәламәт кешеләрне генә күрергә күнеккән. Ә дүрт стена эченнән чыга алмыйча яткан авырулар никадәр икәнен белмисездер шул сез... Аларның да яшисе, аякка басасы, сөясе, сөеләсе, хезмәт итәсе килә. Моны үз башыңа төшкәч кенә аңлый башлыйсың шул. Без хәзер арбада утырган килеш тә тән мускулларын ныгыта торган җайланмалар эшләп сатуга чыгарачакбыз. Анда сиңа да эш күп.
- Инвалидлар арбасына да реклама ясыйлармыни?
- Әйе. Без җитештергән товарлар авыруларга сәламәтлек белән күңел күтәренкелеге дә алып килергә тиеш.
Әлеге сөйләшүдән соң күп тә үтмәде, Рәйфәгә инвалидлар өчен булган спорт җайланмаларын рекламалаучы роликта төшәргә әйттеләр. Кызга арбада утырган килеш һәрбер җайланманы хәрәкәткә китерү һәм шуның белән, тәннең файдаланылмаган ресурсларын эшкә җигеп, тернәкләнү процессының барышын күрсәтү, кабат ничек итеп сәламәт тәнгә ия булу мөмкинлегенә ышаныч тудыра алу максаты куелган иде.
* * *
Иртән эшкә килүенә өстәлендә чәчәк бәйләме күреп, Рәйфәнең күңеле күтәрелде. Бәйрәмнәрдә чәчәксез калдырмаса да, бүген тагын нинди сәбәп тапты икән Сәрьян? Туган көн дисәң - туган көн, бәйрәм дисәң, бәйрәм түгел... Тукта әле, бүген әнисенең дә туган көне ич. Эш белән мавыгып онытып җибәрә язган... Ул, телефонын алып, әнисенең номерын җыйды.
Әнисенең тавышы көр чыкты. Рәйфә котлагач, ул:
- Рәхмәт, кызым, котлавың өчен дә, бүләгең өчен дә! Чәчәкләрне китергәндә, йокыдан да уянмаган идем әле.
- Нинди бүләк турында әйтәсең син, әни?
- Бәй, букет белән муен чылбырын син җибәрмәдеңмени?
- И әни, мин бүләкне очрашканда гына бирмәкче идем... Ә син күңелсезләнеп утырмыйсың икән, кемдер сине уйлап төннәрен йоклый алмый торгандыр әле.
- Кем шулай шаяртыр икән? Хезмәткәрләрнең эше дисәң генә инде...
- Син, әни, кем икәнен белмичә, бүләк турында авыз ача күрмә. Әгәр алар булмаса? Уңайсыз хәлдә калдыруың бар.
- Миңа ясмин чәчәкләрен соңгы тапкыр әтиең генә бүләк иткән иде. Кем булыр икән? - дип, моңсу гына әйтеп куйды әнисе.
- Мин бит шаярдым гына. Минем дә килүемә өстәлемдә ясмин чәчәкләре тора иде. Бөтен бүлмәгә исе таралды. Кем куйганын гына белмим. Әллә шундый чәчәкләр модага керде микән?
- Ясмин чәчәкләрен үстерү бик кыен ул.
- И әни, бик сагындым үзеңне. Әни, әллә минем янга эшкә киләсеңме? Икәү бергә яшәр идек. Табиблар Мәскәүдә дә кирәк.
- Синең үз тормышың булырга тиеш, кызым. Гел әни белән яшәмиләр, - диде әнисе. 
Саубуллашып трубканы куюга, Рәйфә Сәрьянны исенә төшерде.
- Чәчәкләр өчен рәхмәт! - диде ул, егет телефонны алуга.
- Нинди чәчәкләр? - диде Сәрьян, аңламыйча.
Ул түгел икән. Рәйфә сүзне бүтәнгә бормакчы булды, тик болай да көчкә түзеп йөргән егеткә шул җитә калды.
- Хәзер чәчәкләр бирергә тотындымыни теге карт, ә?! - диде ул һәм ачудан телефонын атып ук бәрде.
Кыз уйга калды. Сәрьянның әйткәннәре чын булса? Юктыр ла, хезмәттәшләренең берәрседер. Алай дисәң, алар арасында да чәчәк бирердәен тапмады. Сәрьянның кыз артыннан җитди ният белән йөргәнен беләләр бит алар.
* * *
Егет, шартлар дәрәҗәгә җитсә дә, үзен тынычландырырга ашыкты. Бер чәчәк букеты аркасында чыгырдан чыгуына аптырады. Әйтерсең хуҗа кыз өчен сарай салган. Шулай да ачыкларга, аңлашырга кирәк. Аннан соң күз күрер.
Менә Сәрьян Айболит кабинетында. Керү белән үк, борынына ясмин чәчәкләре исе килеп бәрелде, һәм ул бөтенләй югалып калды.
- Ни йомыш? - диде аңа хуҗа.
- Бу чәчәкне каян алдыгыз, бигрәк хуш исле... - диде Сәрьян, югалып калуын сиздермәскә тырышып.
- Исе тәмле шул! Ә чәчәкләре... Беренче караганда, матур да түгел кебек... Ә текәлебрәк карасаң, алардан да матур чәчәк юк...
- Кыш уртасында андый чәчәкне күргәнем юк иде...
- Кәрзингә утыртылган гөл ул... Сиңа да кирәкме әллә?
- Нинди мәгънәгә ия ул гөл?
- Минем өчен тугрылык, нәфислек, саф хисләрне аңлата.
- Рәйфәгә карата дамы?
- Нәрсә, әллә ярамыймы?
- Ул - минем кәләшем.
- Шуннан?
- Сез аңа өйләнергә уйлыйсызмы?
- Юк, билгеле.
- Шулай булгач, ник аның күңелен иләсләндерәсез?
- Ә син аны яхшы беләм дип уйлыйсыңмы?
- Җитәрлек.
- Ник бер чәчәккә генә борыныңны салындырдың әле? Машина биргәндә, ник сүз әйтмәдең? Аның машинасында йөрү ошагандыр шул сиңа, әйеме? 
- Ошаганнан түгел ул. Аны мин Мәскәү урамнарында йөрергә генә өйрәттем.
- Мин машина өчен түләү сорамадым бит. Ул чәчәктән күпкә кыйммәт.
- Ә ник фатир алып бирүегезне, алайса, яшерәсез?
- Кем әле син шулкадәрле, нәрсә алуым турында отчёт бирергә?
- Кыз балага фатирны болай гына алып бирмиләр.
- Син дә ал! Кәләшең бит ул синең!
- Өйләнешкәч, мин дә алырмын.
- Бар, энем, тыныч кына эшлә. Кыз белән ике арагызга мине кыстырма. Дөрес, мин аңа карата бик җылы хисләр кичерәм. Тик син минем турыда алай уйлап ялгышасың. Ике арагызны минем белән түгел, аның үзе белән җайла син. Ә мин кыз кемне сайласа, шул кешегә фатиха гына бирә алам. Әгәр дә аның юлына аркылы төшәсең икән, кара аны!
"Фатиха бирә алам, имеш, хәйләкәр карт! Минем белән бәйләнергә йөрәге җитмәде", - дип уйлады егет, Айболит кабинетыннан чыкканда.
* * *
Фирма хуҗасының үзе белән чит илгә барырга юлдаш итеп алырга теләвен белгәч, Рәйфә баш тартты. Дус кызы Эляга бу турыда әйткәч, ул:
- Үгетләмәде дәме? - диде.
- Юк.
- Куркытмады дамы?
- Ни белән?
- Эштән куам, дип тә әйтмәдеме?
- Юк.
- Болай булгач, карт сиңа чынлап гашыйк булган. Тиздән ул сиңа ярәшү балдагын бүләк итәчәк.
- Эля, мин куркам.
- Нәрсәдән куркасың? Картлар алар, яшь ирләрдәй, синең өстеңнән трактор кебек үтәргә җыенмый. Аларның яулап алу методы бүтән.
- Юкны сөйләмә инде.
- Кулыңа машина тоттырдымы? Тоттырды. Реклама эшен оештыруны сиңа тапшырдымы? Тапшырды. Кем фатирында яшисең? Фирма фатирындамы? Ни өчен йортлар идарәсеннән килгән кәгазьдә фатир хуҗасы итеп синең исем-фамилия куелганын тикшергәнең бармы?
- Тагын шул бер балык башы. Син дә Сәрьян сүзен кабатлыйсың.
- Нишләп ул чит илгә бүтән кызларны чакырмый?
- Мин бармагач, берәрсен алып китәр әле.
- Аңа бүтән түгел, син кирәк. Мин бу өлкәдә азау тешен чыгарган кеше, хатын-кызга ир-атның нинди ният белән каравын күз карашыннан сизәм. 
- Әгәр тагын шундый тәкъдим булса, мин моннан китәм.
- Кайда да бер кояш. Ир-атсыз җир юк бит. Беренче адымны гына атлавы кыен. Өйрәнәсең аны. Тик Сәрьянга бу турыда сиздермә. Артык кайнар, эшне бозып куюы бар. Ә картларның мәхәббәтеннән курыкма. Карт куенында бал да май, яшь куенында камчыдыр...
- Бал-маеннан качармын, камчысына керермен инде, - дип дәвам итте Рәйфә. - Моңарчы мин, шундый әтием булса иде, дип уйлап куя идем.
- Әйе, синең сайлардай камчың бар шул.
- Яратмыйм шул мин Сәрьянны.
- Безнең бәхетсезлегебез дә шунда инде. Үзебез яраткан кешене эзлибез, безне яратканнарны күрмибез...
* * *
Сарьян, әтисенең авырып китүе турында хәбәр алу белән ял алып кайтып киткәч, Рәйфәгә никтер моңсу булып калды. "Әллә яратам микән?" дигән уй да килеп китте башына. Тик егетне ире итеп күз алдына китерә алмады. Гомумән, ул гаилә тормышының ничек булуын белми, чөнки аларның өендә ир заты булмады. Әнисенә кызыгучылар да булгандыр, нишләп бер ир белән дә очрашмады икән? Әллә әтисен бик яратып, аңа тиң булырлык кеше табылмадымы? Ул моңа хәтле бу турыда уйлап карамаса да, менә хәзер әнисен ничек тә булса бәхетле итәсе килә иде. "Их, Айболит кебек әтисе булса икән аның! Әллә әнине аның белән таныштырып карарга микән? Тик ничек итеп?"
Рәйфә шулай баш ватып йөргән көннәрдә, Сәрьян әтисен Мәскәүгә тикшеренергә алып килде. Читтән караганда хәле әйбәт шикелле күренсә дә, агарынган йөзе аның бик үк сәламәт түгеллеген күрсәтеп тора иде. Шулай да Малик сер бирми, күңеле шат, элекке шикелле уен-көлкеле сүзләрне дә мулдан сиптерә иде. Кызны күргәч, ул аның аркасыннан сөеп алды.
- Мин сине беренче тапкыр күргәч үк, киленем шушы кыз гына булачак, дип, күңелемә киртләп куйдым, - диде ул.
- Нишләп алай?
- Син минем бик якын дустымның кызы бит! Әтиең бик матур кеше иде. Бөтен яктан да матур... Ул юкка чыккач, мин дә үземне югалткандай булдым... Хәзер дә аның үлеменә ышанып бетмим. Кешеләр арасыннан һаман да аны эзлим, көтәм, өмет итәм...
Маликны бик яхшы хастаханәгә урнаштырдылар, дәвалау курсларын башладылар. Аның хәлен Рәйфә дә килеп белде. Шулвакыт Сәрьян аңа, Рәйфәне шаккатырып:
- Әти, әгәр без өйләнешмәсәк, булган малын миңа мирас итүдән баш тарта, - диде. Ул нык борчылган иде.
- Ник әтиеңне күмәргә ашыгасың? Сине бүгенге көндә аның сәламәтлеге түгел, калган малы гына борчыймыни? - диде Рәйфә дә, гаҗәпләнеп.
- Соңгы вакытта гел акча дип сөйли башлагач, башына зыян килмәде микән, дип куркам. 
- Әтиеңне беләсең бит. Үз максатына ирешү өчен генәдер ул. Сине бәхетле итү өчен. Өйләнмичә йөрисең бит.
- Синнән башка кемгә өйләним соң?
- Мин сиңа чыга алмыйм!
- Картны яратасыңмыни?
- Юк!
Рәйфәнең күз алдына ул һәр көнне машина белән узып йөргән юлда юл хәрәкәтен көйләп торучы егет килеп басты. Менә шул егетнең яныннан үткәндә, аның аяк табаннарына хәтле ут кебек була, битләре яна. Күзләре очкынлана... Егет тә якын танышын күргәндәй сөенә. Үзен туктатсын өчен, кыз берничә тапкыр юл хәрәкәтен дә бозып карады, егет елмая гына. Ә Сәрьянга карата андый хисләр, тырышсаң да, юк...
- Син миңа бик якын, Сәрьян. Тик кияүгә чыгар өчен башкача ярату кирәк икәнен аңладым мин... Мин бүтән кешене яратам.
- Кем ул?
- Син белмисең аны.
- Ул сине яратамы соң?
- Белмим.
- Рәйфә, өйләнешик, яшәп карыйк... Мин бит яратмаслык түгел. Гади тормышта яшисем килә. Шуңа да, шау-шулы акча дөньясын ташлап, биредә ятам бит.
- Әйбәт егет син... Үзеңне яраткан кешене табарсың әле.
- Минем үземнең яратасым килә...
- Әйе, без ул яктан охшаш. Безгә башлап үзебезнең яратуыбыз кирәк. Ә безне яраталармы-юкмы - анысы ул хәтле мөһим түгел...
* * *
Малик, бер атналап тикшеренгәч тә, хастаханәдән чыгу ягын каерды. Сәрьян аны бу уеннан кире кайтырга күндермәкче дә булды:
- Әти, килгәч-килгәч, дәваланырга кирәк иде, - диде ул.
- Мин сәламәт. Бөтен анализларым да әйбәт. Йә, син кайчан өйләнергә уйлыйсың инде? Шатлыктан бөтен авыру-көйсезләнүләрем юкка чыгар иде.
- Бик өйләндерәсең килсә, сине озата кайтканда өйләнеп тә калырмын, бәлки? - Рәйфә булмагач, аңа кемгә өйләнсә дә барыбер иде.
Малик аңа сөзеп карады.
- Миңа синең Рәйфәгә өйләнүең кирәк! Һәм немедленно!
- Ник?
- Ул - сезнең шефның кызы! Аның варисы! Бердәнбер варисы! Син моның ни икәнен беләсеңме? Аның байлыгы миллионнар белән исәпләнә. Үзе үлгәч, бар байлыгы кызына калачак. 
Сәрьян чак кына артына аумый калды. Менә ни өчен йөзләгән матурлар арасыннан нәкъ менә Рәйфәне сайлап алуының серен хәзер генә аңлаган кебек булды ул.
- Аның әтисе үлгән бит!
- Мин дә шулайдыр дип уйлаган идем! Аның үлеменә үземне гаепле санап, кызына ярдәм дә иттем башта. Кешелек хисләре миңа да ят түгел бит. Тик монда миллионнар турында сүз бара!
- Үләргә җыенмый әле ул!
- Мәңге дә яшәми! Бүген дә үләргә мөмкин, иртәгә дә...
Егет әтисенә ышанырга да, ышанмаска да белмичә карап торды. Әтисеме бу, әллә түгелме?
- Син хәзер Рәйфәгә өйләнәсең. Урлапмы, алдапмы, көчләпме - өйләнәсең! Сиңа кызларны ничек кулга төшерәсен өйрәтеп торасы юк.
- Сиңа нигә кирәк бу? Байлыгың җитмимени? Үзең дә йөз ел яшәрмен дип уйлыйсыңмы?
- Байлык дисең инде, ә? Байлыкта гына түгел шул хикмәт! Теге дөньядан аның юкка кайтмаганлыгын бөтен барлыгым белән сизәм.
- Син аны үтермәкче буласыңмы әллә?
- Нишләп үтерим? Ул миңа әлегә исән килеш кирәк. Байлыгына гына кызыга икән дип уйлама. Аныкы кебек үк булмаса да, синең гомереңә дә җитәрлек. Өстәп-өстәп торырга гына кирәк. Ә хәзер ул теге дөньядан кайткан... Мине яшәтергәме, фаш итәргәме, әллә үлемгә хөкем итәргәме? Беләм, җинаятемнең вакыт срогы чыга торган түгел. Әгәр кызына өйләнсәң, ул мине фаш итәргә батырчылык итмәячәк! Миллионнар белән эш итәчәксең! Үземнән булмады, син дөнья аренасына чыгачаксың!
- Нәрсә эшләдең син, әти, шулхәтле куркырлык?
- Берни дә эшләмәдем һәм эшли дә алмадым. Ә эшләргә теләдем!
- Шулай булгач, ник куркасың?
- Көнләшүемнән! Бу көнчелек басылып кына торган булган, аның исән булуын белгәч, Бүре Авызы кебек, яңадан тешләрен ыржайтып ачылды. Кар кешесенә әйләнгән иде бит ул, ничек кабат кеше булган?
Кар кешесе... Әллә әтисенең тагын өянәкләре башландымы? Юк, аңа охшамаган, әтисенең күз карашыннан авышуы сизелми иде. Әллә чынлап та булды микән? Әнә бит, үз күз алдында таулардан егылып төшкән дусты кире кайткач, дөрес тә булуы бар.
- Чынлап та кар кешесе идеме ул?
- Кар кешесе иде. Үзе йонлы. Үзе дәү... Ул егылып төшкән тарлавыкның биеклеге ярты чакрымлап булгандыр... Шуңа күрә якыннан күрмәдем, егылып төшү белән көрткә чумды, аннан кар кешесенә әверелеп калыккач, аска төшеп киткәнен үзем күрдем бит.
- Аннан соң?
- Башта мин моны саташуым гынадыр дип кабул иттем. Тик экспедициядә мин аны тагын очраттым.
- Булмас! 
- Булды шул. Ирекне - Рәйфәнең әтисен тапмабызмы дип экспедициягә баргач, кар кешесен эзләүчеләр бер без генә түгел идек... Тик безгә башта ук анда баруның куркыныч икәнен әйтеп куйдылар. Бездән соң ул тау башына берәүнең дә менә алганы юк, нинди дә булса сәбәпләр белән ярты юлдан борылалар, тик күпме сорасалар да, сәбәбен дә әйтмиләр икән.
- Кар кешесен күрдегезме?
- Беренче экспедициядә без тауларга барып җитә алмадык. Ниндидер таныш булмаган бизгәк барыбызны да аяктан екты. Ә икенче тапкыр җыенып баруыбызда аны икенче көнне үк күрдек.
- Ничегрәк иде?
- Озын, буе өч метрлап, күзләре бүренекедәй, үзе тач йон.
- Курыкмадыгызмы?
- Ничек кенә әле! Таң алдыннан күк күкрәгәндәй тавышка уянып китсәм, минем палатканы кемдер ерткалый, үзе яман үкерә.
Палаткадан чыксам - кар кешесе. Мин куркуымнан кая таба йөгергәнемне дә хәтерләмим. Тыным беткәнче йөгердем.
- Сине танымагандыр бит?
- Таныды! Бүтәннәр арасыннан минем палатканы гына ботарлады бит ул!
- Күрүче кешеләр булдымы?
- Күрделәр! Анда бит бер без генә түгел, бүтән илдән дә кар кешесе белән кызыксынучылар бар иде. Шуннан безне тотып алдылар да тикшерә башладылар. Ә теге ертылган палатканы бик кыйбатлы экспонат итеп җыеп алдылар. Ике ел буена безнең психикабыздагы үзгәрешләрне тикшергәч кайтарып җибәрделәр. Без бернинди дә уран рудникларында эшләмәдек. Кар кешесе турындагы ачышны бүтәннәргә бирмәү өчен чыгарылган уйдырма иде бу.
- Кар кешесен бүтән очратканнары булмадымы?
- Белмим. Тик аның һәлакәткә очраган кешеләрне коткару очраклары элек тә булган, диләр.
- Әгәр теге чагында... Ул кар кешесе булып, кабат очратсаң нишләр идең?
- Атып үтерер идем. Үче зур аның миңа, таулардан шуңа куган, дип уйладым мин ул чакта.
- Кар кешесе кире Ирек абыйга ничек әйләнде икән?
- Белмим. Хәзер син аның кызына өйләнергә тиеш. Без кан кардәшләргә әйләнгәч, миннән үч ала алмаячак ул. Аның холкы моңа юл куймаячак. Һәм без иң бай кешеләр исемлегендә йөриячәкбез!
- Сиңа ышанмадылар бит. Аны да җүләрләр йортына дәваларга салсалар?
- Ул, минем кебек, кар кешесе дип сөйләнеп йөрмәячәк. Ул мине үзем менгән биеклектән төртеп кенә төшерәчәк, юк итәчәк. Ул минем барлык кырын эшләремне дөньяга фаш итәчәк.
- Өйләнмәсәм?
- Ул чагында... аны юк итүдән бүтән чара калмый.
Егет, ни дип җавап бирергә белмәгәннән генә, комодтагы коньякны стаканга салып эчте. Тәэсире булмады. Тагын салып эчте.
- Юк, минем җинаятьче буласым килми! Минем алай эшлисем килми! - диде ул, ярсып. 
- Нинди җинаять? Җинаятьнең нинди икәнен беләсеңме син, ахмак! Син күптән минем арбада бит инде! - Әтисе аны ачуыннан якасыннан эләктереп өскә күтәрде дә диванга ыргытты.
Исерткеч эчемлекнең тәэсире артты - Сәрьян башы белән мендәргә капланды...
Иртә белән бик каты башы авыртудан уянып китте. Кичә ишеткән-күргәннәре аңа куркыныч төш кебек тоелды. Ул, күзләрен ачып, өй эчен барлап чыкты. Әтисе өйдә юк иде. Әнисе, элеккечә, иртәнге ашны әзерләп йөри. Улының уянганын күргәч, ул аның янына килеп утырды.
- Кичә әтиең белән ни турында бәхәсләштегез? - диде.
- Башым авырта, - дип ыңгырашты Сәрьян, әнисенең бу соравына җавап бирмәс өчен.
- Хәзер башыңа салкын сөлге куям...
Әнисе улының башына салкын сөлге куйды, кайнар чәй китерде.
- Чәй эч, хәзер уза ул.
- Чәй генә булышмас. - Бераз тын торганнан соң: - Әни, син белә идеңме?
- Нәрсәне?
- Әтине...
Әнисенең йөзе агарынды. Ул кулындагы чынаякны бер алды, бер куйды.
- Ни бәйли сезнең икегезне?
- Таптың бирердәй сорау... Ул синең атаң бит!
- Аның һәр әйткән сүзенә ышанасыңмы?
- Ышанмаса соң! Кайсы ирнең хатынына гел дөресен генә сөйләгәне бар? Мин үзем дә аңа бөтенесен сөйләмим.
- Ул миңа өйләнергә куша, әни.
- Бик вакыт.
- Рәйфәгә өйлән, ди.
- Мин дә күптән аны яучылыйм бит инде.
- Ә Рәйфә бит теләми!
- Ялындырамыни?
- Яратмый ул мине.
- Синеме?
- Мине шул, әни!
- Кешесе бармыни?
- Кешесе дә юк. Яратмый гына! Ә әти, бернигә дә карамый, аңа өйлән, ди. Теләсәң урла, теләсәң көчлә, теләсәң ничек ризалат, аңа гына өйлән, ди.
Әнисе тагын да ныграк аптырады.
- Чынлап та, бер аңа гына килеп терәлмәгән бит дөньясы... Ул яратмаса, бүтәннәр яратыр... Өянәкләре вакытында кар кешесе белән җүләрләнеп йөрүе генә җитмәгән, улына нинди киңәш бирә. Төрмәгә утыртып куюлары бар. 
- Әни, ул авыру түгел. Аңарда бернинди авыру да юк. Аның моңа хәтле сөйләгәннәре - барысы да сафсата! Ул сау-таза! Әни, тагын бер сорау бирсәм ачуланмассыңмы?
- Нинди сорау ул?
- Син Ирек абыйны яраткан идеңме әллә?
- Яраттым шул. Мин аны гомер буе яраттым... Аңа якынрак булыр өчен, дустына кияүгә чыктым да инде. Алданрак очрашкан булсак та, бәлки, ул миңа өйләнмәс иде. Тик ярату өчен өйләнешүнең әһәмияте юк бит.
- Аның белән бергә була алмавың бик кызганыч, әни. Әтием нинди кеше булган булыр иде. Ул синең яратканыңны белдеме?
- Каян белсен? Минем өчен үземнең яратуым мөһим. Ул гади кеше түгел бит. Ул - ялкын, ул - ут, ул - кояш... Аның белән чагыштырганда, боларның барысы да аз булыр кебек...
- Алай яшәве авырдыр бит, әни?
- Авыр булса да, аны сүзсез, сиздермичә генә ярату рәхәт иде.
- "Иде" дип әйтергә ашыкма, әни. Ул кеше - Ирек абый - исән бит!
Сөмбелә улы әйткән сүзләргә ышанырга да, ышанмаска да белмәде. Әнисенең икеләнеп-югалып калуын күргән Сәрьян:
- Ул чынлап та исән, әни. Мәскәүдә яши! - диде.
- Димәк, минем күңелем алдамаган! Димәк, ул озакламыйча Казанга кайтачак. Кайтачак!
* * *
Машинасына утыргач, Сәрьян, рульне тоткан килеш, берара кузгалмыйча уйланып торды. Шефы аңа әтисен кайтарырга дип бер атналык ял бирсә дә, кайчандыр үзенә бик якын булган бу йорттан тизрәк китәсе килде, тизрәк кызны һәм аның әтисен кисәтергә кирәк иде аңа.
Менә ул кузгалып китте. Куллары машина рулен борса, башында мең төрле сорауларга җавап эзләде: әтисенә хәзер нинди мөнәсәбәттә булырга? Мәскәү хокук оешмаларына барып, булган-үткән хәлләрне әллә сөйләп бирергәме аңа?
Ул ашыкты, кабаланды. Нишләргә? Әллә авария ясарга микән? Ул чагында Рәйфәгә өйләнү кичегеп торачак. Юк, башта кызның әтисе белән сөйләшергә кирәк.
Сәрьян ГАИ посты янына килеп җиткәнен искәрде. Хәрәкәт әллә ни зур түгел, машиналар агымы кимегән. Постта таныш егет икән. Егеткә туктарга кушып, ул сыбызгысын сызгыртты, таягын болгады. Сәрьян, белешмичә, газга басты, һәм машина читтәге патруль машинасы янында туктап торган кешесез "Жигули" машинасына килеп бәрелде. Калганын ул хәтерләми...
* * *
Сәрьян күзенә көчле яктылык бәрелүдән аңына килде. Кайда икәнен исенә төшереп, як-ягына каранды. 
"Аңына килде! Йөрәге тибә башлады!" - дигән куанычлы тавышлар ишетелде колагына.
Хәле шулай авыр микәнни? Башы... Башы үтереп сызлый... Кулы селкенми... Суларга һава җитми... Егет шунда максатына ирешүен аңлады.
Менә палатага Рәйфә килеп керде. Ул кулын аның башына куйды.
- Аллага шөкер, уяндың, - диде ул.
- Миңа ни булды? - диде Сәрьян.
- Син авариягә эләккәнсең...
- Ә син нишләп монда?
- Кайда булырга тиеш соң мин?
- Белмим. Минем янымда гына түгел.
- Күп сөйләшмә. Өзлегерсең.
- Әни беләме? Ә әти?
- Әтиеңә үзем шылтыраттым. Аның эше тыгыз, ул миңа синең өчен караучылар ялларга кушты.
- Ә әни? Ул ничек икән?
- Әниең түзәме соң? Күр дә тор, килеп тә җитәр... Син бик сакланып йөри идең бит. Нәрсә этәрде сине авария ясарга?
- Үзем дә белмим.
- Зур тизлектә дә булмагансың. Кисәк кенә шулай ничек бәрелә алдың?
- Белмим. Машина кисәк кенә тизлеген арттырып, руль үзеннән-үзе шул якка борылды.
Сәрьянның өзлегеп китүеннән куркып, Рәйфә чыгып китте.
Икенче көнне әнисе килеп җитте. Аны күргәч тә, егетнең хәле җиңеләя төште. Рәйфә дә эшенә чыкты. Айболит аңа егетне күпме кирәк, шулхәтле карарга кушып, эшкә килмәскә рөхсәт бирсә дә, Сөмбелә апасы килгәч, хастаханәгә йөрүен киметте.
* * *
Ирек белән дус булып йөрсә дә, Малик аңардан үлеп көнләште. Алга таба бер үк институтта, бер үк курста укысалар да, бу хис бетмәде. Спорт түгәрәкләренә дә икәү йөрделәр, бергә гашыйк булдылар. Тик, үч иткәндәй, аның күзе төшкән кызларның барысы да Ирекне сайлый иде. Шул сәбәпле ул күзе төшкән кызларны соңрак Иреккә күрсәтми дә башлады.
Менә Малик тыйнак-оялчан бер кыз - Сөмбелә белән танышты һәм беренче күрүдән үк гашыйк булды. Кыз бик чибәр дә иде.
Егетләр кайчандыр бер үк вакытта өйләнешергә бер-берләренә сүз биргәннәр иде. Хәтта ки кәләшләрен дә бер-берсенә язылышкан көндә генә күрсәтергә, туйны да бергә үткәрергә килештеләр.
Ирек кәләшенең кем булуын сер итеп тотмаса да, Малик өйләнәсе кыз сер булып калды. Ә инде фәрештәдәй гүзәл кызны күреп, барысы да тел шартлатты.
Язылышу көне җитте. Яшьләр һәм кунаклар загска килделәр. Шунда көтелмәгән хәл булды. 
Загс хезмәткәре каршында егетләр дулкынланудан кәләшләрен алыштырып басуларын аңышмый калдылар. Хатаны тиз генә төзәтсәләр дә, өстәл артына утыргач, кияү белән кәләшнең урыннары кабат алмашынган булып чыкты.
- Бәхеттән күзләрегез томаланып, туй үткәч, кәләшләрегезне алыштырып куя күрмәгез тагын, - дип шаяртты тамада һәм шуның өчен тост та күтәртте.
Их, ник кенә риза булды икән Малик ул туйны бергә үткәрергә? Чөнки яши башлагач та, Сөмбеләнең авызында гел Ирек булды. Дустың фәлән иткән, төгән иткән, дип аны мактаганда, Маликның колаклары кызыша, йөрәге кага, тик үзен тыеп кала иде.
Ә бервакытны хатыны:
- Ирекне элегрәк очраткан булсам, сиңа чыкмаган да булыр идем, - дип тә ычкындырды шаяртып кына.
Һәр уен сүзнең асылында чынбарлык ята. Малик Сөмбелә белән Ирекне ничек кенә очраштырмаска тырышса да, хатыннар бер-берсе белән дуслашып, аралашып яшәгәч, әлеге хәл булмыйча кала алмый иде. Икесе бергә бәби дә көтә башлагач, серләре тагын да ныграк килеште.
Җитмәсә, балаларны бер үк вакытта, бер үк бала тудыру йортында таптылар. Берсенеке - малай, икенчесенеке кыз иде.
Балаларның тәпиен юганда, Ирек аларның икесен дә бик җентекләп карады һәм, шаяртып:
- Әллә безнең балаларны алыштырдылар микән, улың гел миңа охшаган, - диде.
Уйнап кына әйтелсә дә, Маликның күңелендә йөрткән шиге тагын да зурайды. "Әллә алар элеккеге танышлар микән?" дигән уй аның миен телеп үтте. Алай уйларга сәбәп юклыгын белсә дә, көнләшү ул бүре кебек, аның кагыйдәләре юк.
Әнә шулай вак-төяк шикләнүләр йомгагы әкрен-әкрен шеш булып зурая барды һәм тишелергә сәбәп кенә көтә башлады. Шук, шаян телле Ирек боларны белмәде, билгеле. Белгән булса, ул авызын чамалабрак ачкан булыр иде.
Институтны тәмамлагач, егетләрнең икесен дә аспирантурада калдырмакчы булдылар. Алар ризалаштылар. Тик Ирек никтер озак чыдамады.
- Миннән булмый бу, - диде ул. - Дөньяга карашлары искергән агач профессорлар өчен фәнни хезмәт язып утырып туйдым. Аннан соң, мин бер урында озак утырып та тора алмыйм. Миңа үземнең кәгазьдәге идеяләремне дә тизрәк тормышка ашырырга кирәк. Юкса бүгенге иртәгегә ярамый башлый. Ә моның өчен, машина кебек, гел хәрәкәтләнеп торырга кирәк, юкса күгәрә башлыйм. Җитәрлек акча туплыйм да, идеяләремне тормышка ашырыр өчен, үземнең лабораториямне ачам.
Ирек китте. Эшмәкәрлек белән шөгыльләнә башлады. Малик та фәнне үстерүдән тәм таба алмады. Кара сакалың кайда да калмый дигәндәй, Ирек белән тагын бергә эшли башлады. Бергә эшли башлагач, онытылып торган теге шеш тә кабат зурая башлады. 
Ирекнең башында берсеннән-берсе яңа планнар туа, аларны тормышка ашырырга җаен да, мөмкинлеген дә таба. Ял вакытларын да кешечә кафе-рестораннарда үткәрми, ә альпинистлар клубына язылып, тауларга менәргә әзерләнә башлады.
- Таулар холыкны ныгыта, - диде ул. - Миңа тумыштан булган куркаклыгымны җиңәргә кирәк.
- Син дә үзеңне куркак дип санасаң, - диде Малик.
- Әйе, мине беркем дә куркак дип уйламый. Чынлыкта мин бик куркак, бик ялкау, шуның өстенә кылтык. Миңа бу сыйфатларымны җиңеп, чын ир булырга вакыт. Ә синең чын ир буласың килмимени?
Өстенә басты Ирек. Аның турында әлеге дустыннан да яхшырак белүче юк. Шуның белән яшәргә комачаулык та итә ул. Аның белән дус булу авыр, аңардан башка да булмый. Кая барса да, ул, терекөмештәй, бер урында туктала алмыйча тәгәрәп йөри. Чынлап та, ул аңардан киммени? Тауларга менә алырлык ихтыяр көче кайда аның?
- Ир кешегә җитмеш төрле һөнәр дә аз, - дигән булды Малик. - Тик мин тауларны яратмыйм.
- Аларны яратыр өчен күрергә кирәк. Күрмәгән килеш хатынны да яратып булмый. - Ирек, үзе дә сизмәстән, кабат дустының йөрәген сискәндереп куйды.
- Сүзләреңә ышанам. Ярый, мин клубка йөрергә риза, - диде Малик.
- Бизнеста да, спортта да бергә, - диде Ирек, сөенеп.
Шулай итеп ул да тауларга менә башлады, тик... ярата гына алмады.
Малик белән Сөмбелә арасына теге ачу корты да киртә булып көннән-көн ныграк ята торды. Аралары салкынайды. Хатыны бу хәлләргә игътибарын юнәлтмәде. Юк-бар сораулар белән ирен дә битәрләмәде. Күп вакытын бала тәрбияләүгә багышлады. Шул сәбәпле Малик еш кына ресторанкафеларга кереп күңел ачты. Аның тирәсендә хатын-кызларны да еш күрделәр. Әлеге хәлләрне белеп торган Ирек дустын кисәтергә булды:
- Гаиләңне җимерергә ирек бирмәм. Сөмбеләгә килеп ишетелсә, рәхмәт әйтмәс. Минем хатын аз гына соңласам да тавыш куптара, - диде.
- Сөмбелә көнләшә белми. Аңа мин әллә бар, әллә юк...
- Ул сине ярата, битараф дип уйлама.
- Өеңдәге хәлне кешедән сора, диюләре шушы буладыр инде. Әлегәчә белми идем.
- Мин синең дустың, Малик. Сүземне аяк астына салма, зинһар.
Үзе шаян сүзле булгач, Ирек аның сүзләрен шаяру итеп кабул итә, дустының күңелендә шикшөбһә, көнләшү булырын башына да китерми.
Тора-бара кешеләр белән җиңел аралашучан, ачу саклап йөри белми торган Ирек аны шәхси эшендә үзенең уң кулы итте.
- Без үз өнебездә генә әвәләнеп ятарга тиеш түгел, әкренләп дөнья базарына чыгарга тиеш, - диде ул.
Маликка әлеге сүзләр көлке тоелды. Төркия, Вьетнам, Кытайдан кергән сыйфатсыз товар сатып, дөнья базарына чыгып буламыни?! 
- Без болай да дөнья базарында бит инде, - диде ул киная белән.
- Бу олы базарга чыгар өчен әзерлек кенә. Күреп тор, без дә үз сүзебезне әйтербез әле.
Хыялга бай шул Ирек. Күбрәк табыш кергән саен, мохтаҗларга да акчасын кызганмады һәм, аз да түгел, күп тә түгел, лаборатория ачу белән генә чикләнмичә, шәһәр мэры булырга хыяллана башлады.
- Шәһәрне туристлар шәһәренә әйләндерәм. Иске бистәне төзекләндерәм, яңа йортлар салам, төрле дин тотучыларга гыйбадәтханәләр ачам, мәдәният сарайларының элекке вазифаларын кайтарам, халыкка җитәрлек эш урыннары булдырам, талантлы яшьләргә чит илдәге хезмәт һәм тормыш шартларына кызыкмаслык уңайлыклар тудырам.
- Хыялга бай син, Ирек. Эрләнмәгән, сукмаган, менә сиңа ыштанлык кебек. Мин хыялсыз гына яшәргә күнеккән. Шулай ышанычлырак.
- Бүген белән түгел, алга карап эш итәргә кирәк. Бүгенге көнең синең үз кулыңда инде, аннан сине беркем дә тартып алмый.
- Иртәге өчен ишәк кайгырган.
- Әйе, ишәк тә кайгырган. Без дә кайгырмасак, халкыбыз өчен кем кайгыртсын? Төп байлыгыбыз - генофонд читкә китә, - дип борчылуын белдерде Ирек.
Алга таба Ирек, үз партиясен туплап, сайлауларга кандидат булып теркәлде.
Бүтәннәр кебек, ул сайлаучылар белән очрашып, буш вәгъдәләр биреп тормады. Аны болай да беләләр иде инде. Бәйрәм вакытларын көтеп тормыйча, карт-корыга ничек тә ярдәм итәргә тырышты. Әйе, Иректә Маликта булмаган киң колачлы караш бар иде. Тауларның да әле беркем дә үзенә буйсындыра алмаган иң биек ноктасына менеп карарга булды ул.
- Анда Бүре Авызы дигән сәер кыя бар. Ул артык биек тә түгел, тик моңарчы анда менә алучылар булмаган. Әллә әйтергә генә курыктылар микән? Чөнки анда менгән кеше икенче яссылыкка илтүче капка аша чыга ала икән. Ә ул яссылыкка чыккан кешегә бернинди бәла-казалар да куркыныч түгел. Аңа мылтыктан атсалар - ядрә тими, утка салсалар - ут алмый, суга салсалар - суда батмый, таудан егылса - сөяге сынмый...
- Синнән чыгар инде кеше ышанмастай әкиятләр.
- Мин дөресен сөйлим. Галимнәр моны раслаучы кулъязмаларга тап булганнар.
- Хәзер юк-бардан да сенсация ясарга яраталар.
- Тик ул документ бар!
- Син аны үзең күрдеңме соң?
- Документын күрмәдем. Бу турыда галимнәрнең хезмәтләрен укыдым.
- Алар шыттырырга яраталар. Мин үзем күргән, тотып караган әйбергә генә ышанам.
- Менә форсат та чыгып тора бит. Әйдә, син дә юлга әзерлән! Тик анда ике-өчтән артык кеше белән барырга ярамый.
- Миннән башка гына бар инде.
Таулардан курыккан Малик алар белән барырга теләмәде. 
- Җый батырлыгыңны, Малик, - диде Ирек. - Үзем депутат булгач, эшмәкәрлекне сиңа тапшырырга җыена идем, куян йөрәкле булсаң, бер эшең дә алга бармас. Гел урынбасар гына булып йөрерсеңме?
Дусты әлеге сүзләрне шаярып кына әйтсә дә, Маликның йөрәге дерт итте.
Ә Ирек, аны-моны сизмичә, сүзен дәвам итте:
- Хатыныңа тапшырырга туры килмәгәе эшне. Ул куркак түгел. Сиңа кияүгә чыкканчы, әллә ничә биеклекне буйсындырган. Безнең белән тауларга чыкмас микән бу юлы?
Маликка җитә калды, кабат каршылыклы уйлар җәтмәсендә калды: "Димәк... араларында ни дә булса бар... Эш тән хыянәтендә генә түгел... Җан хыянәте күпкә авыррак... Димәк, алар бер-берсенә битараф түгел... Иреккә хәзер аны хатынсыз калдыру берни түгел... Керфеген генә селкетсен, теләсә кемне юлдан яздыра ала..."
Юк, хатынсыз калудан курыкмый иде ул. Булган мәхәббәт романнары аның өчен әһәмиятле түгел, кайда булса, шунда кала, хатирәләр өйгә ияреп кайтмый. Тик өченче кешенең ике арада булуы аның җанын телгәли, йокысын качыра.
Малик шәхси тормышында кыенлыклар кичерсә, Ирекнең исә бизнесында каршылыклар килеп чыга башлады.
Бизнес белән шөгыльләнүчеләрдән текә егетләр әкренләп табыштан өлеш чыгаруны шарт итеп куйдылар. Ирек буйсынырга теләмичә баш тартты.
- Мин табышны үземә яшәрлек кенә калдырам. Акча эшлиселәре килсә, авыллардагы карткорының коймасын төзәтсеннәр. Ярдәм бригадалары төзесеннәр, түбәләрен япсыннар, түләрмен. Ә мине алар кебекләрдән милициям дә бик яхшы саклый. Мин бандитларны баетыр өчен эшләмим, - диде.
Ләкин үзе яратып шөгыльләнгән эшен ташлый алмады. Ниләрдер вәгъдә итеп, әрәмтамаклар белән уртак тел табарга була ул. Һәм нәтиҗә озак көттерми. Бөтен базарларны үз кулларында тоткан текә егетләр аны тынычлыкта калдыралар. Ирек моның сәбәбен берәүгә дә ачмый.
* * *
Эшләр җайга салынды дигәндә генә, Малик кабат ике ут уртасында калды. Эшлекле бер киңәшмәдән соң, киеренкелекне йомшартыр өчен, ул үзе йөрергә яраткан ресторанга керде, заказ бирү өчен официантны чакырды. Руль артында үзе булуы, каты эчемлек эчәргә ярамавы исенә төште. Официант та, заказ кабул итәсе урында:
- Сезне кече залга чакыралар, - дип, визитка бирде.
Визиткада депутатлар исемлегенең иң алгы рәтләрендә йөргән, вакытында институтта укыткан, Ирек белән Маликка аспирантурада калырга тәкъдим иткән профессор Халик Хәбирович фамилиясе иде.
- Сезнең белән танышуыма бик шат, - диде ул.
- Без танышлар инде. 
- Әйе, танышлар. Минем тәкъдимемә игътибар итмичә, алыпсатарлар булып киттегез.
- Үзегезгә конкурентлардан гына котылдыгыз. Сез бит безгә үзегез теләгәннән түгел, ректор кушканга гына фәнни эш тәкъдим иттегез. Анда да без теләгән теманы түгел. Үзегезнең гомер буена бушка эшләвегезне күрмәсеннәр өченме?
Малик хәзер курыкмыйча сөйләшә ала иде. Бу профессор белән аны хәзер берни бәйләми, ул аңа ни уйласа, шуны әйтә ала иде. Ә Ирек элек үк әйтте. Ул Малик кебек куркак түгел шул.
- Бушка мин генә түгел, бөтенебез дә эшләдек. Каршы килгәннәргә хыянәтче исемен тагып, аларны төрмәләрдән кайтармадылар. Китмәгәннәрен дә озак яшәтмәделәр. Буйсынырга туры килде. Яшисе килде... Әйе, тарихны безгә өстән кушылганча язарга туры килде.
- Хәзер нинди тарихны язарга куштылар?
Профессор тамак кырды.
- Ничә кат язсаң да, барыбер дөреслекне күрсәттермиләр.
- Ә мин сезгә ник кирәк булдым?
- Сезгә Ирек белән тауларга барырга кирәк, ул аннан кайтырга тиеш түгел, - диде.
- Сез шуны әйтергә килдегезме?
- Әйе.
- Миңа бу хакта әйтергә сез ничек курыкмыйсыз?
- Чөнки мин сезнең риза буласын беләм.
- Нәрсә вәгъдә итәсез?
- Ул депутат булып сайланырга тиеш түгел. Аның урынына сезне сайлауны оештырабыз. Сезне аның күләгәсе булып яшәү туйдырмадымы?
Профессор кыек атып туры тидерде. Үзенең кем булып яшәвенә исем таба алмый иде. Күләгә... Әйе, күләгә шул. Күпме генә кояш астында аерым яши башларга теләсә дә, хуҗасыннан аерыла алмый. Аның хуҗасы - Ирек! Эштә дә, өендә дә ул хуҗа!
- Юк! - диде ул. - Сез миңа мөрәҗәгать итеп ялгышкансыз. Мин риза түгел. - Бераз уйланып торгач: - Ә ничек итеп оештырырга уйлыйсыз? - дип сорады.
- Сез, тауларга киткәч, берничә көнгә юкка чыгарсыз. Ә без сезне эзләп табуны оештырырбыз. Аның белән тауларга менәсе иптәшенең юлга чыгар алдыннан гына йә кулы, йә аягы сынар. Иң якын дустын алмыйча, кемне алсын ул иптәшкә?
- Әгәр сынмаса?
- Без уйлаган эшне ахырына кадәр җиткерергә яратабыз.
- Беләм мин сезне. Сез шаһитларны да калдырмыйсыз...
- Без тиешенчә түлибез. Ныклап уйлагыз әле. Аннан миңа хәбәр итәрсез. Бу сөйләшүне сер итеп сакларга башыгыз җитәр дип уйлыйм.
- Минем кеше үтерергә кулым бармый.
- Ә кем сезгә үтерергә куша? Тауларда төрле хәлләр була. Аяк таю, баудан ычкынып китү... Ярдәмгә генә ашыкмаска кирәк. 
* * *
Әлеге очрашудан соң Малик бөтенләй үзгәрде. Анда ике "мин" яшәде. Аның берсе: "Мондый очрак гомергә бер килә, риза бул", - дисә, икенчесе капма-каршы фикергә этәрде.
Андагы үзгәрешне Ирек тә сизде.
- Син бөтенләй үзеңә охшамый башладың әле. Һәрвакыт уең белән әллә кайда йөрисең. Әллә аерым гына эшли башламакчымы? - диде.
- Күңелем тыныч түгел. Синең сайлаулар алдыннан тауларга китүеңне өнәмим, - диде ул. - Көтелмәгән хәл чыгуыннан курыкмыйсыңмы?
- Борын заманда берәү, суга батудан куркып, елга янына да бармаган, ә мич башыннан лакандагы суга башы белән төшеп үлгән. Әйдә бергә барабыз.
- Минем тауларны яратмаганымны беләсең бит.
- Мин дә биеклекне яратмыйм. Тик ул мине үзенә дәшә, миңа тынгылык бирми. Таулар астында чәчәкләр күп, мәңге яшеллек кебек тоелса да, анда ерткыч җәнлекләр бер-берсенә ташлана, ботарлый, кешеләр исә ерткычлардан да артыграк кылана. Кемнең дус, кемнең дошман икәнлеген аерып та булмый. Ә биеклектә... Син үзең һәм синең белән бергә биеклекне алучы дусларыңнан башка беркем дә юк... Бу - безнең биеклек, бары тик безнең генә биеклек!
- Биектән егылып төшү дә күпкә куркыныч.
- Түбәндә җир корты булып озак яшәгәнче, биектән егылып төшү күпкә артык. Бер биеклекне күргән кеше беркайчан да җир корты була алмый.
- Ташла! Без барыбыз да җир корты буласы кешеләр!
- Кемгә ничек бит... Кемнеңдер җаны җир кортына әверелә. Кемнекедер фәрештә булып күккә иңә. Ул җирдә ничек яшәвеңә карый. Ә безгә җирдә яшәргә кирәк!
- Менмә тауларга, Ирек! Сайлаулар үткәч менәрсең!
Малик күндерә алмады Ирекне. Ә аны менә сындырдылар.
Беркөнне төн уртасында ул буш өйгә кайтып керде. Улы да, хатыны да өйдә юк. Ә өстәл өстендә язу: "Безне эзләп йөрмә. Сөяркәләрең белән яшә. Иректән үрнәк алып яшәр идең, ичмасам!"
"Һаман шул Ирек! Инде менә хатынына да килеп җитте!.." - дип ярсып уйлап куйды Малик һәм тауларга менәргә ризалык бирде...
* * *
Ирек тауларда калды. Эзләп-эзләп карадылар, файда булмады. Үле гәүдәсе дә табылмады. Бер көннән соң бу юлдан үткән Югославия альпинистлары да шатландыра алмады. Ирек юкка чыкты. Яңа вакытта сөйләделәр-сөйләделәр дә ахырда оныттылар.
Малик исә тиздән дәрәҗәле "даһилар" арасында күренә башлады. 
Әмма вакыт дигән табиб бар. Ул әкренләп бу вакыйганы күңел сандыгының иң түренә күмеп куйды. Артка таба юл юк, тормыш дәвам итә. Басылган кебек булды. Үзен ташлап киткән хатыныннан гафу үтенеп, аны кире кайтаруга иреште. Ләкин көнләшү хисеннән арына алмады. Ирек үзе белән аның гаилә тынычлыгын да алып китте сыман...
Чыннан да, кайчандыр Ирек омтылган биеклек хәзер кулында булса да, аның күләгәсе булудан туктап, ул салган нигез өстенә үз кирпечләрен салырга тырышса да, күңеле барыбер тынычлык тапмады. Дусты исән чагында хыялланган уңышлар хәзер аныкы булса да, "берзаман Ирек кайтып керер, барысын да кире тартып алыр, үзен фаш итәр" дигән курку хисе барыбер бетмәде. Үле гәүдәсе табылмады бит аның. Табылмады! Кайтмады да! Әллә таулардагы ерткычлар ботарлап ташладымы аны? Алай дисәң, ул биеклеккә ерткычлар менә алмый бит. Ә кем белә? Шушы көнгә хәтле сере ачылмаган таулар бит ул...
Өстендәге авыр йөкне җиңеләйтү өчен, Малик химаячелек белән шөгыльләнә башлады. Кулыннан килгән кадәр мохтаҗ кешеләргә ярдәм итте. Яшьләргә дә, бигрәк тә чибәр кызларга матурлык конкурсларында катнашырга мөмкинлекләр тудырды...
Эшләгән игелекле хезмәтләре бик күпләргә шатлык китерсә дә, Маликның күңеле барыбер тынычланмады. Шул сәбәптән юк-бар авырулар да аның сәламәтлеген какшатты. Һәм ул үзе химаячелек иткән клиникага дәвалану курсларын узарга килде. Шулвакыт аны баш табиб кабинетына чакырып алды.
- Үзегезнең монда булуыгыз әйбәт булды әле, - диде ул. - Безнең тагын бер инвесторыбыз барлыкка килде бит. Аның белән танышырга уйламыйсызмы? Бик кызыклы шәхес... Ул Рәсәйдә күптән түгел...
- Чит илләр безнең күп байлыкка хуҗа булып бара. Инде медицинаны кулга алмакчылармы?
- Медицина безнең кулдан күптән ычкынган инде. Катлаулы авыруларны бары чит илдә генә дәвалыйлар. Ә төбәкләрдәге медицина томау төшүдән кала башка чирләрне дәвалый алырлык хәлдә түгел. Гади халыкның исә чит илгә түгел, Мәскәүгә килерлек тә хәле юк. Тик инвесторлар гына бу проблеманы хәл итеп бетерә алмый. Менә хөкүмәттән җитәрлек акча да булса, бу проблема тизрәк чишелер иде...
- Яңа инвестор кайсы илнеке?
- Югославия татары. Урысчаны да, татарчаны да шәп сукалый. Шуңа күрә аның белән очрашу сезгә кызыклы булыр дип уйлыйм.
- Очрашканчы, бераз мәгълүмат туплыйсы иде. Досьесы бардыр бит?
Баш табиб алдындагы компьютерны аңа борды.
- Әлбәттә. Менә, таныша торыгыз.
Экрандагы таныш сурәтне күреп, Малик телсез калды. Ирек! Ул монда, ул исән!
- Шәп инвестор табылган бит, ә... Еллар буена йөри алмаган хасталарны аякка бастыру методикасын тапкан. Безнең Дикуль гына түгел инде бу... Ул яшь чагында альпинист булган, тауларда җәрәхәт алып, хәрәкәтсез яткан. Үз методикасы белән аякка баскан... 
Калганын Малик ишетми дә, аңламый да иде инде. Күзе томаланды, миенә кан саугандай булды. Бераздан кабат чынбарлыкка кайтты.
- Һәлакәткә очраучыларны сәламәтләндерү өчен махсус тернәкләндерү үзәге ачтык. Андагы яңа җиһазлар Ирик Касим проекты буенча һәм аның хәйрия акчасына булдырылды...
Ирик Касим... Ирек Касыймов Ирик Касимга әверелгән, димәк... Миллионер гына түгел, миллиардер... Ул, ашыга-ашыга, кабат компьютерга текәлде. Мәскәүдә күптән түгел икән... Әнә реклама блоклары... Рәйфә рекламалаган проектлар... Кызның кисәк югарыга үрләвенә шикләнгән иде... Китәргә юл куясы калмаган икән аңа... Улы Сәрьян да, ичмасам, шул чикерткә артыннан кыяклады! Ни кирәк Иреккә? Үч алырга теләвеме?
Теге дөньядан кире кайталармыни?
Кайталар икән!
Маликның күз алдына күп еллар элек булып узган вакыйгалар килеп басты, үзен акларга теләде. Ул кулын беркайчан да канга буямады. Ялгыш кына сугып, берәүнең дә борынын канатмады. Әмма ул юл куйды. Аның кулы белән эшләнгән күп кенә җинаятьләр озак еллар ачылмыйча торды, ә ачылганда, кемнәрнеңдер җаны кыелды, кемнәрнеңдер күз яше түгелде.
Хәзер ул үзе һәлакәт алдында.
Беренче адымны Малик тауларда атлады. Чөнки аңа артка чигенергә юл калдырмадылар. Кайткач, Иреккә тиешле дәрәҗәләрнең барысы да аныкы булды. Ләкин янәшәсендә фикерләрен уртаклашырдай, кайчагында сүгеп ташлардай дусты, сердәше юк иде. Үзен чорнап алган кешеләр арасында япа-ялгызы. Ул хәзер яңа уй-хыяллар, фикерләр белән түгел, ә өстән кушканны үтәүче бер маңкорт хәлендә калды.
Үз гаебен аз гына да булса киметер өчен, Ирекнең кызына ярдәм итәргә алынды. Асылда, бу - дустының кайчан да булса исән килеш кайтуыннан курку иде. Аның турындагы хәбәрне иң беренче булып гаиләсе белмичә, кем белсен? Гайбәтчеләр төрлечә сөйләделәр. Яшь кызларга бик үк битараф булмавын белгәнгә, аңа үзара төрттереп тә алгаладылар. Яшьлекне ярату азгынлык түгел бит әле, аның турында җәнҗаллы хәлләр дә ишетелмәде.
Рәйфәне үз улына кәләш булыр дигәндә генә, кыз аның канаты астыннан Мәскәүгә китеп барды шул. Ирек кебек үк кыю, олы максат куйды да китте. Алай тиз генә күреп алырлар дип уйламаган да иде. Карап торганда, башка кызлардан бер ягы белән дә аерылмый ул. Ләкин никтер аны сайлап алдылар. Алар күпкә матуррак та, әрсезрәк тә, кыюрак та. Әллә?.. Рәйфә артыннан күзәтчелек итәргә куелган Эля да андый-мондый шикләнерлек хәбәрләр әйтмәде ич.
Ирекнең исән булуы аның башына таш белән аткандай тәэсир итте. Бер дә әллә кайда түгел, Мәскәүдә генә икән ләбаса! Ник өенә кайтмаган? Бер мәлгә ул исәңгерәп торды. Ничек исән калган ул, моңарчы кайда яшәгән, ник Мәскәүдә ул хәзер, ник гаиләсе янында түгел?
Үзе турында фаш ителсә, нәрсә булыр? Ярар, ул башына бер пуля утыртыр да, шуның белән вәссәлам. Ә аның турында ниләр генә сөйләмәсләр? Аннан соң балалары ничек яшәр? Аталарының гөнаһлары балаларының балаларына - җиде буынга җитеп, аларның тормышын агуласа нишләрсең? "Дустының башына җиткән" дигән сүз аларга бер дә ошамас.
Кем булып кайткан ул бирегә? Дус булыпмы? Дошман булыпмы?
Хәер, аларның дуслыгы тауларда калды ич инде.
Бу Сәрьяны да шулхәтле пешмәс авыз булыр икән. Үткенрәк булса, әллә кайчан кызны үзенеке итәр иде. Эля... Әһә, менә кемгә мөрәҗәгать итәргә була икән. Моңарчы кирәк кешеләрнең башын әйләндереп, акылларын җуйдыра белде. Эшне аңа тапшырырга кирәк...
Әмма Эля өметне акламады.
- Рәйфә артыннан күзәтчелек итүем дә бик җиткән. Ә шеф янына якын барырлык түгел. Минем аның сезгә хәтле үк башын әйләндерәсем килгән иде. Ә ул Рәйфәдән башка кызларны күрми дә, белергә дә теләми. Тиздән ул шеф белән кызның туй фотоларын күрсәгез аптырамагыз. Андый уңайлы партия булганда, синең улыңа якын да барасы түгел, - диде ул.
- Ә син аны юк ит!
- Акчаң җитмәс шул.
- Моның өчен мин сиңа ярты мөлкәтемне бирәм. Улыма кияүгә чыгарсың. Үтерергә йөрәгең җитмәсә, йокы даруы бирергә була.
- Гафу ит. Мин хәзер йокы бүлмәләрендә йөрмим. Минем иректә яшисем килә. - Кыз, шул рәвешле, җинаять эшләүдән баш тартты.
Малик бары тик үзенә генә таянырга булды. Берәүгә дә ышаныч юк.
Менә ул яшәгән йорт... Бүген ул соң кайтачак... Тән сакчысы юк, машинасын үзе йөртергә өйрәнгән. Берәүгә дә ышанмый, димәк... Дөрес эшли, сиңа мылтык төбәлгән икән, аннан барыбер котыла алмаячаксың... Бер пуля эләкмәсә, икенчесе, анысы эләкмәсә, өченчесе...
Ул машинасын видеокамерага эләкми торган аулаграк урынга куеп көтә башлады. Шактый вакыт үтте. Очраклы үткән полиция патруле кызыксынса, аның җавабы әзер: ул улы янына килгән. Аннан соң дәүләт эшлеклесе кеше үтереп йөрмәс бит! Бер кешене дә катыштырмыйча, эшне үзе башлаган икән, ахырына кадәр үзе ерып чыгарга да тиеш!
Менә ул көткән машина... Юк, охшаган гына. Нервылары киеренкелекнең актык чигенә җитеп, шартлап өзелер дәрәҗәгә җитте. Ниһаять, ул көткән машина килеп туктады. Кабинаны ачып, Ирек ишеккә таба атлагач, аның каршына Малик килеп басты.
Ике дус, ике дошман... Секундның меңнән бер өлеше эчендә Маликның башыннан бөтен гомер юлы үтте. Файдасыз үткән егерме елны алып, гафу сорап, әллә аягына егылыргамы? Юк, барыбер кылган гөнаһларны юып булмый.
Малик, бирегә ник килгәнен онытып, тагын бер адым атлады. Түш кесәсендәге пистолетны шытырдатып кыскан кулын көзән җыера башлады. Бер "мин"е аңа тизрәк барысына да нокта куярга әйтсә, икенче "мин"е кулын пычратмаска өнди, киллер ялларга, дип, аны үрти.
Менә алар якынайдылар. Малик, үзе дә аңламастан:
- Исәнме! - диде. 
- Күрәсең бит, исән!
Малик ян-як кесәләрен капшады. Менә бит тарта белү кайчан кирәк икән. Кесәсендә сыңар сигарет һәм сыңар шырпы булмасын белсә дә, кулларын кая куярга белмәгәннән иде бу.
- Ник кайттың? Сине бит бөтенесе дә үлгәнгә саныйлар иде.
- Ә син ник килдең?
- Мине бөтен дөньяга фаш итәргә кайттыңмы?
- Кемгә кирәк бу?
- Белмим шул. Ничек исән кала алдың?
- Белмим... Мин тарлавыкка егылыр алдыннан гына таулардан кар ишелгән иде бит. Ташларга бәреләсе урында шул кар өстенә килеп төшкәнмен. Тирән кар эчендә аңыма килдем, тын алып та булмый, башымны боргалап, сулар өчен карны этеп, һава керсен өчен бушлык ясадым. Аяккулларымны селкетергә тырыштым. Тик ятсам, тыным бетеп үләсе идем. Инде тормыш белән хушлаштым дигәндә, каяндыр чишмә чылтыраган кебек тавыш ишетелде. Колагымны салыбрак тыңлагач, тау елгасы тарлавыктан шарлап ага шикелле ишетелә башлады. Берзаман мине кемдер йонлач куллары белән күтәреп алды, һәм без кар астыннан өскә чыга башладык. "Берәр ерткыч ботарлап ташлый икән" дип, тагын якты дөнья белән хушлаштым. Күземне ачарга да куркып, үлемемне көттем. Берзаман тын алуы җиңеләйде, күзгә яктылык бәрелде, кемдер мине, кар астыннан чыгарып, күтәргән килеш каядыр алып бара башлады. Күземне ачсам, баштанаяк йон белән капланган галәмәт зур җан иясе. Ул миннән кем булуымны, ник кыяга менүемне сорады. Мин җавап бирдем. Тик бу сөйләшү гадәти кешеләр сөйләшүе түгел иде. Без бер сүз алышмасак та, безнең арада шундый аңлашу булды. Ул миңа беркайчан да бу тауларга менмәскә, аларның тынычлыгын бозмаска кушты. Тауларда алар күп, алар җир кешеләре дә, кар кешеләре дә түгел, кар кешесе алар өчен күз буарга гына, алар бөтенләй бүтән яссылыктан. Ә без менгән кыя ул - яссылык белән безне аерып торучы капка. Мин ул капка аша егылганмын, шуңа исән калганмын. Аның уенча, мин инде үземә кирәкле биеклекне күптән үк алганмын.
Менә без тау итәгенә килеп төштек. Ә анда археологлар борынгы шәһәрдә казу эшләре алып бара икән. Алар, безне күрү белән, куркуларыннан кайсы кая качып бетте. Берсенең кулында фотоаппарат та булган - фотога төшерергә өлгергән... Әлеге җан иясе мине шулар янына илтеп куйды да үзе тауга менеп китеп күздән югалды. Минем бит янымда бернинди документларым да юк иде. Телемне әйләндереп бер сүз әйтә алмыйм, селкенеп тә булмый, бөтен тәнем авырта. Археологлар мине хастаханәгә салдылар. Табибларга мине ничек тә аякка бастырырга куштылар. Ул арада кар кешесе турындагы мәгълүматлар һәм фотолар дөнья әйләнеп чыкты...
Дөрес, фотоларны Малик та күрде. Һәм кар кешесен Ирек белән бутады... Ул вакытта моны ялкынсынган миенең саташуы итеп кабул итте ир.
- Кар кешесенең сине коткаруы дөрес булып чыга, алайса? Ә мин үземне җүләрләндем дип уйлаган идем!
- Әйе. 
- Мин кар кешесен күрдем. Сине кар кешесенә әверелдең дип белдем. Тик миңа ышанмадылар, җүләргә санадылар. Шуннан соң мин бу турыда кирәк-кирәкмәс җирдә ялгышып та авыз ачмадым.
- Ышанырлыкмыни? Аннан соң?
- Алар минем Рәсәй кешесе булуымны белделәр, билгеле... Тик мондый ачышны анда бирергә җүләр түгел бит алар... Үзем дә кайтырга атлыгып тормадым... Тау-ташлар кузгатырлык көчем барында кирәкмәгәнне, мондый хәлдә, гомумән, мин кемгә кирәк идем соң? Ә син ничек яшәдең?
- Яшәмәдем мин. Бөтенләй яшәмәдем... Мин син белгән Малик түгел инде хәзер, ә күләгә...
- Аякка басуым бик озак барды. Аяк-кул бармакларымны да селкетә алмый идем бит. Ныклап сынган-чатнаган җирем дә юк кебек, тик, биектән төшеп, сөякләрем яңгыраган, умыртка баганасына зыян килгән, арка мие селкенгән... Рәхмәт табибларга... Мин үзем дә тешем-тырнагым белән тырыштым. Әкренләп хәрәкәтләнә башладым. Торып утырганчы бер ел вакыт үтте... Аннан мүкәли башладым... Аякка бастым... Син минем төшеп калган егет түгеллегемне беләсең... Үзем кебекләрне аякка бастыру технологиясен камилләштерү юнәлешендә эшли башладым. Дуслык маскасы киеп йөргән бүреләр көтүеннән гарипләнүчеләр бер мин генә түгеллеген күрдем-аңладым.
- Син хаклы. Кайтсаң да яшәтмәсләр иде...
- Мин сине гаепләмим. Син булмасаң, башканы тапкан булырлар иде. Син бит мине төртеп төшерергә генә теләдең. Ә сикерүен мин үзем сикердем. Бер мизгел эчендә синең нигә минем белән менүеңне аңлап алдым. Минем белән менәргә тиешле кешенең кулын сындыруы юкка түгеллеген дә әйткәннәр иде... Ул чакта никтер игътибар итмәгәнмен. Анда нинди максаттан менгәнеңне күзләрең белдерде миңа... Син кыядан төртеп төшергәнче, мин яңа гына шуып төшкән кар йомшаграк булыр дип, шуның өстенә сикердем. Син төртеп төшерсәң, исән калмаячагымны белдем. Ә болай исән калырыма мөмкинчелек туды.
- Дөрес, син аска мәтәлү белән, мин сине коткарырга төшә ала идем. Төшмәдем.
- Төшкән булсаң, ул капкадан бергә чыккан булыр идек. Тормышың бөтенләй башка юнәлеш алыр иде.
- Юкка сикергәнсең. Ул чагында минем сине этеп төшерергә барыбер йөрәгем җитмәгән булыр иде. Тик соңыннан... таулардан исән кайтсаң да, юлыңны киртәләп куярлар иде... Ә сине үзең егылып төште дип уйлаган идем. Таулардан кайткач, кеше ышанмастай сүзләр сөйләгән өчен, мине җүләрләр йортына илтеп тыктылар... Ләкин мин - барыбер җинаятьче.
- Җинаять срогы чыкты... Ник куркасың?
- Мин бит сине бу юлы да үтерер өчен килдем.
- Барыбер кулыңнан килми.
- Ник?
- Чөнки син үзең беркайчан да кулыңны канга буямыйсың. Ә коралны бүтәннәргә бирәсең. Шуңа күрә иректә йөрисең дә. Минем урында булырга тырышасың, барып кына чыкмый. Ә икәүләп нинди эшләр майтарган булыр идек! Синең кешелегең күләгә кебек тә калмаган, ә үзең бүрегә әверелгәнсең. 
- Әйе, мин бүрегә әйләндем хәзер. Күләгә җинаятькә бармый.
- Шуны беләсеңмени?
- Синең урынны алып, эшлисе эшләреңә үрелдем. Тик барыбер синең биеклекне ала алмадым. Мин сарык тиресе ябынган бүре хәзер!
- Ат! Ник тагын атмыйсың? Пистолетың кулыңда бит.
- Кичер мине! Үзеңнән җибәр! Бүтән алай яши алмыйм!
- Мин сине тотмыйм бит!
- Юк, тотасың. Мин хатының, кызың каршында үземне гел гаепле саныйм, тик гаебемне ничек итеп юарга гына белмим.
- Ташла! Мине алдый алмассың. Ник, алайса, кызымны килен итеп алырга телисең?
- Әти кеше буларак канат астына аласы килгәннән! Кимсенеп үскән елларын җуярга тырышканнан. Ә хәзер... үткән елларны кире кайтару өчендер, бәлки...
- Юк, бу синең чын йөзеңне күрсәтергә куркуыңнан... Вакытны сузарга гына теләүдән... Туганлашсак, берәү дә белмәс диюеңнән, сөйләүчеләрнең авызын ябарга теләүдән. Сине балаларның бәхете кызыксындырмый. Кызыксындырса, хатыныңны гомер буена яшь түктереп яшәтмәс идең. Мин үткәннән сабак алырга гына күнеккән. Безнең синең белән бернинди дә уртак эшебез дә, туганлыгыбыз да булмаячак инде. Хәтта алар бергә булырга җыенган очракта да, халыкның авызын ябып бетереп булмаячак. Ә синең бу сүзләрең крокодил яшьләрен генә хәтерләтә. Шулай бит? Иң беренче мөмкинлек чыгу белән, син, мине йотар өчен, тешләреңне тагын ыржайтачаксың.
- Анысы алга таба күренер әле.
- Күренәсе юк инде. Мин синең киләсеңне белдем һәм көттем, - диде Ирек.
Бернинди үпкә, киная юк, ул моны чын күңелдән, хәтта сөенеп тә әйтте бугай. Аның, элекке кебек, Ирекне кочаклап аласы, бер-берсе белән тарткалаша-тарткалаша бәхәсләшәсе, сүз көрәштерәсе, бергәләп кызлар күзлисе, сөясе, сөеләсе һәм тагын әллә ниләр эшлисе килде. Менә кем җитмәгән аның тормышында, менә кем кирәк булган!
- Син гомерең буена миңа дигән ядрәне үзең өчен йөртәсең. Мин сине кичердем. Тик үзеңдә бүре авызы булганда, көннәрең санаулы синең.
Юк, Малик яшәр. Килгән икән, ниятләгән уен ахырына хәтле җиткермичә китәргә тиеш түгел. Бу юлы коралны беркемгә дә ышанып тапшырмаячак. Дустының башына үзе җитәчәк!
- Минем миллионнарымны кулга төшерермен дип уйлыйсыңдыр син. Алар күптәннән шәһәр халкына васыять ителгән. Тиздән бөтенләйгә кайтып, элек башкара алмыйча калган эшләремне тормышка ашырырга тотыначакмын. Юкка гына икенче яссылыкка илтүче капка аша чыктыммыни? Миңа атучы кешенең ядрәсе үзенә эләксен өчен чыктым мин аннан.
Малик, көтелмәгән бу хәбәрдән нишләргә белмичә, видеокамера каршында торуын да онытып, кулын кесәсенә тыкты һәм пистолетына кагылды. Тартып чыгарам дигәндә генә, аңышмыйча, пистолетны кысты һәм бармагы белән курокка кагылды. Ату тавышы яңгырады. Ядрә аның күкрәген чәнчеп үтте. Ул күкрәге буйлап аккан канны учы белән тотты һәм җиргә чүкте. Ирек, нәрсә булганын тиз генә чамалып, телефоннан "ашыгыч ярдәм" машинасы номерын җыя башлады.
- Алло! Ашыгыч ярдәм! Бәхетсезлек очрагы! Каза күрүченең үз кесәсендәге коралы, атылып, аның үзен җәрәхәтләде! - диде.
Полиция һәм "ашыгыч ярдәм" машиналары тиз килеп җитсә дә, мизгел эчендә башкарылган кискен хәрәкәт Малик өчен соңгысы булды...
Нурияне туган көненнән алып рәхмәт фәрештәсе саклады.
Дөньяны яңгыратып беренче тапкыр аваз салгач ук, хастаханәдә аңа сокланмаган һәм гаҗәпләнмәгән кеше калмады. Өстәвенә бала бик матур һәм сөйкемле дә иде.
- Мондый бала, туса да, йөз елга бер генә туадыр. Әгәр дә еш туса, илләр белән патшалар гел сугышып кына торырлар иде, - диде сабыйны беренче булып кулына алган кендек әбисе.
Әмма Нурия өчен сугыш та, талаш та булмады. Ниндидер күзгә күренми торган көч аны бәлаказалардан шулхәтле саклый иде: бала бишегеннән егылып төште - берни дә булмады, текә ярдан ялгыш егылды - батмады, шырпы белән уйнап, печән чүмәләсенә ут төртте - янмады. Алай гына да түгел, ут чыккан көнне дулап искән җил бер мизгел эчендә әллә каян яңгыр болытларын куып китерде. Күпмедер вакытлар үткәч, әнисе белән каладагы туганнарына кунакка килгән кыз тугызынчы катның балконыннан егылып төште. Аның юкка чыкканын күреп, бөтен йорт халкы аякка басты. Полиция шунда ук бөтен кварталны чолгап алды. Уенмыни: өй эчендә күпме кеше була торып, бала хәтле бала юкка чыксын әле! Эзли-эзли арып беткәннәр иде. Шулвакыт кемдер, башын күтәреп югарыга карый һәм өй янындагы бишенче катка хәтле үскән өрәңге агачында зур бер сумка чайкалуын күрә. Нәни Нурия, мәтәлеп төшкәндә, сумкага эләгеп калган икән һәм, бернинди курку кичермичә, үзен атынгычта дип белеп, сумка эләгеп торган ике ботакка тотынып атынып утыра.
Үсә төшкәч, шук малайлар да, үзләре дә белмәстән, кызны кыерсытудан, көнче кызлар исә күңелләрендәге көнчелек хисен белдерүдән тыелып килделәр.
Адәм баласы һәрнәрсәгә ияләшә - яхшылыкка да, яманлыкка да... һәм матурлыкка да. Торабара, авылдашлары һәм яшьтәшләре өчен гайре табигый бала булудан туктап, Нуриянең бүтәннәрдән аерылып торуы сизелми башлады. Аңардан сибелгән яктылыкка шулхәтле ияләнделәр, бу гадәти бер нәрсәгә әйләнде. Кояш нуры белән дә шулай бит. Без аның яктылыгын гына күрәбез, һәм ул безнең өчен шулхәтле гадәти булып күренә, тормышыбызны аңардан башка күз алдына да китерә алмыйбыз. Хәтта бөтен җирдә давыл-зилзилә кубып, электр баганаларын аударып, йорт түбәләрен күтәреп алып китсә дә, алар авылындагы яктылык бетмәс кебек, моның сәбәбен белергә теләү исә берәүнең дә башына килмәде. 
* * *
Баланың сумкага ни рәвешле килеп эләгүен берничек тә аңлый алмадылар. Югыйсә егылган бала туп-туры асфальтка килеп төшәргә тиеш иде. Күпне күргән өлкән кешеләр исә:
- Бу балага рәхмәт фәрештәләре канатын куеп торган. Шул канатка тотынып, ул сумкага кереп утырган, - диештеләр.
Җыелган халык та, хәтта әнисе дә сабый туган көндә булган бер вакыйгадан хәбәрдар түгелләр иде. Моны баланы кабул итеп алган кендек әбисеннән башка берәү дә белмәде.
Бала тугач, ул кендек кисәргә кайчы алмакчы булган иде дә, бу процедураның кирәкмәгәнен белеп имәнеп китте. Гүя баланың кендеген кемдер карында чагында ук кисеп, бәйләп куйган.
Әмма иң гаҗәпләндергәне бу түгел иде әле. Балага әнисенең исем-фамилиясе, баланың авырлыгы, озынлыгы турындагы мәгълүматлар язылган беләзекне әзерләп кидермәкче генә булды, яңа туган бала, маймыл шикелле өстәл аягына ябышып, идәнгә шуышып төшә башлады. Акушерканың миенә чак кына кан саумады. Ул бу хакта хәтта баш табибка да әйтмәде.
Әмма безне капчыкта тотып булмаган кебек, гайре табигый бала туганлыгы беленми калмады. Тик халыкның чебеннән фил ясый торган гадәте юк иде, күргән-белгәнне күпертеп торуны кирәксенмәделәр.
* * *
Ут чыгып утта янмый, суга төшеп суда батмый торган баланы азындырмый гына үстерүдән башка чара юк иде.
Баланың үзен дә, бераз үсә төшкәч, "тегеләй итмә, болай итмә" дип игәүләп торырга кирәк булмады. Туу белән сарык бәрәне кебек йөгереп йөри башлаган һәм кыска җөмләләр белән иркенләп сөйләшкән баланы, бәладән баш-аяк дигәндәй, шул көнне үк өенә кайтарып куйдылар.
Әнисе бу хәлләрне ничек кичергәндер, ләкин ул бүтән бала табарга батырчылык итмәде. Нәселләре бик үрчемле иде югыйсә. Ун бала арасында төпчек кыз булган Кафия кечкенәдән үк иркә булды. Шуңа, ахры, Ходай Тәгалә аңа михнәтнең ни җиттесен генә бирмәде. Берүзе ун баладан да артык иде Нурия.
Ләкин Ходай аны рәхмәтеннән ташламады. Шырпы белән уйнап, өй уртасында учак якты. Учак янып бетсә бетте, идәндә көл дә калмады, учак төтененнән түшәм дә каралмады.
Мәктәптә укый башлагач, бераз акылга утырды утыруын. Уртача гына укып барды, алга чыкмады, артта да калмады, бүтәннәрне төртмәде - алардан үзен өстен тотып, берәүнең дә канына тоз салмады. Әмма мәктәпне уртача гына тәмамлап, медицина институтының хирургия факультетына имтиханнарны гел "биш"кә генә биргәч, андагы укытучылар башта ышанмадылар. Чөнки укырга керәсе студентларның исемлеге алдан ук билгеле, һәм ул исемлектә Нуриянең фамилиясе юк иде.
- Үзе урынына берәр медалистны яллагандыр, - диештеләр һәм, белеменең чынмы-түгелме икәнен белер өчен, тагын бер кабат имтихан тапшырырга куштылар.
Нурия имтихан бирүдән баш тартты. 
Кабат имтихан бирдереп, билгеләрне түбән төшерә торган закон бер генә югары уку йортының уставында да юк иде.
Ниһаять, ректор "Югары уку йорты укытучыларына каршы килерлек көче һәм башы булгач, үлеләрне генә түгел, тереләрне дә менә дигән итеп яра алыр, куш йөрәкле кыз бу. Мәктәптә уртача гына укуына карамастан, керер өчен иң авыр уку йортына имтихан бирергә көч тапкач, балада өмет бар" дигән фикергә килде.
Кабул итү комиссиясенең "бишле"не аңа белеме өчен түгел, матурлыгы өчен куюы да бик ихтимал иде. Чөнки имтихан алучыларның берсе дә кызның ни сөйләгәнен тыңламады да, аңламады да, чәчәк таҗыдай иреннәренең ымсындырып тирбәлүеннән туктагач кына айныдылар алар. Ә инде ул сөйләүдән туктагач, бер-берсенә аның җавапларын тыңламаганны белдерүне кирәксенмәделәр, гүя кызның зачёт кенәгәсенә "бишле" билгесе тик торганда да чокыраеп, балкып торган ияк уентысыннан гына килеп төште.
Тиккә генә "Матурлык дөньяны бәладән коткарыр" димәгәннәр.
Мут ирләрнең күңелләрендә кызга карата азгынлык хисе туып та карамады. Роза чәчәген күргән кеше иң беренче эше итеп аны өзәргә сузылмый бит әле. Башта соклана, аннан соң, чәнечкеләренә кагылмаска тырышып, борынына якын китерә, өзәргә нияте булса, як-ягына карана һәм шуннан соң гына ниятен тормышка ашырырга омтыла.
Нуриянең кабат имтихан бирергә теләмәвенә сөенделәр генә.
Хәер, бер түгел, ун комиссия алдында имтихан тотарга туры килсә дә, кыз бөтен фәннәрдән дә фәкать "бишле" генә алачак иде.
* * *
Беренче курста укыган чагында моргта студентларга дәрес бирүче профессор, кызга күзе төшеп, мәетне тураклап бетерә язды. Ярый әле операция вакыты түгел иде.
Әмма укырга кергәч, ни яше, ни карты кыз белән якын мөнәсәбәт урнаштыра алмады. Үзен батырыр өчен бирелгән теләсә нинди сорауга да аның җавабы әзер иде. Ул авырулар арасында туып, аларны савыктыруга йә чирләтүгә зур өлеш керткән табибларны да таң калдыра иде.
- Бу кызга яшәр өчен матурлыгы да бик җиткән иде. Ходай Тәгалә өстәп тагын акыл да биргән, гомеренә ир таба алмас, - дияргә мәҗбүр булдылар, ниһаять.
Дөресен әйткәндә, күпләр шүрли иде.
Шуның өстенә кызны гүя күзгә күренми торган һәм бүтәннәрне якын китертми торган пәрдә әйләндереп алган булса кирәк. Нинди дә булса хәйлә кора башлаучылар ниятләрен яртысына да җиткерә алмыйлар: йә көтмәгәндә чирлиләр, йә ниндидер матди зыян күрәләр, йә берәр күңелсезлеккә дучар булалар.
Башта моңа берәү дә игътибар итмәде. Әмма берзаман институттагы бөтен ирләр кайсы таяк белән, кайсы гипс белән йөри башлагач, пошаманга төштеләр. Алары бер терелер иде дә, тик аларны вакытлыча алыштырган яшьрәкләр дә, сафтан чыкканнар аякка басканны да көтмичә, йә чиргә, йә бәлагә юлыктылар.
Хәерле фал түгел иде бу. Бу хәлне берничек тә аңлата алмадылар. Медицинада исә моңа охшаш очрак, гомумән, булганы юк.
Җир тетрәп, җир астына бөтенесе бергә төшеп китү очраклары бар. Диңгезгә кораб белән бергә суга бату очраклары булган, ут чыгып янып үлүчеләр дә, сугыш чыгып, бөтен ирләрен бер көн эчендә югалтып бетерә язган халыклар да бар, тик сәбәпсез килеш сафтан чыгу һәм бәлагә тару очракларын тарих белми.
Соңгы вакытта гайре табигый хәлләрне тикшереп исем алган, дан-шөһрәт казанган аферист экстрасенсларга мөрәҗәгать итеп тормадылар, бөек акылга ия булган һәм кибернетиканың иң соңгы казанышы булган акыллы машинага мөрәҗәгать иттеләр. Акыллы машина җавап урынына төрле саннар, кытай иероглифлары язылган кәгазь чыгарды.
Арада моны акыл белән дә, акыл җитмәсә, бераз акыл өстәр өчен, әзрәк каты эчемлек җибәреп тә аңлый алучылар юк иде. Андый башваткычларны чишәр өчен уйлап табылган бүтән машина да моңа җавап бирә алмады.
Сорауга җавапны, ниһаять, идән җыештыручы Мөстәүдига әйтеп бирде:
- Күңелегезгә шайтан вәсвәсәсе кергән, Ходай Тәгалә шуңа җәзалый үзегезне!
Шайтан вәсвәсәсе булырдай кодрәткә ия кеше биредә Нурия генә иде.
Тыелган алма ничек кенә күзне кызыктырса да, җан һәм мал газизрәк иде. Шуңа күрә кызга туры караудан тыелып торырга мәҗбүр булдылар.
Әкренләп ирләр берәм-берәм аякка басты. Маллары артты, алар гадәти тормыш белән яши башладылар.
* * *
Мөстәүдига, беренче елны институтка керергә килгәч, бик шәп җавап бирсә дә, тиешле балл җыя алмагач, бәлки, киләсе елда ярдәме тияр дип, идән юарга кергән иде. Әмма еллар үтә торды, тик Нуриянеке кебек чибәрлеге булмау аркасында гына, аның һәр сүзенә бәйләнеп, билгесен төшерергә сәбәп эзләделәр. Ә "Эзләгән - табар" диләрме әле? Җитмәсә, аны эшеннән дә чыгармакчы булдылар. Институтка керүдән барыбер өметен өзми иде һәм, бүтән ярдәм итәрдәй арка таянычы булмаса да, барыбер табиб булырга хыялланган кыз үҗәтләнеп хәйлә корды: ул мәрткә китте. Мәрткә китүе дә кайда диген әле? Ректорның кабинетын җыйганда йомшак кәнәфигә утырган килеш йоклаган кызны күргәч, ректор аны төрлечә уятырга тырышты. Җилтерәтеп тә торгызды, селкетеп тә, утыртып та карады. "Ашыгыч ярдәм" машинасын чакырырга уйлаган иде, даны чыгудан курыкты. Кызның тигез сулавын белгәч, бераз тынычланып, алга таба нишләргә икәнен уйлады. Шулай көн үтте. Кыз уянганын көтеп, кабинетында кунарга мәҗбүр булды. Бу хәл берничә тапкыр кабатланды.
Ниһаять, кыз, чираттагы "өянәгеннән" соң, башын ташка орырдай булган ректорга турыдан-туры әйтеп салды: 
- Идән юучы эше өчен тырыша дип уйламагыз. Институтка кабул итмичә торып, сезгә миннән котылу юк! - диде.
Әлбәттә, төптән уйлап караганда, кызның авызын ябу берни дә тормый иде. Тик хатын-кыз мәсьәләсендә бик үк гөнаһсыз булмаган ректор бу юлы курка калды.
Шулай итеп, Мөстәүдига студент булу бәхетенә иреште.
Безне капчыкта тотып булмаган кебек, бу вакыйга турында гайбәт барыбер бөтен дөньяга таралды. Тик гайбәт шуның өчен гайбәт инде: аның башлап әйтүчесен дә, алга таба күпертүчесен дә ачыклап булмаган кебек, каза күрүче үзе бу турыда күпертмәгәч, хатыны-балалары тарафыннан шикаять булмагач, ректорга беркем дә бәйләнә алмады. Бүтәннәр турында моннан да саллырак гайбәтләр йөри иде әле.
Мөстәүдиганың күзе үзе белән бергә идән юучы Кәримә түтинең улы Гайнанга төшкән иде. Егет ординатурада укый. Ул - әнисенең горурлыгы, куанычы, өмете. Кыз яшерен генә өмет итсә дә, Гайнанның карашы Нуриядә шул.
Нуриягә озаграк карап торуы аркасында, егетнең ике күзен дә кан басты, ул кара күзлек киеп йөрергә мәҗбүр булды. Гадәттә, озак кояшка карап торганда яисә тимер эретеп ябыштыру эшләрен кара күзлексез башкарганда гына шулай була. Шундый матурлыкка озак карап тор да, күзең чагылмасын, имеш! Кояш та - кояш, Нурия дә - кояш, нур иясе.
Әнисе пошаманга төште:
- Ай-һай, кызның фәрештәләре бар бит, яман ният белән күз ташлый күрмә, - диюдән ары уза алмады.
- Кызның фәрештәләре теләсә ни дисеннәр, минем ниятем изге. Фәрештәләр аны никадәр генә сакламасын, алар аңа өйләнә алмый. Ә мин өйләнергә телим, - диде Гайнан.
Кыз ягыннан каршылык күренмәсә дә, аңа якынаер өчен, егет озак тырышты. Студентлар кичәсендә биергә чакырды. Тик беренче биюне дә ахырына җиткерә алмады, ялгыш абынып егылды һәм егылгач та тиз генә аяклана алмыйча интекте, әйләнчек сарык кебек, әле алга, әле артка мүкәләде. Икенчесендә кызны туңдырма белән сыйламакчы иде, туңдырма, кыз кулына күчеп өлгермичә, урталай сынып төште. Гүя кемдер, туңдырманы кыз алып өлгергәнче, кулына китереп сукты.
Шуны әйтергә кирәк: кыз үзе тирәсендәге ир-атларның мондый маҗараларына күнеккән иде инде.
Әллә бу сүзләрдә хаклык бармы? Кечкенә чагында ук аның белән бер малай да уйный алмады түгелме соң? Уйный гына башлавы була, әллә каян кыш уртасында уянган бал корты йә шөпшә чагу дисеңме, күзләренә арпа чыгу дисеңме - берсе дә калмады. Алар авылында да гел чирле малайлар булмагандыр бит? Мәктәпне тәмамлап авылдан киткәннәр җир җимертеп эшлиләр әнә, чуртым да булмый үзләренә, авылда калганнарын да кышын түгел, җәен дә хәтта черки тешләми. Тик каникул вакытында клубка чыкса, егетләр көтүләре белән Нуриягә сырпаланырга тырыша икән, икенче көнне бөтенесе дә инвалидка әверелә түгелме соң? 
Әнисе дә моны сизми калмаган икән. Ул гына түгел, уллары булган бөтен әниләр дә пошаманга төште. "Габбас кызының күз карашы агулыдыр, бер карау белән ир-атны аяктан екмас иде" дигән сүзләр еш ишетелә башлады.
Ирләрнең моңа исе китмәде.
- Ни чыкса, шул хатын-кыздан чыгар инде. Үзегездә булмагач, кеше матурлыгыннан көнләшәсез. Улларыгызга бераз баш кирәк, башлары булса, матур кыз күрү белән гарипләнерлек дәрәҗәдә дәртләнмәсләр иде. Кызлар артыннан дәрт белән түгел, баш белән чабарга кирәк, - диештеләр.
Аның каравы авылның картрак кешеләре, урын өстенә егылсалар, Нуриянең бер карашыннан аякка басалар иде.
Әйе, Нурия кайту белән, авылга нур тула. Матур апаны күрер өчен, нәни балаларга хәтле, юк йомышларын бар итеп, алар ихатасы тирәсендә чуала. Ир-атлар көн саен юылган, үтүкләнгән күлмәк-чалбар кия, атна буена кырынмаган битләр кырыла, дөнья эше онытылып тора.
Хатын-кызларның да борчуы бермә-бер арта, уттай кызу эш өстендә атна-ун көнгә сафтан чыккан ирләрнең эшен эшләү белән бергә үзләрен дә җәмәгатьләре алдында ким-хур итмичә тоту мәшәкате өстәлә.
Бу вакытта авыл кибете генә түгел, район универмагына хәтле сату планын бермә-бер арттырып үти. Кием-салым, иннек-кершән, ислемай ише нәрсәләрнең барысы да прилавкалардан юкка чыга. Бушап калган кибет киштәләрен тутыру өчен, шактый чабарга туры килә.
Берәү дә моның өчен Нуриягә рәнҗи дә, үпкәли дә, ачу да саклый алмады. Нуриянең гаебе юк бит. Ул кайткач, авыл гөр килә, үшән ирләреннән туеп уҗымга йөргән мут хатыннарга да көн бетә. Килсә, менә шуларның гына ачуы киләдер. Алар да моны җиңел кичерә, ник дисәң, нур иясе Нурия гомергә дип кайтмый. Күңеллерәк тә әле. Олысы-кечесе бәйрәмгә күтәреп чыккан әләм кебек күзгә бәрелеп, авылның бер бизәгенә әверелә бит ул.
Нурия киткәч, атна-ун көнгә хәтле сузыла әле бу шаукым. Әкренләп гүзәллектән айный башлыйлар. Хушбуй исе бөркелеп торган урамнар бушап кала, көнгә ничә кат киемен алыштырган ирләрнең хатыннары иркенләп тын ала. Ир-атлар исә тукталып калган эшләренә яңа көч белән тотына.
Нурия авылга кайтудан туктагач, авыл тормышында аның нинди зур әһәмиятле роль уйнавын ирләрдән алданрак хатыннары төшенә.
* * *
Шәһәр хастаханәләренең берсендә эшләүче Нурия - авырулар арасында да зур хөрмәткә ия табиб. Узып кына китсә дә, соңгы сулуларын сулап яткан хасталарга хәтле еш-еш сулап, битләре алланып куя. Бу дөньядан китәргә вакыт җитте инде, дип, әҗәле белән килешкәннәр дә тормышка тешетырнагы белән ябышып аякка басалар иде. Гүя аларның җанын алырга килгән Әҗәл үзе дә төп максатын онытып тора. 
Моңа башта беркем дә игътибар итмәде. Әмма Сәламәтлек саклау министрлыгында еллык исәпхисапны тикшергәндә, хастаханәдә бер генә үлем-китемнең дә булмавына бик гаҗәпләнделәр. Саннарны яшерү факты юкмы икәнен тикшерергә махсус бер кеше дә җибәрделәр. Ул исә пенсиягә чыкса да эшләвен дәвам итүче карт табиб иде.
Карт табиб ай буена министрлыкта күренмәде. Хәлне ачыклауның озакка сузылуына борчылып, аны эзләп хастаханәгә килделәр. Каршыларына чыккан төз гәүдәле, утлы карашлы ир-егет үзе эндәшмәсә, аны танымыйча да китәсе иделәр.
Хикмәтнең нәрсәдә икәнен табиб, әлбәттә, чишмәде. Ул бары тик үзенең шушы хастаханәдә эшкә калачагын әйтте. Тикшерү үткәрделәр, ләкин серне белә алмадылар.
Бераздан әлеге табиб баш табибны кызга гипноз белән дәвалау сеансларын тапшырырга күндерде. Кыз карышмады.
Һәр авыру белән, аның янәшәсенә утырып, көн саен бер ун минут сөйләшеп алырга булды.
Болардан тыш үз аяклары белән йөри алганнар өчен махсус кабинет ачылды. Гипноз вакытында алар йокыга китәргә тиешләр иде. Әмма бу сеанслар вакытында бер авыру да күзен йоммады, ә нәтиҗәсе искиткеч: гүя кемдер, тылсымлы таягы белән авыруларның эчкә яшеренгән чирләрен куып чыгарып, аларны сәламәтләндерә иде.
* * *
Эштә ничек кенә үзеңне хөрмәт итмәсеннәр, кешенең гомере моның белән генә чикләнми. Аңа, үзен чын кеше итеп сизәр өчен, гаилә бәхете кирәк. Нинди генә нурга ия булмасын, Нуриянең кешеләрне җылыткан нуры үзен җылытмый иде. Аның да кемнеңдер иңнәренә сыенасы, аның кайнарлыгын тоеп яшисе килде. Авылда чагында сыенырга әти-әнисе булса да, үсә төшкән саен, атаана кочагы тарая бара, үз ояңны, үз тормышыңны корасы килә башлый. Бу хис бер кешеләргә генә түгел, ә һәр тереклек иясенә дә хас бит. Кыз күктә никах укылган көнен көтә һәм яшертен генә Аллага ялвара иде.
Шул чагында аның юлында Гайнан очрады, һәм ул башын югалтырлык дәрәҗәдә кызга гашыйк булды. Тик моны аңлаган көнне егетнең кабыргасы бер сәбәпсез шартлап сынды.
Нурия, үзе генә калгач, туйганчы елады.
- Кемнең генә каһәре төште икән миңа, ә? - дип сызланды ул. - Күзгә күренмәс җеннәр әллә үзләренә гомерлек кәләш итмәкчеләрме? Ярар, шулай да булсын, монда ир-атларның ни гаебе бар? Минем язмышымны бәйләр өчен, нибары бер кеше җитә. Ходай Тәгалә нигә шуны да күпсенә? Әллә миндә ирләрне үземнән кире этәрүче нурлар бар микән? Алай дисәң, нигә соң авыруларга ярдәмем тия? Димәк... Димәк, миндә авыруларга тәэсир итәрдәй уңай көч тә бар!
Болай булгач, Гайнанның терелгәнен көтеп тормаска, хәзер үк аңа кияүгә чыгарга кирәк!
* * *
Гайнан да Нурияне күрмичә бер көн тора алмас булды. 
- Авырган килеш эшкә йөрмәскә иде, - дип кисәтте аны баш табиб. - Чирне аяк өстендә үткәрүнең өзлегүгә китерүен белмәгән табибтан нинди уңай нәтиҗә көтәргә була инде, ә?
- Чирем өйдә аунап ятарлык түгел әле. Кабыргадан битәр, җан сызлый. Йөрәк бимазалый мине, йөрәк... Фатих Хәйдәрович, мине Нурия сеансларына языгыз әле.
Баш табибның күзе маңгаена менде.
- Нәрсә, нәрсә? - диде.
- Нигә аптырадыгыз әле? - диде Гайнан. - Бүтәннәргә яраган "нуротерапия"нең миңа да файдасы булыр бит?
Нурия сеансларын үзара шулай дип йөртәләр иде.
Ниһаять, баш табиб аңлады.
- Яшьлек шул, яшьлек, - диде. - Кызны кабырга сындырып үзеңә каратмакчы буласың икән, симулянт. Ярар. Ун минутлык сеанс билгелим мин сиңа.
- Ун минут аз!
- Ничек аз булсын инде? Авыр сулап, күзләреңне мөлдерәтеп, кулларын сыйпап, кочагыңа алып суырып үбәр өчен ун минут күп әле ул. Кат-кат үпсәң генә инде...
- Әгәр яңакка чылтыратса?
- Ул чагында икенче сеансны егерме минут итәрбез. Авырткан яңагыңны төзәтер өчен... Ярар, мин сине иң ахырга куям. Вакытын үзең чамаларсың...
Ун минутлык сеанс урынына бер сәгать тә җитмәде. Кабинеттан туп-туры алар загска гариза бирергә киттеләр.
* * *
Мондый да гүзәл кәләшне загс бүлегендә эшләүчеләрнең беренче тапкыр күрүләре иде. Күк алиһәсе, җиргә төшеп, үзендә булган бөтен нурны тирә-якка сиптемени - өем-өем булып йөзеп йөргән болытлар таралып юкка чыктылар, күк йөзе чалт аязды. Бу көнне урам тулы чәчәк сатучылар, акча алырга да онытып, чәчәкләрен бушка өләштеләр, кияү белән кәләш өстенә чәчәкләр сиптеләр. Аларның машинага хәтле үткән юллары чәчәкләр белән түшәлде.
Халык төркемен көч-хәл белән үтеп машинага утыргач, шәһәр әйләнделәр. Үзәк парктагы һәйкәлгә чәчәкләр куйгач, матур табигать кочагында фоторәсемгә һәм фильмга төшәргә дип, Аккош күленә таба борылдылар...
Менә-менә килеп җитәбез дигәндә генә тигез юлдан барган машина сәбәпсез бер урында әйләнә башлады. Бөтерчек кебек әйләнде дә, әйләнә торгач, багана янында туктап калды. Руль артына утырган егет, ни булганын аңышмыйча, машина кабызырга азапланды. Кияү исә, ишекне ачып, башы әйләнүдән миңгерәүләнгән кәләшне тартып чыгарды һәм агарынып калган битләренә кайнар сулышын өрә башлады. 
- Бәгърем! Ач күзеңне, сөеклем! - дип тәкрарлады.
Шофёр егет, ниһаять, аңына килде һәм Нуриянең кулына үрелде. Кызның пульсы юк иде. Ул табиб булуына да карамастан нишләргә белмичә югалып калган кияүне читкә этте һәм кызга ясалма сулыш алдыра башлады.
Гайнан да аңына килде һәм:
- Нурия! Нурия, алмам! Нурия! - дип тәкрарлады.
Шофёр көчле куллары белән егетне тартып торгызмакчы булды, чөнки Гайнан Нуриягә кирәкле һаваны тоткарлый, ә тегесе аңардан ычкынмакчы булып чәбәләнә башлады.
- Җибәр! Җибәр! Нурия! Нурияне уятырга кирәк, йоклый гына ул, - дип бәргәләнде.
Ап-акка төренгән һәм агарынган алиһәнең теге дөньяга китә баруы һәм бер ярдәм дә күрсәтә алмавы ачуыннан шофёр Гайнанны машинага бикләп куйды, кызның йөрәгенә массаж ясый башлады.
Үзендәге тынны үпкәләре аша чыгарып күпме өргәндер, берзаман кызның күкрәге талпынып куйды, йөзенә кан йөгерде, чәчәк таҗыдай иреннәре ачылып китте, һәм берни булмагандай торып утырды...
Алар кайтып кергәндә, туйга җыелган халык борчуга калган иде.
- Кайда болай йөрдегез? Халыкны озак көттерәләрмени? - дип каршы алды әнисе.
Яшьләр өч сәгатьтән артык югалып торганнар икән.
Туй кызып, кунакларның "әче!" кычкырган теләкләрен үтәр өчен кәләшнең иреннәренә үрелгәндә, Гайнанга бу вакыйга куркыныч саташу гына булып тоела башлады.
Туй үтеп икәүдән-икәү генә калгач, ир хатынының ымсындырып, күпереп торган иреннәренә үрелүе булды, Нурия аның кулларын читкә этәрде.
- Син минем законлы хатыным хәзер, - диде дәртенә чыдый алмаган Гайнан һәм аның туй киемнәрен ычкындыра башлады.
Җиңел, ефәк киемнәр, ак болыт кебек, аяк астына шуып төштеләр.
Ак болытлар өстендә ак фәрештә...
Гайнан күзләрен бер ачты, бер йомды. "Минем муеныма үзе сарыла", - дип уйларга да өлгермәде, Нурия болытлар өстеннән атлап чыкты да көзге алдына үрелде, көзгедәге шәүләсе чагылган салкын пыялага иреннәре белән кагылды.
Гайнанның тыны кысылды.
Бермәл Нурия айнып китте, утлы күзләре белән Гайнанны өтеп алды. Егет исә мәхәббәт җимешен күтәрмәкче булган иде, күзгә күренмәс куллар аны читкә этәрде.
Нурия әллә үз-үзе белән, әллә шул якындагы күзгә күренмәс куллар иясе белән сөйләшә үк башлады:
- Мин... Без... Безгә үзебездән башка беркем кирәкми... Без әле әзер түгел... Вакыт бирегез, көтегез. Аллалар да ялгыша. Алла хакы өчен!
Авария!.. Нуриянең башына зыян килгән! 
Нуриянең ялангач иңнәре, көзгедә чагылып, ут яктысында ирне ымсындыралар иде, ләкин Нуриянең Гайнанда һәм аны чолгап алган хисләр давылында әз генә дә гаме юк. Ул, көзгедә чагылган шәүләсе белән очрашырга омтылып, салкын көзгене куллары белән кочакларга тырышып азаплана...
Нурия үзе дә кемнеңдер тоткынлыгына эләккән булып чыга түгелме соң? Әнә бит, вакыт-вакыт, айныгандай, өмет тулы күзләре белән Гайнанга борылмакчы була, тик күзгә күренмәс киртә аны кабат көзгегә бора иде.
Бу манзарага түзеп карап торырга һич кенә дә мөмкин түгел иде. Кулга ияләштерелгән кыргый җәнлекнең түземе беткән сыман, Гайнанның да чыдар чамасы калмады. Ул Нурияне күтәреп алырга омтылды, әмма аяк астына шуып төшкән ак күлмәге, болыттай җиңел фатасы, кисәк өскә күтәрелеп, аны урап алды, һәм ул үз тигезлеген югалтып егылды.
Кабырга тагын үзен сиздерде.
Нурия аңа омтылды. Тик аны да ниндидер күзгә күренмәс көч этеп җибәрде.
- Алар мине сиңа җибәрмиләр. Алар мине сиңа якынаюдан тыялар, - диде ул.
- Кемнәр?
- Кемнәр булсын? Рәхмәт фәрештәләре. Әллә син бу турыда белми идеңме? Алар элек минем иңнәремдә генә иделәр. Ә хәзер күкрәгемә күчтеләр. Минем алар белән яшисем килми! Без синең белән мәңге дә бергә була алмабыз микәнни?
Авария... Башына зыян килгән... Аның да, Гайнанныкына да. Аларның бит машиналары зыр-зыр килеп әйләнде.
Ир тагын Нуриягә талпынды. Тик нәрсә бу? Ул кабат теге куллар каршылыгын тойды. Алар белән көрәшә башлады. Тик куллар икәү генә түгел, дүртәү булып чыктылар һәм бер дә ирләрнекенә охшамаганнар. Бу көрәштән арып, хәлсезләнеп туктагач кына айнып китте ул.
Ни уйларга да белмичә, үзенең кулларына карап, бармакларын селкетте. Җүләрләрдә мондый халәт булмый. Җүләрләнмәвенә тәмам ышангач, урамга атылып чыкты һәм төнге урам буйлап йөгерде.
Гайнан кайтып кергәндә, таң атып килә иде. Нуриянең тигез сулыш алып йоклавы аны бераз тынычландырды, һәм ул хатыны янәшәсенә ятты.
Бу илаһи җанның чынлап та үзенеке икәнлеген тою, моның һич тә ялгыш түгеллеген белү аңарда канәгатьләнү хисе уятты. Аныкы, тик аныкы, бүтән беркемнеке дә түгел! Меңләгән ир-ат арасыннан берәүне дә түгел, менә аны, бары тик аны гына сайлап алды ул. Тән бергәлеге түгел, рух бердәмлеген тою аның хатын-кызны яулап алу инстинктын юкка чыгарды. Әлеге илаһилыкны җимерү гафу ителмәслек гөнаһ булыр иде. Шундый уйлар белән Гайнан да йокыга китте.
Ул уянганда, Нурия көзге алдында утыра иде. Су анасы кебек, озын чәчләрен иңнәренә таратып ташлаган.
Гүзәл алиһә! Таң алиһәсе! Нуриянең бөтен гәүдәсе алтынсу боҗрага уралган. Ул боҗра, зур көзгедә чагылып, бүлмәне яктыртты. 
Бу илаһи күренешне рәссам, күрсә, һичшиксез, киндергә төшерер иде. Үз шәүләсенә гашыйк алиһә! Гашыйк та булырлык шул!
Гаҗәпләнү катыш соклану белән озак ятты ул. Торырга дип ялгыш хәрәкәт ясаса, бу күренешнең бүтән беркайчан да булмавыннан курыкты.
Ниһаять, Нурия көзгедә Гайнанның карашы белән очрашты. Ул аңа үз итеп күз кысты һәм артына борылып елмайды.
Гайнан, урыныннан кузгалып, аның янына килде, таралган чәчләрен бер учка җыйды, кызның ачык муеныннан көлтә-көлтә булып бәрелгән яктылыктан күзләрен йомды.
Ачык тәрәзәдән йорт каршында үскән агачка кунган кошның сайравы ишетелде. Яңа гына агачка килеп кунган идеме, әллә биредә яши идеме - кем белсен? Сайравы шулхәтле моңлы, сагышлы, бер үк вакытта куанычлы да иде - Гайнан, тавыш иясен күрер өчен, тәрәзәдән карады. Агач башында сайраучы кош сыерчык та, сандугач та түгел, гадәти кычыткан чыпчыгы булып чыкты. Ул шушы гүзәллеккә таң калып, тәмле йокысын да онытып, иң матур җырлаучы сайрар кошларны да уздырып сайрый да сайрый...
- Әйдә, таң чыклары белән коендырыйм үзеңне, - диде Гайнан, һәм алар урамга чыктылар.
Нурия каршы килмәде, иренә сыенды.
- Ул миңа ышана! Ул мине ярата! Ул сәламәт! Авариянең зыяны булмаган.
Шулай үзен юатып, Гайнан Нурияне зыр-зыр әйләндерә башлады. Башы әйләнүдән аягы җирне тоймый башлагач, аска караса аптырап китте: алар чәчәкле болын уртасында басып торалар иде. Кем алып чыккан аларны шундый болынга, шәһәр уртасында гына түгел, аннан читтә дә мондый болыннар юк ич.
Башта болын өстеннән, аннан урман өстеннән, аннан болынны һәм урманны әйләндереп алган алтын боҗра буйлап очтылар алар. Алтын боҗра аларны Каф тауларына, Кара диңгез буйларына алып килде.
- Без кая очабыз? - диде Гайнан, гаҗәпләнеп.
- Нур ияләре нурга әйләнгән җиргә.
Әллә Нурия авызыннан чыкты, әллә күктән иңде бу аваз, Алла белсен...
Гайнан биек тау башында җыелган халыкны һәм тау итәгендәге болынлыкта ниндидер зур тантанага, дөресрәге, җеназага әзерләнүләрен чамалады. Тау башындагы аксакаллар әле генә тау башыннан кош кебек упкынга очкан ике кыз артыннан илереп нәрсәдер кычкыралар, аларның тавышы, кыяларга бәрелеп, кабат-кабат әйләнеп кайта иде.
- Җаннарыгызны! Җаннарыгызны монда калдырыгыз! Юкса сезнең җаннарыгыз җирдә мәңге тынычлык тапмаячак! Сез күпме кешене газапка дучар итәсез!
Җавап урынына ике акчарлак күккә күтәрелде һәм Нуриянең иңнәренә килеп кунды. Кыз ачыргаланып кычкырып җибәрде.
* * * 
Алар җиңгәләре тавышына уяндылар.
- Мондый көнне шулай саташалармыни? Бисмилла әйтеп, икенче якка әйләнеп ятыгыз. Торсагыз да ярый. Озак йокласаң, әллә ниләр күреп саташасың. Туйлар узды, кунаклар таралды. Элгәре яшь киленне чишмәдән су ташыталар иде. Чишмәдән су алып кайтмаганга саташасың син.
Нурия сикереп торды.
- Ник аны әйтмәдең? Бер түгел, ун тапкыр барган булыр идем.
- Чишмәсе юк шул, сеңлем, чишмәсе...
- Яр буенда чишмә бар түгелме соң?
Җиңгәсе чишмә турында ник авыз ачканына үкенде.
- Су һәркайсыбызның өенә килеп тора, борчылма, - диде.
- Барам булгач барам.
- Алайса, чишмәне юллап булса да кайтыгыз, - дияргә мәҗбүр булды җиңгәсе. - Ул әллә кайчан кипкәндер инде. Суын алучы булмагач, чишмә җир астына кереп китә ул.
Әмма алар су буена барып җитү түгел, ишек төбеннән дә ары китә алмадылар. Тәрәз төбендә үсеп утырган агачның зур ботагы, сынып, Гайнан өстенә килеп төште. Әллә аягы, әллә тагын кабыргасы шартлап сынды - ир егылган җиреннән кузгала алмады. Аны үзе эшли торган хастаханәгә алып киттеләр.
* * *
Әллә нәрсә булды шунда. Туйдан соң Гайнанны уңышсызлык чолгап алды. Тәне сызлавы кими генә төшкән иде, оча сөяге чыкты. Аны утырта алмыйча интектеләр. Анысын утыртканнар иде, кулы сынды. Тигез җирдә абынып егылуларның исәбе-хисабы булмады, тәненең бер генә күгәрмәгән урыны да калмады, һәм кыска гына вакыт эчендә тап-таза егет ватык арбаны хәтерләтте.
Медицина хезмәткәрләре аптырашта калды. Бөтен җире шыгырдый. Әле күптән түгел генә аның бәхетеннән көнләшүче яше-карты хәзер инде егетне кызганды. Тантана итүчеләр дә булды.
Хастаханәдә ятуның үзе өчен файдасы юклыгын аңлаган Гайнан Нуриягә:
- Алып кайт мине өйгә, кайтасым килә, - диде.
- Үзем дә шуны уйлый идем, - диде Нурия. - Хастаханә стеналары озак яткан авыруга кире энергия бирә башлый.
Ике таза ир Гайнанны носилкага күтәреп алып чыкмакчы булган иде, носилканың бер таягы шартлап сынды. Ярый әле күтәрергә өлгермәгәннәр иде. Санитарлар икенчесен алып килде. Анысы Гайнанны яткырмас борын ук шыгырдый башлады.
Барысы да аптырашта:
- Монда ни дә булса бар. Бозым галәмәте түгел микән? - диештеләр.
Носилкага бер центнерлы гәүдәсе белән икенче санитар ятты. Шыгырдамады да, сынмады да - түзде. Гайнанны яткырдылар. Тагын шыгырдый башлады. 
Бу көнне Гайнан, "кайтам" дип, башка сүз кузгатмады. Икенче көнне аны носилкага салып тормадылар, култыклап кына алып чыкмакчы булдылар. Ләкин Гайнанны кузгатып та булмады. Гүя кемдер аның күкрәген таш белән басып тора иде. Ул күкрәк читлеген тотты.
- Күкрәгем... күкрәгем... - дип ыңгырашты.
Аларның шулай мәш килүен күргән-ишеткән Мөстәүдига:
- Сиңа җеннәр ияләшкән, - диде. - Шул җеннәрдән котылмый торып, терелү юк сиңа.
- Җеннәр хатын-кызга гына ияләшә дип белә идем, - диде санитар егет. - Болай булгач, агай-эне, сиңа ялгызың гына өйдә калуы да куркыныч бит әле. Җеннәр үзеңне ботарлап ук ташламагае. Монда, ичмасам, кеше өзелеп тормый, ботарларга ук куркырлар.
Башка вакытта мондый уйдырмаларга көлемсерәп караган Гайнанның уенда бу юлы шаяру юк иде. Аның үз хәле муеннан ашкан һәм бу хәлдән ничек чыгарга белмәүдән гаҗиз калган иде.
- Әллә җеннәр кешенең тышкы кыяфәтенә карап түгел, рухи халәтенә карап ияләшәләр микән? Тиккә генә хатын-кыз табиблар - кырыс, каты куллы, ә ирләр үзләренең авыруларын кызганып җәфаланамыни? Теләсә кайсы кешедә төрле җенес гормоннары була. Бәлки, синдә хатын-кыз гормоннары өстенлек итәдер? Телисеңме, тикшерәбез? Чирнең чыганагы шунда түгел микән?
- Өйгә кайтам, - диде Гайнан үҗәтлек белән.
Дәвалаучы табиб та аны бу фикереннән кире кайтара алмады.
- Өйдә үләсең бит син. Берьялгызың дүрт стена эчендә нишләрсең? Монда, ичмасам, безнең күз алдында, Нурия дә биредә. Син булгач, кунарга да кайтмый, тәүлек буена биредә яши.
- Үлсәм үләрмен, тик монда җеннәр арасында гына булмасын.
Гайнанны барыбер ризалата алмадылар. Хәер, монда тотуның да файдасы күренми иде, - дип өстәде.
- Үз өендә үләсе киләдер, - диде Мөстәүдига, күз яшьләрен сөртеп. Гайнанга ишеттермәскә тырышып: - Нинди әйбәт егет иде, - дип өстәде.
- Нурия кызганыч, - диде баш табиб.
Гайнанга күзәтчелек итеп торыр өчен Мөстәүдиганы билгеләп, ирне өенә кайтарырга булдылар. Мөстәүдига исә моңа бик сөенде. Чөнки Гайнанны үзенеке итәргә хыялланган вакытлары булгалады аның.
- Аякка бастырам. Барыбер бастырам мин аны, - диде ул һәм баш табибны үбеп алды. - Нуриягә егетне харап итәргә ирек бирмәм.
Баш табиб аңа усал караш ташлады.
- Телең ни сөйләгәнне колагың ишетсен! Юкса сүземне кире алырга да күп сорап тормам! - диде.
- Бетте, бетте! Балык та телсез, мин дә телсез...
Тик шул минутта көтелмәгән хәл булды. Гайнан коляскага утырмакчы гына булган иде, кемдер аны нык итеп кочагына кысты. Гайнан моны шулхәтле ачык тойды, хәтта күкрәген басып торган авырлык юкка чыкса да, тагын ныграк кысылды. 
- Җеннәр! Җеннәр! - дип кычкырмакчы булды ул, ләкин тавышы чыкмады. Ул, тыны тагын кысылудан гыжылдап, күзләрен түшәмгә төбәде.
- Телдән калды, - дип пышылдады табиб.
Бераздан Гайнан тигез тын ала башлады. Карасана, рәхәтләнеп тын алудан да ләззәтле нәрсә юк икән бит! Ул шушы дару исе, чирлеләр исе сеңгән һаваны искиткеч ләззәтләнеп суларга тотынды. Ләкин бераздан аның үпкәсе саф һаваны тынчу һавадан аерырлык хәлгә килде, һәм тагын тыны кысылып аңын җуйды.
- Сулышы өзелде, - диде баш табиб, аның күз кабакларын аска төшереп. - Салкын бүлмәгә чыгарырга кирәк.
Мөстәүдига, үксеп, аның күкрәгенә капланды.
- Нуриягә мин ординатурада укучыларга гипноз серләрен өйрәтер өчен дәрес бирергә кушкан идем шул... Ул кичкә генә кайтачак. Кичкә хәтле хәбәр итми торыйк. Студентлар бу очрашуны түземсезлек белән ел буе көтте. Үлгән кешене барыбер терелтеп булмый инде. Кем уйлаган аның гаилә бәхете шулай тәмамланыр дип?..
Гайнан боларның барысын да ишетте, ләкин күз кабагын күтәрә алмады, аларны кемдер тотып тора иде кебек. Ул күз алдына Нурияне китерде. Ул кулына Гайсә пәйгамбәрне күтәреп болытлар өстеннән кешеләр янына төшеп килгән Мәрьям ананы хәтерләтте. Тыныч, сабыр, сагышлы. Бәхетлеме ул, бәхетсезме? Хәер, мондый чакта нинди бәхет турында сүз булырга мөмкин?
Гайнанны салкын бүлмәгә алып керделәр дә носилкада килеш калдырдылар. Бүлмә шулхәтле салкын иде ки, аяк бармакларына хәтле чеметтерде. Теше тешкә бәрелә башлады. Торып басасы килде, тик күкрәкне кысып торган авырлык кимемәде. Күзгә күренмәс җанның тын алуына хәтле ишетелде Гайнанга. Еш-еш сулаган тавыш. Гайнан кешеләрне ярдәмгә чакырып кычкырмакчы булды, ләкин булдыралмады.
- Катып үлүем шушыдыр инде, - дип уйлады Гайнан, эчәкләренә хәтле салкын үтә башлагач.
Тик кая соң әле Әҗәл, нигә күренми?
Бүлмәдә ниндидер хәрәкәт булып алды, үзен эләктереп алган тимердәй тырнаклар йомшарды. Гайнан хәтта куллары белән аларны сыйпап та карады. Нәфис, йомшак бармакларны тойды ул. Карасана, бер дә тимердәй түгел бит болар! Җен кызыдыр, бер дә әллә кем түгел! Ниндидер һава тирбәлеше булып, ишек-тәрәзәләр үзләреннән-үзләре ачылып ябылдылар.
Тәнне басып торган авырлык юкка чыкты. Гайнан сикереп торды. Бер җире дә авыртмый, кабыргасы да сынмаган, бөтенесе дә үз урынында!
Җеннәр... Җеннәр дә салкыннан куркалар микәнни? Салкыннан курыккач, нинди җеннәр булсын инде? Күзгә күренмәс кешеләр! Нур ияләре!
Тизрәк! Алар кабат кергәнче, моннан тизрәк таярга кирәк. Ләкин ничек итеп? Кара сакалың булып иярсәләр, ничек котылырга үзләреннән? 
Чиренең сәбәбен белү Гайнанның күңелен күтәреп җибәрде. Бу инде терелүгә таба бер адым дигән сүз. Ул башта ишеккә атламакчы иде, кире уйлап, тәрәзәгә таба килде. Нәрсәгәдер абынды. Аяк астында тимер чылбыр аунап ята икән.
Җеннәрнең тимердән куркулары турында ишеткәне бар иде аның. Ул авыр тимер чылбырны күтәреп алды да муенына салды. Аннан соң ачык тәрәзәдән урамга чыкты һәм шәһәр урамыннан атлады.
Шәһәр халкы урамнарда аңардан да сәеррәк кешеләрне күп күргән инде. Гайнанга игътибар итүче булмады.
* * *
Гайнанның юкка чыгуы бөтен хастаханәне аякка бастырды. Соңгы вакытта кеше ярдәменнән башка торып та утыра алмаган егетне үз аягы белән чыгып китәр дип беркем дә уйламаган иде.
- Моңарчы билгеле булмаган чирен тикшерер өчен, Мәскәүдән килеп урламадылар микән? - диде Мөстәүдига, аптырап. - Бездә генә андый авыруларның кадере юк. Мәскәүдә аларның авырлыгын граммлап исәплиләр, ди. Анда андыйларның һәр граммы алтын бәясенә йөри!
- Кит әле, юкны сөйләмә! Кешене граммлап үлчиләрмени? - диде ишек янында дежур торучы карчык.
- Үлчи дигәч үлчиләр икән шул! Шул терелмәстәй хасталарның тән күзәнәкләрен граммлап түгел, миллиграммлап чичән башкисәрләренә төбәп атылган ядрәгә ябыштыралар икән. Кешене әз генә сыдырып китсә дә, микроблар зәһәр агуга әйләнеп, соңыннан ул барыбер исән калмый, ди.
- Кит әле! Ни чыкса, синнән чыгар инде. Ул күзәнәкне кешедән тартып алып, аннан соң һәр пуляга ябыштырыр өчен күпме акча кирәк ич!
Мөстәүдига белән ишек төбендә торучы карчык чак кына әрепләшеп китмәделәр.
- Кем күзәнәкне алып тора? Аның өчен тәннән купкан үле микроорганизмнар да җитә. Иртән йокыдан торгач, авыру яткан җәймәне алалар да пулялар өстенә селкиләр генә аны! - дип, үз сүзен бирмәде Мөстәүдига.
Дөньяда кешеләрнең төрлечә юкка чыгулары турында юк-бар сүз сөйләп торсалар да, Нуриягә һәм Гайнанның туганнарына ничек хәбәр итү турында бер фикергә килә алмадылар.
Бөтенесе, бу мәсьәләне хәл итүне көтеп, баш табибка өмет белән төбәлде. Тик баш табиб җавап бирергә өлгерми калды, телефон шылтырады. Сөйләшкәндә табиб тотлыкты, җавап бирә алмыйча интекте. Трубканы куйгач кына, ул әллә каушаган, әллә сөенгән тавыш белән:
- Гайнан исән. Ул хәзер өендә. Бүтән берни дә белмим. Хәзер аларга киттек! - диде.
* * * 
Өенә кайтып җиткәндә, Гайнанның аяклары авырайды. Гүя күзгә күренмәгән затлар аның аякларын җирдән кузгатмаска теләп тотып торалар. Әле аякларына, әле кулларына ябышалар. Тик Гайнан, үзенә бер үҗәтлек белән, аякларын сөйрәп атлый да атлый.
Читтән карап торган кешегә гаять кызык күренеш - көн матур, явым-төшем юк, юлдан, тоягына авыр дага кагылган ат кебек, әле бер, әле икенче якка авышып, аягын авырлык белән генә тартып, бер егет атлый. "Муенымны буып торучы юк, чөнки анда тимер чылбыр. Димәк, мондый чылбырны аягыма да, кулыма да, билемә дә тагарга кирәк. Җен ияләшүе чын, болай булгач. Кайткач, әбиләрне җыеп, җеннәрне куа торган догалар укытырга кирәк. Нур ияләре шул җеннәр микәнни соң? Нурия белән икесенең арасында күчеп йөриләр алар шулай! Юкса кыска гына вакыт эчендә үзләрен җен алыштырган кебек танымаслык хәлгә килерләр идемени?" - дип, үзалдына уйланды ул.
Өенә керү белән үк, телефоннан хастаханәгә шылтыратты.
- Алло! Сезне баш табиб Гарифуллин тыңлый...
Гайнан, элеккеге чакларындагы кебек:
- Сезне баш ветеринар-гинеколог борчый, - дип шаяртты.
Трубка бермәл тынып торды.
- Кем? Нинди ветеринар? Синме, Гайнан? Син кайда? - дип кычкырды.
- Мин өйдән шылтыратам, - диде Гайнан.
- Ничек? Кем ярдәмендә кайттың? Ничек без күрми калдык? Хәзер үзеңә табиб җибәрәм.
- Син миңа табиб түгел, берәр сихер кайтаручы, җен куучы карчык җибәр.
Трубканың теге башында тынып калдылар. "Чынлап та, баш табиб "авышкан бу" дип уйлый инде" дигән уй Гайнанның башыннан чагылып үтте. Трубкадан "Башың урынындамы, юкмы - шуны бел!" дигән тавыш ишетелде.
- Урынында, урынында! Бөтен әгъзаларым да урынында! Сәламәт мин, терелдем, үземдәге җеннәрне дә кудым. Тик алар яңадан тәнемә керергә җай көтеп кенә торалар. Нурия белән мин сихер корбаны икәнбез.
Баш табиб җавап кайтармады. Телефоннан өзек-өзек гудоклар гына ишетелде.
Ярты сәгать тә үтмәде, Гайнан яшәгән йорт янына "ашыгыч ярдәм" машинасы килеп туктады һәм аннан типсә тимер өзәрдәй өч санитар чыкты. Аларга гына ышанмыйча, баш табиб үзе дә килгән иде.
Гайнанны аяк өстендә күргәч, бөтенесенең күзе маңгаена менде. Санитарлар хәлне аңлап өлгермәгәннәр иде.
- Ну симулянт та икәнсең! - диде баш табиб, Гайнанның аркасыннан каккалап. - Кирәк бит күпме кешене шулай биетергә! Моның өчен арт сабагыңны укытканда да ярар иде. - Сәерсенеп, Гайнанның муенындагы, билендәге тимерләрне капшады. - Фасонный да үзең! Әллә Африкада булып кайттыңмы? Мин дә киеп карыйм әле.
- Сиңа кирәге юк аның, сиңа шайтан ияләшмәгән, - диде Гайнан. Йә, җен куучыларны алып киләсеңме инде?
Табиб көлеп җибәрде: 
- Җеннәрне хатын-кыздан да шәп куучы юк инде аны. Җен куарга дисәң, Нуриягә куш. Тиккә генә аны традицион булмаган ысул белән дәвалаучы табиб итеп куймадык бит, - дип шаяртты баш табиб һәм санитарларның берсенә күз кысты.
Санитарлар сигнал гына көтеп торалар иде. Гайнанны эләктереп алдылар, чәбәләнүенә карамастан, аяк-кулларын бау белән бәйләп куйдылар һәм, машинага салып, билгесез тарафка алып киттеләр.
- Гафу ит, - диде баш табиб. - Чир тигән икән, аны дәваларга кирәк. Без шуның өчен акча алабыз...
Менә машина нерв авыруларын дәвалый торган хастаханә янына килеп туктады.
Гайнан студент чагында биредә практика үткән иде. Шуңа күрә ул каршы әйтүнең файдасыз булуын аңлап алды. Җүләр дип уйлыйлар икән, уйласыннар! Әмма чылбырларын барыбер бирмәячәк ул. Яңадан аяк-кулын да селкетергә хәле булмаган хаста булуга караганда, җүләр дип уйлаулары әйбәт. Андагы авырулар арасында билгесез көчләр белән аралашучылар әллә никадәр.
Авыруларны кабул итү бүлмәсендәге дежур табиб керүчеләргә:
- Нинди авыру булсын бу? Авыру икәнен раслардай бер генә билгесе дә юк! - диде.
- Ә сез аны чишендереп карагыз, - диде баш табиб.
Кабул итеп алучы табиб, тимерләрне күргәч:
- Шуның өчен генә монда алып килдегезме? - диде. - Хәзер теләсә кемдә психик тайпылышлар бар. Безнең палаталар котырган җүләрләр белән шыплап тулган. Ә бу нинди җүләр булсын? Тимер чылбыр такканга карап, үз коллегагызны җүләрләр йортына тапшырасызмы?
- Шушы хәтле тимерне акыллы кеше тагамы?
- Аның организмына тимер ионнары җитми, шуңа тага ул аны. Тимер ионнары, тәнгә тиеп торгач, эчкә тарала. Җитәрлек ионнар җыйгач сала ул аларны. Сезнең кайсыгыз булса да егеттән котылу җаен карый булса кирәк.
Баш табиб кызарынды.
- Сез нәрсә? Табиб табибтан ни дип котылырга тырышсын? Бандит йә сәүдәгәр булса, бер хәл инде. Аннан соң... Без бит бәхәсләшмибез. Сез бу өлкәдә бездән шәбрәк беләсез. Сәламәт икән, бик әйбәт! Болай да эшләргә кешебез юк, куна-төнә авырулар янында ятабыз, хатыннарыбызны, балаларыбызны юньләп күргән юк. Әйдә киттек, Гайнан! Хәзер кешегә тимер генә түгел, әллә нәрсәләр җитми. Әйтәм, минем хатын соңгы вакытта бөтен бизәнү әйберләрен салып ташлады. Нервыма тия, ди. Аңарда алтын-көмеш ионнары артып киткән, болай булгач. Киттек, Гайнан. Хәзер үк, бүген үк эшкә!
Шул чагында кабул итү бүлмәсенә студентлар белән бергә профессор Ахияров килеп керде.
- Тагын авыру китерделәрме? - Тик бу аның авыру тансыклаганнан түгел, профессиональ гадәт буенча гына бирелгән соравы иде. Гайнанга игътибар белән карап: - Бу авыруны миңа билгеләгез, - диде ул.
- Сәламәт ул, алып китәбез, - диде баш табиб. 
- Сәламәт булгач, нигә монда алып килдегез соң? Ул чагында миңа сез дә ярый. Таза кешедән чирлене аера алмагач, сез үзегез авыру. Сезне дәваларга кирәк.
- Юк, юк, авыруны калдырабыз, - диде баш табиб.
Гайнанның язмышы шулай хәл ителде.
* * *
Профессор Ахияров психик авырулар хастаханәсенә бик авырлык белән килә иде. Бинага якынайган саен, аның күңелен менә-менә тишелергә торган сызлавык кебек әрнүле сулкылдау басып ала. Биек койма белән әйләндереп алынган котсыз бинадан әллә кая бик еракка, күз күрмәгән, колак ишетмәгән якка китәсе килә. Шул рәвешле, узганны сызып ташлап, гомер юлын яңадан башларга ничәмә-ничә тапкыр талпынып алган чаклары да булды. Шул ук вакытта ул моның хыял гына булуын да, бер түгел, әллә ничә мөмкинлек чыкса да, бу адымга бармаячагын белә иде.
* * *
Бала чагыннан ук укуга һәвәс Таһирга әти-әнисе генә түгел, укытучылары да зур өмет баглады. Һәр фән укытучысы күңеленнән генә аның үзе укыткан фән буенча китүен, фәнне алга үстерүдә киң мөмкинлекләр ачылуын теләде.
Вакыт-вакыт укытучылар: "Бу бала шулхәтле акылны каян алган икән?" - дип аптырыйлар, җавап таба алмыйча торалар иде. Әтисеннәндер, дисәң, гомер буена колхоз көтүен көткән Гайни абзыйның, колхозлар төзелә башлагач, акча алган ведомостька фамилиясен язып кул куяр өчен өч ай буе ликбезда укып, тамга салырга көч-хәл белән өйрәнүен хәтерлиләр иде. Әнисе исә бөтенләй җир кешесе түгел. Җаны һәрвакыт күккә атлыгып, вакыт-вакыт авышып йөргәне өчен, аны "тиле Җария" дип тә йөртәләр иде.
Чынлап та, акылы булса, үзен тартып торган җирне ташлап, күкләргә ашкыныр идемени? Андый чакларда Җария беркемне дә үзенә якын китерми, ашавын да, эчүен дә оныта һәм намазлык өстеннән төшми, үз янына - күкләргә алуларын сорап, Тәңрегә ялвара иде.
Кеше һәрнәрсәгә ияләшә. Җариянең дә бу гадәтенә ияләштеләр. Адәм баласы белән ни булмас? Җариянең бит бу халәте берничә көн генә дәвам итә, аннан соң бетеп тора. Теләсә нинди чир дә елның аерым бер чорында - йә яз, йә көз азып алса, Җариянең бу халәте көтмәгәндә була - матур гына сөйләшеп утырган җиреннән кисәк хыялый сөйләшә башлый иде.
Әнисенең бу халәтенә Таһирдан да ныграк оялган кеше юк иде.
Теләсә нинди гайре табигый хәлнең генә түгел, теләсә нинди чирнең дә сәбәбен белми торып, дәвалау мөмкин булмавын башкалардан гайре табигый акылы белән аерылып торган Таһир бик яхшы аңлый иде. Шуңа да ул, әнисен сәламәтләндерү өчен, үзенә өмет баглаган барлык укытучыларын да нәүмиз итеп, медицина институтына укырга керде.
Кеше әгъзаларының нинди авыруларга бирешүен өйрәтүче фән аңа авыр бирелмәде. 
Егетнең сәләтен күрделәр. Диплом алгач, профессор Җиһангиров аны үз карамагында эшләргә - психик авыруларны дәвалый торган хастаханәгә эшкә алды. Таһирның үз ягына кайтып эшләү теләге көчле булса да, әнисенә монда ныграк файда китерәсен уйлап ризалык бирде.
Шул елны профессор Җиһангировның медицинадан бөтенләй ерак торган, әтисенең үзен табиб итү теләгенә каршы килеп, тел белгечлеге буенча университетка яңа гына кергән кызын очратты.
Тал кебек зифа буйлы, бөрчә кебек тиктормас, тыңлаучыны сәгатьләр буе авызына каратып тора алган бу кыз Таһирны беренче күрүдә үк үзенә әсир итте. Ул, егетне күрү белән, таныш булмавына карамастан, үзен аны гомер буена белгән кеше кебек тотты. Егет аңардан күзен алалмады. Ниһаять, кызның:
- Әй, егет! Мәрткә киттеңме әллә? Исемең ничек, дип сорыйм бит! - диюенә айнып китте.
Таһир комачтай кызарды, каушады. Җавап бирәсе урында үзе дә сорау бирде:
- Ә синең?
Кыз көлеп җибәрде:
- Минемме? Минем...
Талы, талы,
Талы бөгелеп тора.
Тагын бер күрәсе килеп,
Үзәге өзелеп тора, - дип җырлап җавап кайтарды.
- Минем исемем шушы җыр текстына яшеренгән, ә синең?
Таһир исен җыеп өлгергән иде.
- Таһир булам мин.
- Ә мин - Талия! - диде кыз. - Руслар мине "Талая вода" дип йөртәләр.
- Мин сине "Кар суы" дип йөртермен. Юк-юк, Кар кызы син, менә кем!
- Ә минем Кар кызы буласым килми. Кар кызы, кояш астында калса, кар суына әверелә. Кар кызы нәзберек, аңа салкын булсын. Мин исә, Кар кызы кебек суык урында гына торырга гадәтләнмәгән. Мин - йөгерек су!
- Алайса, син минем өчен дә йөгерек су булырсың.
* * *
Җиһангиров гомер буе кешенең аң тирәнлеген, аның тирәлеккә тәэсирен, тирәлек тудырган психик авырулар өстендә тикшеренүләр үткәргән галим иде. Аңарга төзәтеп булмас дип исәпләнгән иң өметсез хасталарны да китерәләр иде. Авырулар арасында ничә "Наполеон"ны, ничә "Сталин"ны, ничә "Эйнштейн"ны гына дәвалап үз асылына кайтармагандыр. Бер сүз белән әйткәндә, ул, аларның аңында урын алган, үлгәч тә җаннары тынгы белмәгән даһиларны куып, җир кешесенә әверелдерү, анадан ничек туган, шулай итәр өчен бөтен гомерен сарыф итте. Әмма бу даһиларның җаны һич тынгылык белми һәм кешеләрне тынычлыкта калдырмый, берсеннән кусаң, икенче корбанының башын миңгерәүләтергә тора иде.
Ни өчен, тик торганда, бөтен әгъзалары да физик камил кешеләрнең хыялланып йөрү сәбәбен Җиһангиров та, шул өлкәдә чәч агарткан бүтән галимнәр дә төгәл белмиләр иде, әллә кешене җен алыштыруы чыннан да дөрес инде? Алай булгач, җен кешедә хакимлек иткәндә, аның үз җаны кая китеп тора соң?
Җавапсыз калган мондый сораулар бихисап иде. Алар аның кул астында эшләгән табиблар күбәйгән саен арта гына барды.
Таһир да профессор Җиһангиров кул астында тикшеренүләр башлады. Аның үз әнисен тизрәк дәвалыйсы килде. Вакыт-вакыт икенче дөнья кешесенә әверелүенең сәбәпләрен эзләде. Югыйсә гаиләләрендә аны тилертерлек сәбәпләр дә юк. Бүтән аналарны борчыган ир хәсрәте, бала хәсрәте, ачлык-ялангачлык һәм мал хәсрәте йортларын читләтеп үтте. Ни өчен кешеләр авырлыкны ныграк кичергән саен, акыллары да ныграк, камилрәк, түземлерәк була бара? Ни өчен парникта суыклардан, җилләрдән саклап үстергән үсемлекләр зәгыйфьрәк, ә ачык һавада, көндезге эссе кояш нурларында әлсерәп, чатнама салкыннарда бөрешкән үсемлекләр тора-бара көчлерәк тә, чыдамлырак та, җимешләре исә тәмлерәк тә була? Кешегә табигый һәм ясалма шартларның тәэсире ничек?
Бу сораулар Таһирга һич тынгылык бирми иде.
Геннар империясенә ныграк кергән саен, сораулар да күбәйде. Ни өчен авырулар гадәти тормышта сәламәт кешеләрдән үзләренең сиземләве, рухи үсеше белән бер башка өстенрәк? Тумыштан гарип рухлыларны исәпләмәгәндә, дөньяга сәламәт килеп, төрле сәбәпләр белән тилерүчеләр арасында нинди генә башлы кешеләр юк!
Һәм ул кайвакытларда үзенең дә ни өчен гадәти балалардан аерылып торуы турында еш уйлана, үскән саен, бу турыда ныграк баш вата башлады.
Нәселләрендә даһилар да булмаган. Әллә алар, Таһир кебек, үзләренә игътибар булмаган өчен, даһилыкларын яшергәннәрме? Әллә дәвалауга бирелгән һәм бирелми дип уйлаган авырулар да, аның әнисе дә сау-сәламәт булды микән? Бәлки, табигать аларга бүтәннәргә бирелмәгән караш һәм фикер тирәнлеге биргәндер?
Бу күренешнең серенә төшенердәй ачкыч тапкан очракта, кешеләрнең җанын да, тәнен дә биләп алган авырулардан котылу мөмкинлеге килеп чыга.
Ул үзенең уйларын профессор белән дә уртаклашты.
- Син дөрес юлда! - диде Җиһангиров.
Таһир аны элек тә шундый фикерләре белән гаҗәпләндерә иде. Юкка гына җүләрлек белән даһилыкны бер биеклеккә куеп җырламый бит шагыйрьләр.
Ул әнисен Җиһангировка күрсәтергә курыкты. Хәер, үз вакытында әнисенең җүләрлеген бернинди тикшеренүләр дә расламаган, аңарга диагноз да куя алмаганнар иде. Соңыннан бүтән катлаулырак хасталар да булды, ә бу авыру озак вакытлар күздән югалып торды. Шуңа күрә аның язмышы белән кызыксынырга Җиһангировның җае чыкмады.
Таһир өйләнәсе елны аның әнисен яңадан хастаханәгә китерделәр. Ул, бертуктаусыз башын стенага бәреп, кемнедер куа. Улын да танымады.
Бөтен шифаханәне аякка бастыручы әлеге хатынны - Таһирның әнисен - егетнең үз карамагына тапшырдылар.
- Бу - синең темаңа туры килгән авыру, - диде Җиһангиров аңа. - Ул хәзер үзенең ниндидер бөек улы белән саташа. Аның кайда икәнлеген сорагач, шушында, сезнең арагызда, ди. Син аның белән, төгәл адресын белеп, элемтәгә кер.
Таһир аның үз әнисе булуын профессорга да, башкаларга да әйтмәде.
Күзләренә нур иңгән, битләре алланган һәм бәрелүдән башының шешкән урыннары кими төшкән әнисе дә Таһирның үз улы булуын сиздермәде.
Бу вакытта Талия бала табарга җыена иде. Киленен әнисенә күрсәтер өчен, Ахияров, сәбәп табып, дежур чагында хатынын палатага чакырды. Талия, бер Таһирга, бер авыру хатынга карап торгач:
- Ходаем! Шушы хәтле дә охшаган булырсыз икән! Аналы-уллы диярсең, - диде.
Талия бу турыда әтисенә дә әйтте. Таһирга дөресен сөйләп бирүдән башка чара калмады. Җиһангиров:
- Менә ни өчен әниең турында берни дә сөйләмәгәнсең икән! Менә ни өчен син аны миңа күрсәтмәгәнсең! - диде ул, Таһирны кызганып.
- Талия таныганны, сез ничек абайламадыгыз? - дип гаҗәпләнде Таһир.
- Сезнең баш очындагы яктылык боҗрасы бөтенләй дә бер-берегезнекенә охшамаган, - диде Җиһангиров. - Нур боҗрасы икегездә ике төрле бөркелә.
- Сез аны күрәсезмени?
- Гайре табигый нәрсәләрне күрергә мин дә сәләтле... Дөнья яралганда, кешеләрнең барысында да шундый сәләт булган. Тик Җир шарындагы титаник үзгәрешләр аркасында кешеләрдәге бу сәләт бик аз кала. Кешеләрнең күңел күзе сукырая. Аура нуры ул мирас булып нәселдән нәселгә тапшырыла. Ата-ананың аурасы балаларда кабатлана. Тик синдәге нурланыш әниеңнекенә бөтенләй охшамаган.
- Авыру кешенең биоструктурасы үзгәрә бит. Ничек инде авыру ата-ананың биоструктурасы таза балаларныкы белән тәңгәл килсен?
- Каян алып әйтәсең әле син монда ятучыларны авыру дип? Алар барысы да сәламәт!
- Сәламәт?
- Чирлеләре дә очрый анысы. Алар - бүтән авырулар, йөрәге, бавыры йә тагын берәр әгъзасы эштән чыгучылар. Без җүләр дип уйлаган кешеләр, асылда, сәламәт. Аларның миендә бүтән кешеләрнең аңы яши. Сизәм инде, сизәм, гомер буена шулар арасында эшләп ычкына башлагандыр бу, дисең. Мин ул аңнарның кайсы планетадан, кайсы гасырдан булулары турында күп баш ваттым. Хикмәт шунда: үзләре теләмәсәләр, аларны куып чыгарып булмый. Бәлки, фән алга китеп, моңа ирешеп булыр, ә хәзергә... Хәзергә бу бичараларга сәламәт булулары өчен куркыныч дарулар эчертергә туры килә. Бу даруларны рухлар сөйми, алар үзләре оялаган тәнне ташлап тора. Тик вакытлыча гына. Ә аңарчы бүтән сәламәт кешегә күчеп торалар. Фатирга кергән кебек.
- Моның шулай икәнен ничек раслый аласыз? - диде Таһир, һаман ышанмыйча.
- Бик гади итеп. Авыруларның санын исәпкә генә алырга кирәк. Күпме кешене дәвалыйбыз, күпмесен сихәтләндерәбез, тик хасталарның саннары кимеми дә кимеми. Синең әниеңә дә... Аның тәнен ниндидер бер билгесез көч вакыт-вакыт үзенә тору урыны итеп сайлый.
Димәк, әнисе сәламәт! Әгәр дә ул билгесез көч, әнисенең тәнен тарсынып, аның үзенә күчәргә теләсә? Әнисе мәңгелек түгел. Әнисе вафат булгач, аңардагы "җен" кайсы баласына күчәр икән?
Ходай Тәгалә иң сөйкемле кешесенә чир биргән кебек, әнисендәге билгесез көчнең сөйкемлесе Таһир булса?
- Безне чолгап алган кара көчләр, сихер, чирләр көчле рухлылардан уттан курыккан кебек куркалар. Аларга юлыкмас өчен, үзеңдә көчле рух тәрбияләргә, гыйлем эстәргә кирәк. Җир йөзендә бөтен кеше дә көчле булса, алар Җир шарыбызны ташлап ук китәчәкләр, - диде Җиһангиров.
Кешенең генетикасын, аурасын ныграк өйрәнгән саен, әлеге сораулар Ахияровны ныграк борчыды. Тик сайларлык юлы юк - язмыш генетик программа белән аларның нәсел агачына береккән иде. Бу программа нинди дә булса сәбәп белән аны читләтеп үтсә яисә кирәксез табып гамәлдән чыгарса гына үзгәрәчәк иде.
* * *
Ахияровның әнисе үлгәнгә дә утыз елдан артты. Шушы вакыт эчендә һәр авыруны әйләндереп алган, аның үзенә генә хас яктылык сүрүен дә күрергә өйрәнде. Төрле кешедә алар төрлечә. Кайберәүләрдә караңгы, ә кайберәүләрдә караңгылык белән яктылык аралашкан, кайберәүләрдә күзне бәреп керә, ә кайберәүләрдә ул җанны тынычландыра. Аңа караган саен карыйсы гына килеп тора. Тик менә әнисенеке кебек, бер-берсен узарга теләп, катлы-катлы булып балкыган парлы боҗраны озак вакытлар Таһир беркемдә дә очратмады. Ихтимал, язмыш аны, жәлләп, бүтән нәселгә юнәлткәндер...
Чыннан да шулай булып чыкты бит, әй. Көннәрдән бер көнне хастаханәгә Гайнанны китерделәр. Һәм Ахияров аның баш очында ул инде бүтән очратмам дип уйлаган әнисенең сүрүен күрде... Ләкин бу сүрү никтер ирнең башында ныгып кала алмый, ә үрле-кырлы сикеренә иде...
Кайбер катлаулы авыруларны дәвалау юлларын эзләгәндә, Таһир узган гасырлар белән элемтә урнаштырырга сәләтле компьютерына мөрәҗәгать итә. Ул, әлеге заманча техника белән уртак тел табып, үзен борчыган бик күп сорауларга җаваплар алды.
Менә бүген дә Ахияров, өйгә кайткач, ашап та тормыйча, компьютер артына утырды. Элемтә каналын ачты. "Мин әниемнең яктылык сүрүе белән очраштым" дигән сүзләрне язып куйды ул. Ә аңа каршы:
- Бу сүрү әниеңнеке түгел. Аның сүрүе нәсел шәҗәрәсендә, - дигән җавап барлыкка килде.
- Минем әниемнең сүрүе бу! Мин аны яхшы хәтерлим! 
- Син әниеңнең генетик сүрүен бер тапкыр да күрә алмадың. Чөнки ул сүрүне бүтән көчле сүрү каплады. Бүтән кешеләр сүрүе!
- Кемнәр соң алар?
Элемтә каналы ябылды. Экранны тонык пәрдә каплады.
* * *
Нуриягә кемнәрдер аның баш миен бораулый кебек тоелды. Әйтерсең лә аның аңын бер почмакка кысып керткәннәр һәм, үзләренең барлыгын сиздерергә теләп, кузгалырга да ирек бирмиләр иде. Ә вакыт-вакыт аның аңы, алар белән бергә кушылып, бербөтенгә әверелә һәм ул вакытта аның җаны да, тәне дә ниндидер бер сәер халәткә ия була. Гүя ул басып торган җир сазлык сыман йомшак һәм аңа каты басарга да куркыныч: йә авып китәрсең, йә сазлыкка төшеп китәрсең сыман. Ул үзенең аңын томалап алучы ят көчләрнең хакимлек итүен теләми, аларны үзеннән куып чыгарырга тырыша. Әмма тегеләр:
- Без сине кеше өчен үстермәдек! - дип, аның миен кысалар. - Безнең юлыбызга аркылы төшәргә теләүче булса, без аны ничек туктатырга икәнен белербез. Ул үләчәк! Үләчәк! Шуны бел!
Моңарчы рәхмәт фәрештәсе булып яшәгән көчләр әнә шулай явызландылар.
Тик Нурия дә төшеп калганнардан түгел, юкка гына туган көненнән алып рәхмәт фәрештәләре белән яшәгәнмени ул?! Җитмәсә, табиб, экстрасенс. Ничек тә баш бирмәскә кирәк. Әмма күпме генә тырышмасын, карашы авыруларның җанын җылытмый, тәннәренә шифасы тими, Гайнанны терелтми иде. Чөнки әлеге көчләр, аңын бөтенләй басып ала алмасалар да, аның игътибарын чир куарга түгел, ә үзенең мин-минлеген үзәккә куярга мәҗбүр итә, һәм моның өчен бөтен энергиясе сарыф ителә.
Нурия иренең гомере кыл өстендә торуын аңлый, әмма берни дә эшли алмый. Аның хәлен белергә, җиңеләйтергә дип янына керүе була, үзен җен алыштыргандай була. Ихтыяр көчен җуя иде.
Тик һәрнәрсәнең чиге булган кебек, һәр вакыйганың да ахыры була. Шулай беркөнне көзгегә күзе төшкән иде - үзенең шәүләсен күрмәде. Артына әйләнде, беркем дә юк иде. Аннан соң кулларын алга сузды - кулларын да күрмәде.
- Җаным тәнемнән аерылган! - дип уйлады ул, коты очып. - Мин үлгәнмен.
Үлүен сизми калучы кешеләр турында аның ишеткәне бар иде. "Шулай җиңел генә үлеп була микәнни? Мин авырмадым да, һәлакәткә дә тармадым, йоклаган килеш йөрәгем туктагандыр", - дип уйлады ул.
Нурия, үзенең гәүдәсен эзләп, мәетләр куела торган салкын бүлмәгә керде, аннан соң реанимация бүлмәсен карады, иң ахырдан сеанслар өчен билгеләнгән бүлмәгә керде. Соңгы вакытларда, Гайнан биредә булгач, ул кунып та кала иде. Гайре табигый хәлне аңлаткан берни дә юк. Шәфкать туташларының берсе авыруларга укол кадый, икенчесе дару тарата, коридорның аргы башында табиблар обходны төгәлләп киләләр иде.
Нигә әле аның үлеме турында берәүгә дә мәгълүм түгел? 
Тукта, алай гына үләләрмени? Монда ниндидер ялгышлык бар. Ул, үзен табарга теләп, палаталар буйлап тагын бер тапкыр үтте. Беркайда да ул юк иде. Иң ахыргы чиктә Гайнан бүлмәсенә кабат керде һәм көзге каршында утыручы үзен күрде. Көзгене кайбер сихерчеләр юкка гына теге дөнья белән тоташтыручы күпер итеп файдаланмыйлардыр шул...
- Бу минем тәнем! Бу тәннең җаны мин! - диде Нурия.
- Без сине туган көнеңнән алып саклап кына үстердек. Сине яраттык. Ә син тоттың да безгә хыянәт иттең. Син безне башкага алыштырдың.
Нурия үзенең баш очында канатлы фәрештәләр күрде. Ике иңсәсендәге рәхмәт фәрештәләре шушы микәнни? Тик нигә алар аның иңендә түгел, баш очында?
Теге вакытта Гайнан белән бергә очкандагы күренешне ул куркыныч төш кенә итеп кабул иткән иде. Димәк, ул төш булмаган, ә ниндидер кисәтү булган, һәм шул үткәндәге белән хәзерге арасында турыдан-туры бәйләнеш бар. Тик нинди?
- Без сине кире үз тәнеңә кертмибез.
- Миңа үләргә иртә әле. Минем яшисем килә!
- Кем әйтә сине үлде дип? Синең тәнеңдә без хәзер. Без аны син күпме яшәргә тиеш, шулхәтле яшәтербез. Беркем дә белмәс. Без хәзер Гайнанны үзебездән азат итәбез. Яшәсен, синең хыянәтеңдә аның гаебе юк. Без хәзер синең үзеңне куып чыгарырга булдык.
- Мин кая китим соң?
- Җеннәрнең кая киткәнен белмисеңме әллә? Җиде кат күккә йә җиде кат җир астына!
Шушы хәлдә дә Нурия үзенә кирәк мәгълүматларны алырга көч тапты. Көчсезләр җиде кат күк белән җиде кат җир астында да яши алмыйлар. Аңа ихтыяр көчен югалтмаска кирәк иде. Гайнанның тынычлыкта калуын белү аның ышанычын арттырды. Ә үзе өчен бу хәлдән чыгу әмәлен барыбер табар.
- Кемнәр соң сез, моны белергә ярыймы? - диде ул. - Ни гомер бергә яшәп, мин сезне рәхмәт фәрештәләре дип кенә белә идем. Сез әшәкелек тә эшли аласыз икән.
- Безнең беребезнең исеме - Нур, беребезнеке - Ия! Без икебез ике җан. Икебез дә сине яратабыз! Без сине эзләп тапканчы да шулай кешедән кешегә күчеп яшәдек. Тик нишләптер аларның берсе дә моның өчен безгә рәхмәт әйтә белмәде, шул сәбәпле алар иләсләнделәр. Һәм безгә әле бер, әле икенче тәнгә күчеп йөрергә туры килде. Фатирга кергән кебек. Ә менә син дөньяга килгәч, без инде беркая да китә алмадык. Чөнки син тилермәдең. Көчле булдың. Исемне дә сиңа без куштырдык. Син көчле булгач, без синең иңеңдәге рәхмәт фәрештәләре булып яшәдек. Ә син башта безнең белән ничек тартышкан идең! Хәтта, идәнгә сикереп төшмәкче булып, өстәл аягына ябыштың. Шунда ук атлап та киттең. Шунда ук телең ачылды. Соңыннан ияләштең тагын.
Нурия боларны хәтерләми иде.
- Кешене тилерткән өчен рәхмәт көтәсезмени әле? Җанны кысрыкла да, нинди рәхмәт сезгә?
- Бу безнең гаеп түгел. 
- Телисезме, мин сезнең икегезгә дә урын табам? Авариядән соң ике кыз үлеп ята. Икесе дә чибәрләр! Аларның әти-әнисен авыр хәсрәттән коткарыгыз, зинһар.
- Үзебездән генә торса иде... Без - Алла тарафыннан каргалган җаннар. Үлгән кешенең тәненә кереп, аны терелтү мөмкинлеге безгә бирелмәгән. Без тере кешеләр белән генә эш итәбез. Шулай да без сиңа ярдәм итәргә әзер. Телисеңме, аларның берсенә синең җаныңны күчерәбез?
Үз җаны тәненнән аерылып кына торуы Нуриягә тагын көч өстәде. Югалып калмасаң, теге дөньядан да ычкынып була икән бит!
- Бу турыда уйлап карарга мөмкин. Бик теләсәгез... Моңарчы кайда идегез? Кайсы дәвердән, кайсы гасырдан сез?
- Без кечкенәдән бергә уйнап үстек. Бер-беребездән аерылмаска сүз бирдек. Безнең әти-әниләребез, халкыбыз, ияләребез бар иде. Ә Тәңре - аларның иң зурысы, көчлесе, һәм ул күктә яши иде. Тәңре кешеләр арасына җиде елга бер генә тапкыр төшә һәм бер ай алар арасында яши. Шушы вакыт эчендә яшьләр кавыша, яшен яшәгәннәрнең җаны яңа яралгыларга күчә, һәм шулай буыннан-буынга мәңге яшәвен дәвам итә. Җан үлемсез, тән вакытлыча гына... Ә без Тәңренең каргышына дучар булдык.
- Ничек итеп?
- Без аның әмеренә каршы килдек. Һәм менә бик күп еллар үзебезгә урын таба алмыйча интегәбез.
- Чынлап та мескеннәр икәнсез. Тик мин бер нәрсәне генә аңламыйм: минем ни катнашым бар сезгә?
- Сабыр ит. Без хәзер кешеләр кебек кыска итеп сөйли белмибез. Безгә озак аңлатырга кирәк. Без тауларда яшәдек. Һәр җиде ел саен Тәңре тарафыннан безнең өчен сайланган кияү булырга тиешле егетләр тау итәгендәге үзәндә, тирмәләр корып, аш-су, табын әзерләп, кәләшләрен көтәләр. Үзәндә ай буе мәхәббәт уеннары дәвам итә. Ләкин безнең яшебез җитсә дә, җаннарыбыз моның өчен өлгермәгән, без мәхәббәт өчен җитешмәгән идек әле.
Вакыт безгә дә җитте. Үзәндә Тәңре тарафыннан билгеләнгән насыйп ярларыбыз безнең өчен бу йоланы үткәрергә әзерләнде. Без Тәңредән моны кичектереп торуын сорадык. Мондый үтенечнең әле булганы юк иде. Тик тәне җаныннан аерылырга әзерләнгән аксакалларны санагач, аларның бергә кушылырга фәрман булучы яшь парлардан шактый ким булуларын белгәч, Тәңре ризалык бирде. Без, бер-беребездән аерылмыйча, тагын җиде ел яшәдек. Менә безгә тагын Тәңренең фәрманы килде. Бу юлы да без әзер түгел идек, шуңа күрә үзәнлеккә төшмәдек. Насыйпларыбыз тагын нәүмиз калдылар. Өченче тапкыр... Анысында да без үзәнгә төшеп туй йоласын үтәргә теләмәдек. Бу дөнья белән алышбирешен бетерергә теләмәгән аксакалларның саны алтыга арткан иде...
Хәзер бөтен ияләрнең дә коты очты. Алар үзара җыелыштылар. Киңәштеләр. Моның ахыргы нәтиҗәсен алар коточкыч җир тетрәүдән соң халыкларның юкка чыгуы белән тиңләделәр.
- Бу адәм балаларына хас күренеш түгел, - диде Тәңре. - Җир кешеләре арасында җанны тәннән тәнгә күчереп йөртүче чылбыр өзелгән икән, табигать ияләренең дә гаебе бар. Алга таба да шулай дәвам итсә, тагын да күбрәк кеше мәңгелеккә дәгъва кылыр, һәм берзаман җирдә картлар гына яшәп калыр, яңа җаннар яралмас.
- Нәселсез никахларның саны артыр, - дип өстәде Җир иясе.
- Шундый көн килер, җир йөзендә калган аксакалларның, теләсәләр дә, җаннарын алыштырырдай яшьләр калмас, тәннәреннән аерылган җаннары мәңгелектә хуҗасыз адашып йөрерләр, - диде Төн иясе.
Шуннан соң алты аксакал да җаннарын тәннәреннән аерырга риза булды. Туй йоласына буйсынырга теләмәүчеләр дә алты пар иде. Аксакаллар безне гаепләделәр. Ләкин безнең бер гаебебез дә юк. Ниндидер сер үзеннән ычкындырмый безне. Шуңа күрә безгә, өлгереп җитү һәм карыныбызда яңа җан кабул итәр өчен, бүтәннәргә караганда күбрәк вакыт кирәк иде. Бүтәннәр дә иярер дип башыбызга да китермәдек. Бездән соң да Тәңре ихтыярына күпме адәм буйсынмады, безгә кадәр дә. Тик нәсел чылбырын өзүдә без беренчеләрдән булганбыз!
Менә Нурия, агачыннан өзелгән яфрак кебек, өскә күтәрелә башлады. Җил аны, очыртып, әллә кая алып китте. Бүтән дәвергә, бүтән кешеләр янына. Җил туктады. Кызның күзенә җылы нур бөркелде. Ул күзләрен ачты һәм үзен таулар арасында күрде.
Тирә-якта иксез-чиксез диңгез җәелеп ята. Кайчандыр күргәне бар иде кебек аның бу манзараны. Ул басып торган тау аралыгындагы иңкүлектә тирмәләр тезеп куелган. Уртада зур учак яна, аның ялкын телләре вакыт-вакыт ул басып торган тауга җитә. Янәшәсендә - кечкенә учаклар. Быргылар кычкырталар, барабаннар кагалар, каурыйлар, диңгез кабырчыклары белән бизәлгән киемнәрдән кияү-кәләшләр бәйрәмгә әзерләнә.
Нурия өскә күтәрелде. Һәм үзен кыя башында итеп күрде. Биредә дә зур учак яна, биредә дә халык бар. Кара болыт кебек чәчләре таралган, төнне балкыткан йолдызны хәтерләткән ике кыз учак янындагы ияләр уртасында басып торган Тәңре каршына тезләнгәннәр.
- Язмышларны бәйләүче нәсел чылбырын кияргә ризамы? - Тәңре кулына ике чылбыр алды. - Бүген, көн белән төн кушылган кебек, сезнең дә, без кушкан кияүләр белән икегез бер тән, бер җанга әверелеп, шушы чылбырлар белән бәйләнер көнегез. Без бу юлы сезнең ихтыярыгызны, ниятегезне белер өчен генә сорадык. Бу - безнең фәрманыбыз! - диде.
Чылбырны күргәч, кызлар бөрешеп калдылар.
- Без һаман әзер түгел. Безнең тәннәребез җан кабул итәргә әзер түгел...
Тәңре аяк астына ана кеше егылды.
- Яңа җан кабул итәр өчен соң өлгерүләренә алар гаепле түгел. Бу сезнең фәрманыгыз иде. Сез, бер карынга ике җан иңдереп, үзегез үк хаталанмадыгыз микән?
- Әйе, чылбырны өзмәс өчен, шулай кирәк иде. Әгәр дә шулай эшләмәсәк, бер җан иясез кала иде. Хәзер безгә мондый очракларда бер карынга өч, кайчакта дүрт-биш җан иңдерү куркынычы килеп басты. Моның яхшылыкка илтмәве күз алдында. Ахырзаман галәмәте бу. Моңа хәтле безнең халыкта мондый хәл булганы юк иде.
- Мин сезнең ихтыяр белән карынымда ике җанның яралуына ризалык бирдем. 
- Бер аксакалыбыздан күчәргә тиешле җан өчен җәсәд калмаган иде шул. Ә җанны иясез озак йөртергә ярамый. Бу минем ихтыярыма каршы килә. Шуңа күрә ике җан сиңа күчеп, игезәкләр тудырдың.
- Адәмнәрнең синең фәрманыңа каршы килергә хакы юклыгын беләм, Тәңрем!
- Тәңре дә ялгыша. Бу ялгышны төзәтергә кирәк. Шуның өчен дә без аларның минем ихтыярыма каршы килүенә озак түземлек күрсәттек. Без хатын-кызны ир-ат белән кушылып җан күчерү өчен яраттык. Нәсел чылбырыгызның өзелүеннән курыкмыйсызмы? Моннан да зур фаҗига юк!
Кызлар аның аягына баш ордылар.
- Куркабыз! Тик безнең рух ихтыяры синең ихтыярга буйсынмый!
- Карында җан мәҗбүр итеп яралмый. Безнең ихтыярыбыз белән кушылсагыз да, ике җенес арасында мәхәббәт, сөеп кавышу булса гына, җан сәламәт тәннең дәвамчысы була.
- Без бер-беребездән аерылып бер сәгать тә яши алмыйбыз! Ул чагында без үләбез! Без тырыштык, аерым яшәргә тырышып карадык. Без сезнең ихтыярыгызны алырга әзерләндек. Без җаннарны тоташтыручы чылбыр кияргә тиешлегебезне беләбез. Ник безгә шулай яшәвебезне дәвам итәргә ярамый? Без күчәргә тиешле җаннарның икесен генә түгел, алтысын да алырга әзер!
Тәңренең йөзе караңгыланды. Чылбырлар аяк астына төште.
- Йөрәгегез бер дә ир-атка тартылмыймыни соң?
- Тартылмый, Тәңребез. Җаныбыз да, тәнебез дә тартылмый.
Ана гасабиланып кычкырды:
- Ишетәсезме, җаннары да, тәннәре дә уянмаган! Уянмаган!
- Табигатькә каршы килү - гөнаһ. Без бу юлы да сезгә мәрхәмәт күрсәтәбез.
- Без җаннарыбызның бүтәннәргә күчүенә дә риза! Тик бергә генә булыйк, аермагыз гына безне! Безнең җаннарыбызны, күчергән очракта да, бер карынга күчерегез! Юкса без аерым-аерым карында чакта ук нәсел чылбыры өзеләчәк.
Бу гадәти булмаган үтенечтән ияләр чарасыз калды. Битләрен каплап, Тәңрегә ялварып дога укырга керештеләр.
- Моның өчен башта үзегезгә җанны кабул итәргә һәм тугыз ай карында йөртергә кирәк. Аннан соң дөньяга тудырырга, үстерергә... Шуннан соң гына сезнең җан бүтәннәрдә дәвам итәр. Без сезгә сайлау хокукы бирәбез. Йә сез хәзер икегез ике пар булып әвереләсез, яисә кыядан түбәнгә - бабаларыгызның сөякләре иңгән тарлавыкка күчәсез. Тик ул чагында сезнең җаннарыгыз буыннанбуынга, нәселдән-нәселгә, адашып, үзенә урын таба алмыйча бәргәләнер. Йә чылбырны алыгыз, яисә... без сезгә аны мәҗбүри кидерәбез.
Чылбырны мәҗбүри кидерү очрагы моңа кадәр булганы юк иде. Шуңа күрә Нур белән Ия генә түгел, бар халык бер мәлгә өнсез калды. Тәңренең бу сүзләре ни аңлатуын белергә теләп җиргә чүктеләр һәм аның йөзенә өмет белән карадылар. Тик Тәңренең һәр сүзе - канун, аны үтәмәү - мөмкин булмаган хәл. 
Нур белән Ия, чарасыз калып, аяк астында аунаган чылбырга карап тордылар һәм, кулга-кул тотынып, буш кулларын канат итеп, үзләрен тарлавыкка мәңгелеккә ыргыттылар.
Берәү дә мондый хәл килеп чыгар дип көтмәгән иде. Тәңре ихтыярсыздан:
- Җаннарыгызны! Җаннарыгызны калдырыгыз! - дип кычкырды.
Аның тавышы ташларга бәрелә-бәрелә чәлпәрәмә килде. Ә Нур белән Иянең җаннары, тәннәреннән аерылып, кош булып күккә күтәрелсәләр дә, кире әйләнеп кайтмадылар. Учак өстендә әйләнделәр дә күктә эреп юкка чыктылар. Галәм аларны үз кочагына алды.
* * *
Бу хәлгә тетрәнүдән Нурия күзләрен чытырдатып йомды. Күзләрен ачканда, ул үзен яңадан тәненнән куып чыгаручылар янында күрде. Хәзер ул аларның кем икәнлеген таныды.
- Без ничә мең ел инде галәмдә адашып йөрдек. Җаннарыбыз кешеләр арасында урын таба алмады. Безнең җаныбыз Тәңре ялгышына бәрелеп чәрдәкләнгән иде.
- Гомерләре кыска булып җирдән иртә китүчеләр дә бар бит. Аларга сыенырга иде, - диде Нурия.
- Сыенып карадык. Ә аларны барыбер җиргә күмделәр. Җан мәңгелектә үзенең юлын дәвам итсен өчен, бер-берсенә омтылган ике җенес кешесенең бергә кушылуы хаҗәт. Андый тәҗрибә бездә юк. Без моңа ничек ирешергә белмибез. Чөнки без - каргалган җаннар!
- Һәм минем җанымны тәнемнән аердыгызмы?
- Без рәхмәт фәрештәләре булып синең иңнәреңә кундык. Мең бәла-казадан сакладык, мәңге яшәргә җыендык. Ә син? Синең җавабың ни булды? Мәңгелекне кыска гомерле ир-атка алыштырдың. Без сиңа барыбер начарлык эшләмәдек. Бары тик күңелеңдәге ир-ат өчен булган урынга Гайнанны кертмичә, анда үзебез урнаштык. Җаның, моны күтәрә алмыйча, тәнеңнән чыгып качты...
- Сез миңа мәңгелек төрмә әзерләгәнсез икән. Ә минем мәңге яшисем килми. Тик үләргә дә иртә. Ә минем үләсем килми!
- Син үлмәдең. Син безгә кирәк. Синең аша бер-беребезне саклыйбыз, синең аша үзара аңлашабыз. Дөрес, без вакыт-вакыт аерылып, беребез - галәмнең бер яссылыгында, ә икенчебез икенче яссылыгында да гиздек. Шулай дәвердән дәвергә, яссылыктан яссылыкка адашып йөри торгач, берәү үзенә кабул иткән дә кебек иде. Тик ул безгә ияләшә алмады. Артык йомшак булып чыкты. Ирләрне бөтенләй ярата алмадык. Безнең җаннарыбызның урын таба алмавына алар сәбәпче бит. Шуларның берсе безне синнән аерды. Тик без барыбер сине аңа бирмибез. Без моңа хәлебездән килгән хәтле комачаулаячакбыз. Тимер-томыр кидем дә, бездән котылдым дип уйламасын. Барыбер җаен табарбыз. Менә синең ир-атка омтылышың аркасында бер гаепсез егет җәфа күрә.
Шуның өчен безнең беребез, аңа күчеп, сиңа булган омтылыш энергиясен үзебезнең нур кыры белән бикләп тора. Безнең бүтән гаебебез юк. Юкса безгә бүтән тотыныр җир калмаячак. Юкса... безнең биокырыбыз кешеләргә афәт китерә башлаячак. Безнең рухларыбыз, үтә явызланып, кешеләрне күпләп харап итә башлар. Без моны теләмибез, тик барыбер, иртәме-соңмы, бу көн киләчәк...
- Телисезме, мин сезнең җаннарыгызны үземә алам! Сез минем рәхмәт фәрештәләрем идегез, хәзер карынымда икегездән бер җан яралыр.
- Син шуны эшли алыр идеңме?
- Ник эшләмәскә? Сез мәңгелек аша шуңа омтылгансыз бит! Мин сезнең нәсел чылбырын үзебезнеке итеп дәвам итәргә әзер! Тик Гайнанны күңелемә кайтарыгыз, аңардан башка берни дә барып чыкмас.
- Без бик теләп моңа риза булыр идек. Тик ничек итеп? Моңа комачаулаучы киртәне ничек җимерергә?
* * *
Ахияров, күпьеллык тикшеренүләр нәтиҗәсеннән чыгып, җир йөзендә күпме акылга зәгыйфь кеше бар, шуларның барысының да аңында чит рухлар яши дип уйлый иде. Агрессив, пассив һәм изге ниятле рухларга бүлеп йөртә иде ул аларны. Ә инде соңгы вакытта бу рухларның агрессив булганнары, исәпсез-хисапсыз күбәеп, акылга тулы кешеләрнең дә яктылык сүрүен талкый башлады. Яктылык сүрүе сүнәр-сүнмәс була башлагач, аның иясен хастаханәгә китерәләр.
Рухларны чистарту өчен бер түгел, йөз хастаханә ачсаң да аз булыр иде. Каян килә һәм ник җир кешеләренә һөҗүм итәргә булды соң бу кара көчләр?
Вакыт-вакыт мондый сораулар Ахияровның миен шулхәтле бораулый башлый, ул, боларны күрергә мөмкинлек биргән күңел күзен йомып, кешеләрнең бәла-казаларын күрмәмешкә салышып яшәргә тырыша.
Күңел күзе сукыр булганнарга яшәве җиңел дә соң...
Тик озакка түгел.
Ни өчен яктылык таҗы аның әнисен сайлаган? Ни өчен Гайнанның башында да шундый ук таҗ?
Мондый рухлар турында чаң сугулар булды. Җир шарының төрле почмакларында бер-берсен белмәгән кешеләрнең күңел күзләре ачылып, төрле рухлар белән элемтәгә керергә тырыштылар. Башта алар артыннан күп кеше иярде, әмма тора-бара аларның да күңел күзен дөнья мәшәкатьләре сукырайтты. Алар, тора-бара, йә чиргә, йә эчүчелеккә сабышып, йә мал колына, яисә бүтәннәрнең колына әверелделәр.
Хастаханәгә эләккән хасталарны тәэсирле көчле дарулар белән дәвалаудан бүтән чара юк әлегә. Кара сүрү бу дарулардан уттан курыккандай курка.
Ахияров тора-бара тагын бер әһәмиятле факторга игътибар итте - матур мөнәсәбәтләр хөкем сөргән коллективка эләккән кешегә явыз рухлар килергә куркалар. Гаилә, коллектив, гомумән тирәлек сәламәт түгел икән - алар арасында талашлар, бәхәсләр еш була икән, андагы кешенең баш очындагы сүрүе дә караңгырак, гарибрәк, яктылык сүнәр-сүнмәс, зәгыйфь төстә генә сирпелеп тора. 
Таһир Талиянең тавышыннан айнып китте.
- Әтисе дим! Әтисе! Ачка үлмәкче буласыңмы әллә? Ашарга кил, дип, ничә кат әйтергә була инде?
- Хәзер, әнкәсе, хәзер! - Ахияров гаепле сыман акланырга тотынды: - Эш бит, эш! Эшем шундый инде, өйгә дә кайта!
* * *
Ашагач, Ахияров кабат эшенә барып кайтырга булды.
Гайнан аны караңгы чырай белән каршы алды.
- Мин сәламәт, - диде ул.
- Күреп торам.
- Тик ниндидер авырлык басып тора.
- Беләм.
- Алайса, нигә монда яптыгыз?
- Алайса, ник чирләдең? Сәламәт булгач, хәзер үк чыгарсың.
Гайнанның күзләрендә шик чагылды.
- Чынлапмы?
- Чынлап, билгеле. Хәзер киемнәреңне китерерләр.
Ахияров телефонга үрелде. Гайнан аның кулыннан тотты.
- Кирәкми! Миңа чынлап та тикшеренергә кирәк. Сәламәтме мин, әллә җеннәр ияләшкәнме? Нуриягә күзем төшкәннән бирле, тәнемнең рәте китте. Бавырым да, бөерем дә, йөрәгем дә, нервларым да сәламәт минем. Ләкин сәламәт кеше урыныннан кузгала алмый ятар идемени? Мин сезне яхшы беләм. Өметсез дип саналган сырхауларны да аякка бастырасыз ич сез.
Ахияров, Гайнанның кан басымын үлчәмәкче булып, җиңен күтәрде. Шунда ул аның беләгендәге кат-кат уралган чылбырны күреп алды. Әмма гаҗәпләнергә өлгермәде, йөрәген тыңлаганда, муенына асылган, биленә бәйләнгән чылбырларны да күрде. Шунда гына ул аның баш очындагы яктылык сүрүенең нигә үрле-кырлы сикергәнен аңлап алды.
- Бу тимерләреңне салып кара әле, - диде ул.
Гайнан, теләр-теләмәс кенә, тимерләрен салды һәм, хәле китеп, урынына ауды. Яктылык сүрүе аның бөтен ягын камап алды. Гайнан авыр сулый башлады. Ахияров чылбырларны кидергәч кенә, Гайнанның сулышы тигезләнде.
- Бу сүрү, чыннан да, тимердән курка! Зур ачыш бит бу! Моңа хәтле беркемнең дә башына кереп карамаган ачыш!
Ахияров шул ук кичне урам чатындагы базарда арзанлы бизәнү чылбырлары сатып алды һәм, өенә дә кереп тормыйча, хастаханәгә килде. Авырулар бушка таратылган бу бизәнү әйберләрен шунда ук колакларына, бармакларына киде. Бер хаста исә, берьюлы берничә чылбырны үреп, аягына тимер тышау салды һәм тышауланган бозау шикелле абына-сөртенә йөреп китәргә маташты. Тик аларның баш очындагы яктылык сүрүендә үзгәреш булмады.
Алганда җиңел генә алсалар да, берсе дә кире бирергә теләмәде. Авырулар үзләренең җәмгыятьләрен төзү турында һәм аңа нинди исем бирү турында бәхәсләшә башлады. Кайсы президент, кайсы аның сөяркәсе, кайсы атаклы киноактриса, кайсы "Эйнштейн" булды, концлагерь ачарга йөрүче берничә "Гитлер" табылды.
"Аларны тилерткән сәбәп әле ачык түгел, бәлки, бөтенләй дә ачыкланмас. Аларны бу чирдән тәмам арындыру минем генә кулдан килә торган эш түгел. Алар даруга да бирешми, гомерләрен шушы хастаханәдә үткәрергә мәҗбүрләр, - дип уйлады Ахияров. - Кешенең аңын чолгап алган һәм аның асылын үзгәртүче билгесез көч, психик халәт, гади тел белән әйткәндә, җүләрлек гасырлар буена булган һәм булачак. Әле беркем дә асылына төшенеп җитә алмаган һәм буыннан-буынга тапшырылган генетик чылбырда яшерен көч ята, ул серләрен һич тә ачарга теләми. Сере ачылган очракта, кешелекне аңардан йолып алырдай чарасы да табылыр иде".
Ә менә Гайнанга булышырга мөмкин шикелле. Әлеге яктылык сүрүе аның генетик чылбырыннан түгел, ә читтән, бүтән яссылыктан килергә тиеш. Ул шулхәтле көчле ки, Гайнанның үзенең генетик сүрүенең баш калкытуы турында сүз дә булырга мөмкин түгел! Шул ук вакытта көчсез дә - кечкенә генә тимер кисәге дә аны читкә тибәрү кодрәтенә ия. Ирдәге бу сүрү башкаларныкы кебек кара томан белән аралашмаган, ә яп-якты, туры карамасаң да күз чагыла.
Тик каян?
Ахияров өметсез хасталарның вакытлыча гына булса да хәлен җиңеләйтү сәләтенә ия булган табибә кыз турында ишетеп белә иде. Әмма үз авыруларын моңа мохтаҗ дип исәпләмәгәч, ул аның белән очраша алмады. Шушы табибә кызга өйләнүгә үк Гайнанда үзгәрешләр башлануы Ахияровка билгеле бер фикергә килергә мөмкинлек бирде. Әллә гомере буена җавап таба алмаган сернең очы шул кызга килеп терәлгәнме? Кичекмәстән үзе белән очрашырга кирәк!
Таһир уйлап кына бетерде, Нурия килеп тә керде. Гайнанның баш очында сикеренгән яктылык сүрүенә төренгән Нурияне күргәч, Ахияров исен җыя алмый торды. Игезәкләрмени? Әнисенең баш очында сикергән нурлар бу юлы ике кешене тинтерәтәләр иде!
"Ике кешенең генетик сүрүе! - дигән уй үтте Ахияровның башыннан. - Игезәкләр кебек берберсенә охшаш!"
Ахияров үз гомерендә игезәкләрне күп күрде. Әмма ул игезәкләрнең берсенең дә яктылык таҗы бер-берсен кабатламый иде. Аның өчен игезәкләрнең бертөрле уйлавы, бертөрле яшәү мохитен сайлавы кирәктер, мөгаен. Тик бу ханым белән Гайнан тышкы яктан ике җенес кешеләре булса да, яшәү рәвешләре, уй-теләкләре шулай бер-берсенә бик охшаган микәнни?
- Бүген сез йә үләчәксез, йә бөтенләй бу бәладән котылачаксыз, - диде Ахияров. - Чөнки сез шуңа килеп терәлгәнсез. Бу нур белән озак яшәп булмый. Йә җиңәсез, йә җиңеләсез. Болай да озак түзгәнсез.
- Мин беләм, - диде Нурия. - Мин моңа риза. Ә син, Гайнан, ничек уйлыйсың? 