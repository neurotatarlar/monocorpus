
НИГӘ ШУЛАЙ ДИП ӘЙТӘБЕЗ?
Лениногорск районының үткәне һәм бүгенгесе турында сөйләгәндә, без җитмештән артык авылның һәм башка торак пунктның исемен, ягъни шулкадәр үк географик атаманы - топонимнарны телгә алабыз. Мәгәр дистәләрчә авыл исемнәренең бик азы гына бүгенге әйтелеше һәм язылышына карап мәгънәви яктан аңлашыла. Гасырлар үтү белән ул исемнәр шулкадәр үзгәргәннәр ки, хәтта кайчак махсус тикшеренүчеләр дә аларның каян килеп чыгышын, ни-нәрсә аңлатканнарын, кайсы телгә мөнәсәбәтле икәнлекләрен төшендереп бирә алмыйлар.
Географик атамалар очраклы булмый. Аларны җәмгыять куша. Һәм әлеге исемнәр, һәр иҗтимагый күренеш кебек үк, тарихи бәйлелектә булалар һәм социаль-икътисади үсеш дәрәҗәсе белән билгеләнәләр. Тарихның бер чорында географик атамалар объектның табигый яисә хуҗалык билгесеннән; икенчесендә - иясенең исеменнән; өченчесендә тегесеннән дә, монысыннан да түгел, бәлки тәэсиребездә, аңа идеологик төсмер бирү өчен багышлау рәвешендә биреләләр.
Лениногорск районы авыллары атамаларына килгәндә исә, аларны, нигездә, дүрт төркемгә бүләргә мөмкин. Беренче төркем - шул җирдән, шул урыннан ага торган елгага, инешкә яисә чишмәгә, якындагы күлгә бәйле торак пунктлар. Алар шушы төбәктән ага торган елга-инеш, чишмә һәм күл исемнәре белән аталганнар. Чөнки Зәй һәм Шушма елгаларының үрге агымнарында гомер сөргән күчмә төркиләр әлеге су чыганакларына һәм сулыкларга исемнәрне бу якларга авыллар килеп утырудан күп элек биргәннәр, яңа күчеп килүчеләр исә шул әзер атамалардан файдаланганнар. Мәсәлән, райондагы Дала Зәе (Степной Зай, зәй - борынгы төркичә "сай") - зәй елга; Шешминка (татарча "чишмә" сүзеннән, хәзер бу авыл юк инде); Куак елгасының башында һәм тамагында утырган Куакбаш һәм Куак авыллары һ.б. 1910 елда Тимәш авылыннан күчеп утырган Аккүлне дә шушы төркемгә кертергә кирәк. Нигә дисәң, яңа авылга алпавыт Мордвинцев җирләрен бүлеп биргән вакытта шомырт чәчәк аткан һәм янәшәдәге бәләкәй генә күл ак күбеккә батып утыра икән. Шуннан инде Ак күл, яңа авылны Аккүл дип атыйлар.
Беренче карашка Керкәле, Чуртанлы, Чыршылы, Камышлы, Аналык кебек авыл исемнәренең елгаларга бер катнашы да юк сыман. Чөнки алар исемгә "-лы/-ле" һәм "-лык" кушымчалары кушылып ясалган атамалар. Башта ал арга исемнәрне теге яки бу әйбернең күплегеннән чыгып кушканнар сыман. Чыннан да шулай бит: Керкә-ле, Чуртан-лы, Чыршы-лы, Камыш-лы. Әмма Мәскәүдәге Борынгы актлар үзәк дәүләт архивында (БАҮДА) саклана торган (350 нче фонд) ревизия-перепись документлары белән танышкач, әлеге исемнәрне әүвәл ярларына шул авыллар килеп утырган елга-инешләр йөрткәненә инанасың. Әйтик, "Деревня Каркали, что на речке Каркали" һәм башкалар. Инде мәсьәлә ачыклана кебек. Без, тарихи әдәбияттан укып, бу якларда, ягъни Бөгелмә төбәгендәге елгаларның керкә балыгына (ала балык-пеструшка-форель) бай булуын беләбез. Мәсәлән, Бөгелмә шәһәренең борынгы гербы - "В голубом поле серебряная рыба с голубыми пятнами, называемая пеструшка, которой сей страны воды весьма изобилуют". Танылган урыс язучысы С.Т.Аксаков та үзенең әсәрләрендә Бөгелмә өязе елгаларында күпләп керкә балыгы тоту күренешләрен тасвирлый. Әле без малай чакта да, ягъни сугышка хәтле, аны чиләкләп-чиләкләп тота торган идек. Шулай булгач, төбәктәге елгаларның берсе "Керкәле" дип аталган икән, моның гаҗәбе юк. Шуннан инде Керкәле авылы. Райондагы Чертанлы (Чуртанлы) һәм Камышлы авылларының исемнәре дә нәкъ әнә шулай барлыкка килгән. "Анысы шулаен шулай да, Чыршылы белән Сугышлы атамаларын ничек аңлатырга?" диярләр кайберәүләр. Бу якларда элек ылыслы агачлар үсмәгән, алар хәзер дә махсус утырту юлы белән генә үстереләләр. Димәк, төбәктә чыршы булмаган һәм нинди дә булса елганың, аннан авылның аңа нисбәтле булуы мөмкин түгел. Янә дә килеп, елга җансыз предмет, ул сугышлы була алмый. Әллә соң әлеге су ярында кемнәрдер кайчандыр сугышканнармы? Ничек кенә булмасын, елгага, аннан килеп авылга "Сугышлы" исеме кую мантыйкка сыймый. Нинди дә булса фикергә килергә ашыкмыйк. Төбәк тарихына игътибар итүчеләр әлеге мәсьәләне бик тиз ачыкларлар. Хикмәт шунда ки, кайчандыр мәдрәсәсендә мәшһүр Ризаэтдин Фәхретдин укыган Чыршылы (соңрак - Түбән Чыршылы) авылы, гомумән, "Чыршылы" дип түгел, бәлки "Чәшеле" дип аталган. Әле Бөек Ватан сугышына кадәр генә дә тирә-як авылларның халкы аны "Чәшеле" дип атый, өлкәнрәкләр исә бүген дә шулай дип кенә йөртәләр. Төбәктә беренче ревизияләрне үткәргән урыс переписчиклары да, кайбер фонетик үзгәрешләр белән булса да, авыл исемен чагыштырмача дөрес язганнар. Монда 1746 елда уздырылган Икенче ревизия (БАҮДА, 350 нче фонд, 2 нче тасвирлама. 3793 нче китап) документларында болай дип укыйбыз: "В деревне Шачили, что на речке Шачили". Димәк, авыл атамасын "чәше" (чәше-ле) сүзеннән чыгып аңлатырга кирәк. Менә шунда безнең көймә комга терәлә дә инде... Татар халкының бүгенге буыны телендә "чәше" дигән сүз юк лабаса! Аны 1966 елда Мәскәүдә "Советская энциклопедия" нәшриятында басылган "Татарча-русча сүзлек"тә дә, 1981 елда Казанда басылган "Татар теленең аңлатмалы сүзлеге "ндә дә тапмыйсың. Мәгәр бу төбәктә озын гомер сөргән теләсә кайсы карт-карчыктан сорасагыз да, алар сезгә чәшенең печәнне яисә көлтәне табигый җилләтү өчен махсус ясалган әвен икәнен әйтерләр. Моңа әле безнең якларда XVIII гасырда сәяхәт иткән мәшһүр П.С.Паллас та игътибар иткән. Ул үзенең "Россия дәүләтенең төрле урыннары буенча сәяхәт" (Санкт-Петербург, 1773 ел) дигән китабында болай дип яза: "Татары имеют особливый вид овинов, который называется Шиши". Бу инде шул - татарның "чәше" дигәне. Инде ачыкланды булса кирәк. Башта ярында печән киптерә торган чәшеләр тезелгән елга "Чәшеле" дип аталган, аннан инде аның буена килеп төпләнгән авыл шул ук исемне алган. Соңрак, әле күптән түгел, Чәшеле, фонетик үзгәрешләр кичереп, Чыршылыга әверелгән...
Инде Сугышлыга килсәк, ХҮШ-Х1Х гасырлардагы тарихи документларда һәм белешмәләрдә, шулай ук төбәкнең бик җентекләп төшерелгән карталарында да сез гәрчә Сугышлы елгасының Шушмага койган тармагында андый исемдәге авылны тапмассыз. Чөнки ул әле XX гасырның 20 нче елларына кадәр башта Нәдер, соңрак Иске Нәдер дип аталган, һәрхәлдә, Ватандашлар сугышы чорындагы карталарда Сугышлы урынындагы авыл кырыена "Надырово" дип язылган. Бу атама Нәдергол (Нәдеркол) дигән төрки-татар исеменнән алынган. Мәсәлән, 1746 елда бу төбәктә үткәрелгән Икенче ревизия материалларында бу авыл хакында: "В деревне Надырово, что на речке Сагышле", - диелгән. Хәер, XVIII гасыр урталарында бу төбәктә Нәдер исеменә бәйле өч авыл барлыкка килүе мәгълүм. Аларның беренчесе XVIII гасыр башында Сергиевск шәһәре (хәзерге Самара өлкәсе) янындагы Нәдерауыл (Надыровка); күп еллар узганнан соң бу авыл Сергиевск шәһәре эчендә калган, Кремль диварлары янында аны бүген дә шәйләргә мөмкин. XVIII гасырның 30 нчы елларында Сугышлы елгасының Шушмага койган җирендә икенче Нәдер (бүгенге Сугышлы) нигезләнгән. Өченчесе - Яңа Нәдер шул ук гасырның 50 нче елларында Зәй елгасы буена (хәзер Әлмәт районы) килеп утырган. Әлеге авылларның өчесен дә нигезләүче - бөлә башлаган татар морзасы, Нәдер волостеның беренче старшинасы, шушы төбәктә нефть эшкәртү заводы төзегән Нәдер Үрәзмәтев. Үзенең заводын ул Сок елгасына коя торган Карамалы суы буена салдыра. Мәгәр Нәдер старшинага төбәктәге башка "дегетле чишмәләр", ягъни нефте җир өстенә үзе саркып чыккан урыннарның тагы өчесе билгеле була. Шуларның тагы берсенә ия булу максаты белән ул үз кешеләреннән бер төркемне Шушма елгасы буена (хәзерге Сугышлыга) күчерә. Шунысы кызыклы: Нәдер Үрәзмәтевнең эшче кешеләрен "зимагурлар" дип йөрткәннәр икән. Мәсәлән, 1762 елның 9 июлендә уздырылган Өченче ревизия документларында Нәдер волостеның Иске Нәдер авылында уналтылап гаилә теркәлгән. Авылда яшәүчеләрнең берсе "Земагур Сямгунов" (Зимагур Шәмгунов. - Җ.Р.) дип язылган һәм аның исеме турына менә шундый искәрмә өстәлгән: "Оной перешел той же волости из деревни Старой Надыровой, что на реке Соку в деревню Надырово, что на речке Шешме и Шугушле. Тож земагур из Надырово". Моннан күренә ки, бүгенге Сугышлы авылында яшәүчеләрнең бабалары Самара өлкәсендәге Нәдерауылдан күчеп килгәннәр һәм зимагурлар дип йөртелгәннәр икән. Шунысын да әйтик: бу авыл атаклы Батырша исеме белән дә бәйле. Үзе кабызган 1755 ел восстаниесе бастырылгач, ул шушы авылның мәчете базында качып ята.
XIX гасырда бастырып чыгарган белешмәләрдә Бөгелмә өязендәге Иске Нәдер авылы исеменнән соң җәяләр эчендә "Сугушла" дип язылган сүзләр очрый башлый. Димәк, бу заманнарда инде авылны икенче төрле "Сугышлы" дип тә йөртә башлаганнар. Югарыда әйтелгәнчә, әлеге атама авыл аша ага торган Сугышлы елгасы исеменнән алынган. Ләкин ул элек татар телендә "Сугышлы" дип түгел, "Сагышлы" дип әйтелгән. 1746 елда язылган документны искә төшерик: "В деревне Надырово, что на речке Сагушле". Күрәсез, елга "Сагышлы" дип аталган, һәм ул чагыштырмача дөрес бирелгән. Вакытлар үтү белән, урыс битекчеләре Сагышлыны Сугышлыга әверелдергәннәр...
Югарыда без исемгә "-лы/-ле" кушымчасы кушылып ясалган елга атамалары һәм аларга бәйле авыллар хакында сүз алып бардык. Мәгәр кайбер елгаларның атамалары исемгә "-лык/ -лек" кушымчасы өстәлү белән дә барлыкка килгән, һәм алар соңрак үз ярларына килеп утырган авылларны да шул исем белән бүләкләгәннәр. Лениногорск районында да әнә шундый исемдәге елга бар һәм кайчандыр бер авыл да булган - Аналык. Төбәктә 1746 елда үткәрелгән Икенче ревизия документларында әлеге авыл хакында: "В деревне Аналыково, что на речке Аналык", - диелгән. Монда шундый исемдәге елга һаман да агып ятса да, андый исемдәге авыл юк инде. Бүген ул "Федотовка" дип атала. Авыл исеменең әнә шундый һич көтелмәгән үзгәреш кичерүе нәрсә белән аңлатыла соң? 
Әйе, Аналык авылын мөселман татарлар XVIII гасырның 30 нчы елларында нигезләгәннәр. Икенче ревизия документларында бу хакта ачыктан-ачык әйтелгән, авылның халкы "татарлар" диелгән. Шул ук документка теркәлгән исем-фамилияләр дә (Атнагол Тайбаков, Кинҗәкәй, Өметкол, Биккол, Сөбханкол, Таймас Курманаев, Зәет Бимешев, Йосыф, Габделҗәләл, Сәгыйт һ.б.) әнә шул хакта сөйли. Авыл уртасындагы тауның бүген дә "Бәшир тавы" дип аталуы, соңгы еллардагы төзелешләр вакытында Федотовканың урта бер җирендә мөселман каберләре табылуы да әнә шуны исбатлый. Шунысы гаҗән: 1762 елда үткәрелгән Өченче ревизия документларында Аналыкны без ясаклы татарлар исемлегендә тапмадык, аннан соңгы ревизияләрдә дә ул инде ясаклы татарлар арасында күренми. Ни булган? Авыл беткәнме, күчеп киткәнме? Әмма бу якларның 1755 елда төшерелгән беренче картасында авыл үз урынында - Аналык суы буенда. Алайса ни булган соң? Моны тарихи чынбарлыкка һәм мантыйк кануннарына нигезләп аңлатырга туры килә. Димәк, XVIII гасырның 60 нчы елларында Аналык авылының ниндидер Фәрзетдине яки Фәрхетдине, күршедәге Иске Куак авылы чиркәвенең "изге аталары" кызыктыруына (өч ел рәткә салым салмау, бүләккә акча, тун яисә тана бирү һ.б.) алданып, христиан динен һәм Федот исемен кабул иткән, һәм шуннан инде - Федотовка авылы килеп чыккан. Ә ул заманнардагы кыргый законнар буенча, авылдан бер кеше чукынса — җирләр аныкы гына булган, чукынмаган мөселманнар исә теләсә кая күчеп киткән. Аналык авылы мөселманнарының да бер төркеме Урдалага, ә Кармыш төбе (ыруы) Керкәлегә күчкән ("Казан утлары", N1, 1984 ел). Бара-тора Федотовка ярыйсы гына зур керәшен авылына әверелгән (1856 елдагы Унынчы ревизиядә - 51 йорт).
Югарыда без Сагышлы елгасының һәм авылының исеме урыс переписчиклары һәм писарьлары тарафыннан аңлашылмас дәрәҗәдә бозылуы хакында сөйләдек. Мондый хәлләр тарихта бихисап һәм әле бүген дә дәвам итә (әйтик, Зәй районындагы Чыбыклы авылы әле дә Чубуклы булып йөри). Мисалга райондагы Кирлегәч авылын китерергә мөмкин. Кайсы гына гасырда һәм елда басылган сүзлекләрне актармагыз, иларда сез "кирлегәч" дигән төрки-татар сүзен тапмассыз. Алайса каян килеп чыккан соң бу тозсыз атама? Башта ук туры җавап бирик: урыс зыялыларының татар теленә, шулай ук халкына югарыдан торып, сансызлап каравыннан бу. Тарихи документлардан күренгәнчә, авыл башта, гомумән, "Кирлегәч" дип түгел, "Сәет авылы" дип атала. Аннан инде "Сәет Кирлегәче" дип йөртелә башлый — ревизия документларында: "В деревне Саитовой, что на речке Кырлыгаче", — диелгән. "Карлигаче" дигән вариантлары да очрый. Димәк, Кирлегәч елга исеме икән. Бу сүз исә "Карлыгач" сүзенең урыслар тарафыннан бозып язылган варианты. Ярларында яр карлыгачлары — керәшәләр күп оялаганга, "Карлыгач елгасы" дип атаганнар аны. Авылның исеме шуннан алынган, әмма ул "өлкән туганыбыз" тарафыннан бозылган.
Байтак кына географик атамаларның мәгънәләре бүгенге әйтелешләре һәм язылышлары белән очраклы гына тәңгәл киләләр. Шуның өчен дә теге яки бу авылның исемен ачыклаганда, кабинетта утырган килеш, аның хәзер ничек язылышыннан чыгып кына аңлату зур ялгышларга, беркатлы юрау, гипотезаларга китерә. Кызганыч ки, әнә шундый беркатлы, ялгыш аңлатулар күренекле галимнәр һәм фәнни оешмалар эшчәнлегендә дә күренгәли. Мәсәлән, В.А.Никоновның "Кыскача топонимик сүзлег"ендә (Мәскәү, "Мысль" нәшрияты, 1966 ел): "Бугульма - в Татарской АССР. Возможно, из татарского буга - бык", - диелгән. Күрәсез, татар телен, татар тарихын белмәгән галим "Бөгелмә" сүзенең урысча язылышына карап кына фикер йөртә, кала исеменең "бөгелү" сүзенә, шуннан чыгып аталган Бөгелмә елгасына нисбәтле булуы аның башына да килми. Мондый мисалларны үзебезнең татар тормышыннан да күпләп китерергә мөмкин булыр иде. Сүзне озынга сузмау өчен, шуларның берсенә, Лениногорск районына кагылышлысына гына тукталыйк. Сүз Писмән (Иске һәм Яңа Писмән) авылы исеме хакында. Кабинетта утырган килеш аның язылышына карап кына нәтиҗә чыгаручы кайбер авторлар гаять беркатлы фикер йөртәләр. Имештер, бу авылда грамоталы урыслар яшәгән дә, тирә-якта тереклек итүче башка халыклар алар янына хат яздырырга йөри булган. Имештер, алар юлда очрап сораучыларга: "Пашул Писмянка письмо писать", — дигәннәр. Шуннан инде, имеш, авылның исеме "Писмянка" (Писмән) булган. Йа Хода, никадәр малайшалайлык! Әнә шулай дип үзләре генә фикер йөртсәләр, ни әйттең иде дә, әлеге әкиятне газета-журналларга, китапларга да язып чыгалар бит әле. Мәсәлән, Э.Ларичеваның "У истока" китабы (Казан, 1981 ел, 4 нче бит).
Авыл ул кемнәрнеңдер күршеләргә барып хат яздырганын көтми. Ул бүген нигезләнә, иртәгә исә аңа исем кирәк. Янә дә килеп, урыс крестьяннарының татарларга караганда кимендә ун тапкырга наданрак булулары хакында Ленин үзе дә көенеп язды бит. Шунысы да бар: авылга атама бирүнең элек-электән килгән үзенең язылмаган законнары булган. Писмән исеменең килеп чыгышы да шактый катлаулы. Тарихи әдәбияттан һәм документлардан күренгәнчә, 1738 елда салынган бу авылның атамасы янәшәдән агып Дала Зәенә коя торган Печмән инеше исеменнән алынган. Ф.Гарипова үзенең "Татарстан гидронимнары сүзлеге" (Казан, 1984 ел) дигән китабында республикабыздагы 16 бәләкәй елганың шундый исем йөртүе хакында яза. Лениногорск районындагы инеш шуларның берсе. Елгаларның "Печмән" дип аталулары исә һич кенә дә очраклы хәл түгел. Төрки-татар телендә "пыч-печ" тамырыннан печү, кисү, чабуны аңлаткан байтак сүз ясалган. Әйтик, печән, печү, пычак, пычкы, почмак һ.б. "Печмән" сүзе исә урман-әрәмәсе киселгән, чистартылган урынны аңлаткан, һәм әнә шундый җирләрдән аккан сулар "Печмән елгасы" дип аталган.
Кайбер авылларның исемнәре шулкадәр "яшерелгәннәр" ки, аларның атамаларын елга-инешләргә, чишмәләргә бәй-ләве дә кыен. Мәсәлән, туган як тарихы белән ныклап кызыксынмаган кешенең Тукмак исемле торак пунктны чишмәгә бәйләвен күз алдына китерүе кыен. Җитмәсә, алар әле районда икәү: Керкәле Тукмагы һәм Сарабиккол Тукмагы. Хәлбуки өлкәннәр әйтер, Керкәле Тукмагының (1924 ел) исеме Тукмак чишмәгә (аның башы тукмакка охшаган), шулай ук Сарабиккол Тукмагының (1928 ел) исеме дә шундый ук Тукмак чишмәгә бәйле. "Соңгысы кара урман эчендә булып, аның янындагы каенга тукмаклар эленгән һәм алар, җилдә чайкалып-шакылдап. чишмәнең кайда икәнен "кычкырып" торганнар", - дигән риваять бар.
Райондагы Карагай авылының исеме дә аның янәшәсеннән агып яткан Карагай елгасы исеменнән алынган. Дөрес, безнең бу якларда карагай үсми үсүен. Мәгәр төбәгебездә яшәүче типтәрләрдә элек теләсә кайсы ылыслы агачны "карагай" дип атау гадәте булган. Ихтимал, Карагай инеше ярында да берәр нарат үскәндер һәм аның исеме шуннан алынгандыр.
Икенче зур төркемдә атамалары кеше исемнәренә, фамилияләренә һәм кушаматларына бәйле торак пунктлар. Боларына иң әүвәл, билгеле, алпавыт яисә сәүдәгәрләр кулларында булган крестьянлы, яки халкы хуҗага башкача бәйле булган авыллар керә. Районда алар күп түгел: элеккеге алпавыт авыллары Дурасово, Александровка, Варваринка, Мартыново (монысы соңрак Горкино авылы составында кала) һәм полковник Маслов хуторы. Вакытлар үтү белән, соңгысын Мачкара (Мошкара дигән инеш исеменнән) дип йөртәләр. 1908 елда бирегә Түбән Чыршылы авылыннан крестьяннарның зур бер төркеме күчеп утыргач, әлеге авыл Яңа Чыршылы дип атала башлый һәм бүген дә шул исеме белән мәгълүм. Сембер сәүдәгәре, соңрак Богословск бакыр заводы (Әлмәт районындагы Кичү авылы янында була) хуҗасы Глазовның Глазово авылы белән сәүдәгәр Габделвәли Ибәтуллинның Вәли хуторы да шушы төркемгә керәләр, әлбәттә. Соңгысы, Сембер ягыннан килеп, Бөгелмәдән йорт сатып алган. Мәгәр өе чиркәүгә якын булып, чаң тавышы аның намазын бозып җәфалый икән. Шуннан ул алпавыт Мартыновтән 421 дисәтинә уңайлы һәм 30 дисәтинә уңайсыз җир сатып ала, шунда үзенең йортын, амбар-складларын, кибетләрен салдыра. Алары янында Вәлинең "туганнары"ннан торган авыл барлыкка килә.
Байтак кына авылларның атамалары шул авылларга башлап килеп утырган яисә аның өчен урын карап кайткан кешеләрнең исемнәренә бәйле. Бәкер, Петропавловка, Кузьминовка, Үзбәк, Алтай, Бохар, Болгар, Сережкино, Спиридоновка, Михайловка, Сергеевка, Малаховка авылларының ялгызлык исемнәренә, Сарабиккол авылының аны нигезләүче Сара белән Бикколга, Иштирәк (Иске һәм Яңа Иштирәк), Үтәмеш, Юлтимер кебек авылларның борынгы төрки-татар исемнәренә нисбәтле икәнлекләрен аңлау өчен галим булу кирәкми. Зәй-Каратай, Мөэмин-Каратай һәм Шөгер (Иске һәм Яңа Шөгер) авыллары атамаларының да ялгызлык исемнәреннән алынганлыклары күренеп тора. Тик биредә шунысы бар: Каратай һәм Шөгер исемнәре белән башта шул урыннардагы елгалар, аннан соң гына авыллар аталган. Исемсез инеш буена килеп утырган авыл белән әлеге елгага исемнәрнең бер үк вакытта бирелүе дә бик ихтимал.
Күренә ки, райондагы Ивановка һәм Савочкино авылларының атамалары да кеше исем-фамилияләреннән алынган. Мәгәр тирә-якта яшәүче татарлар телендә аларның татарча исемнәре булуы да мәгълүм. Мәсәлән, мордвалар яши торган Мордва Ивановкасын "Баллы" дип йөрттеләр. Ул Баллы елгасы ярына утырганга шулай аталган. Ә "баллы" сүзенең килеп чыгу риваяте болайрак: борын заманнарда берәү, озак нужа куып йөри торгач, шушы елга буена килеп чыккан һәм ярга ятып су эчкән. Шунда ул суның баллы икәнен искәргән. Бакса, өстәрәк елгага аркылы чолыклы бер агач ауган, суга бал тәме шуннан тарала, имеш. Ә чуашлар яши торган Ивановка белән аның күршесендәге Савочкино авылларын "Олы Диңгез" һәм "Кече Диңгез" (документларда - Дынгиз) дип йөрткәннәр. Ивановка авылы янындагы тирән күл (хәзер ул юк инде, урынында сазлык кына) һәм шуннан агып чыккан инеш "Диңгез" дип аталганнар. Әнә шул исем авылларга да ияргән.
Кайбер авылларның атамаларын, гәрчә алар ялгызлык исемнәрдән килеп чыксалар да, өстән-өстән генә карап аңла-туы да кыен. Әйтик, райондагы Тимәш авылы атамасы. Әмма төбәк тарихы белән танышып, әлеге атама турында ныклап уйлансаң, аның Тимершәех дигән кеше исеменнән алынуын төшенүе кыен түгел. Татарларда, бигрәк тә мишәр татарларда, кеше исемен кыскарту гамәле бар: Хәбибулла - Хабуш, Рамазан - Рамай, Габдулла - Апуш, Җиһанша - Янша, Яныш һ.б. Тимәшнең килеп чыгышы да әнә шул күренешкә бәйле: Тимершәех - Тимуш - Тимәш. Тирәнтен уйлаганда төбәктәге Кузайкино (Кузай) һәм Чүте авыллары атамаларының да Кузый (борынгы төрки сүз: көзге бәрән) кушаматыннан һәм борынгы болгар-татар исеме Чутыйдан барлыкка килүләрен аңлап була.
Өченче төркемгә теге яки бу урынга, берәр әйбернең яисә җәнлекнең күп булуына бәйле авыллар керә. Аларның байтагы бүгенге әйтелеш һәм язылышлары белән үк үзләренең кайдан килеп чыгуларын "кычкырып" торалар. Мәсәлән, Чиялетау, Ялтау (Ялан тау), Горкино (таулы авыл дигәне) һәм МордваКармалка (татарның "карамалы" сүзеннән) авыллары. Боларны аңлатып торуның кирәге юк кебек. Ә менә Урдалы һәм Урмышлы авылларының атамалары кыскача булса да шәрехләүне сорыйлар.
Урдалы (дөресе - Урдала) авылына олы юл буйлап килеп җитәрәк, Зирекле (Урдала) елгасы тамагында "Изгеләр зираты" дигән урын бар. Риваятьләргә караганда, авыл башлап шушында, борынгы бабалар күмелгән җирдә салынган. "Утсыз төтен булмый" диюләре хактыр. Чыннан да, архив документлары раславынча, әүвәл тәүге килеп утыручы Туктар бабай исеменә нисбәтле рәвештә Туктар дип аталган авыл шушы урында, ягъни Дала Шушмасының сул як ярында, Урдала елгасы тамагында нигезләнә. 1746 елда үткәрелгән Икенче ревизия документларында бу хакта: "В деревне Токтарово, что на Степной реке Шешме и на речке Урдала", - диелгән, Туктар авылында яшәүче 49 ир-атның исемнәре теркәлгән. Иң беренче итеп авылны нигезләүче Туктар картның 25 яшьлек улы Миңлебай Туктаров язылган. Димәк, инде Туктар карт үлгән була.
Туктар авылының утырган урыны җайсызрак (сазлык) булган, күрәсең, халык акрын-акрын өйләрен Шушма елгасының аръягына, дала ягына да сала башлый, нәтиҗәдә ике авыл барлыкка килә. 1785 елда уздырылган Дүртенче ревизиядә Туктар ике мәртәбә телгә алына, анда 41 хуҗалык һәм 145 ир-ат дип бирелә. Шулай итеп, бу урында ике авыл саналса да, алар әле икесе дә Туктар исеме белән аталганнар. 1856 елда узган Унынчы ревизиядә инде алар икесе ике авыл: "Новая Урдала, при реке Шешме, число дворов - 41, мужчин - 131 и женгцин - 135. Мечеть Магометанская" һәм "Токтарово, при речке Ерыклы, число дворов - 47, мужчин - 161 и женщин - 172. Мечеть Магометанская". Күренә ки, һәр авыл үзенә мөстәкыйль, хәтта мәчетләре дә аерым. Әмма вакытлар үтү белән Туктар авылы акрынлап бетә бара, Урдала исә үсә. Шуннан инде аны "Туктар Ур даласы" дип йөртә башлыйлар. Бераздан исә (Туктар авылы беткәч) ул инде "Урдала" дип кенә атала. Шулай да "урдала" сүзе ни-нәрсә аңлата соң? Борынгы төрки-татар сүзе "ур"ның мәгъңәсен беләбез. Башта табигый киртәләрне - тирән чокыр, коры елга, текә ярлы елгаларны, балкаларны шулай атаганнар. Бара-тора бу сүз ясалма корылмаларга - кальга янындагы үр (вал) һәм каналларга да күчкән. Аңлашылганча, "урдала" сүзе ике сүздән: "ур" һәм "дала" өлешеннән тора. Димәк, аны "ур артындагы дала", "ур артындагы датада авыл" дип аңларга кирәк.
Инде Урмышлы авылына килсәк, бүгенге көндә аны татарча "Ормышлы" дип язалар һәм шулай укыйлар. Юк, бабаларыбыз үзләренең туган авылларына мондый тузга язмаган исем кушмаслар. Безнеңчә, "Ормышлы" ул - "Урмышлы"ның мишәрләр тарафыннан бозылган варианты. Тарихи әдәбият һәм документларны актарганда без моңа ачыклык кертергә тырышып карадык. Беренче ревизияләр документларында ул һәрвакыт "Урмышлы" дип бирелгән. Ул чактагы переписчикларның татар телен белүләрен һәм гаять объектив булуларын истә тотсак, алар авыл исемен дөрес язалар. XVIII йөздә шушы авыл аша узган П.С.Паллас үзенең китабында аны "Кюрмушлы" дип телгә ала, башка тарихи документларда исә авыл исеменең "Юрмышлы" вариантлары очраштыргалый. Әмма ничек кенә булмасын, беренче иҗектә һәрчак "у" авазы өстенлек итә. Димәк, авыл чыннан да "Урмышлы". Моны шулай дип кабул итсәк, "урмышлы" сүзе дә "ур"га мөнәсәбәтле кебек. Ләкин бу алай түгел. Борынгы татар телендә "-мыш/-меш" суффиксы бик популяр булып, "йөрмешле сукмак" (йөрерлек сукмак), "бармышлы юл" (барырлык юл), "качмышлы урын" (качарлык урын) формасында сөйләү гадәти хәл булган. "Урмышлы" сүзе дә әнә шул төркемнән. "Урмышлы җире" исә "чәчеп-урырлык җире бар" дигәнне аңлата.
Дүртенче төркемгә яңа авыллар, Совет заманы авыллары керә. Аларның исемнәренә идеологик төсмер бирелгән. Мәсәлән, Мичурин, Үрнәк, Трактор, Ватан, Восход торак пунктлары. Зеленая Роща эшчеләр поселогының исеме шушы ук төркемгә керсә дә, аны районда бердәнбер хыялга нисбәтле торак пункт дип карарга мөмкин. 1945 елның 24 февралендә шәһәр тибындагы эшчеләр поселогы статусы алган бу торак пунктка киләчәктә ул ямь-яшел куаклык булачак дигән өмет белән "Зеленая Роща" исеме кушыла. Тик ул заманнарда гел кабатланганча, хыял тормышка ашмый - поселок яшелләнмичә кала...
Автор 
МӘҢГЕ ЯШЬ ТУГАН ЯГЫБЫЗ
Ошбу китапның авторы Җәмит Гатаулла улы Рәхимевнең Лениногорск районы һәм шәһәре хакимият башлыгы Исхак Әюп улы Садриев белән әңгәмә темасы - Лениногорск каласы.
- Исхак Әюпович, шәһәребезнең җөмһүриятебез экономикасындагы ролен Сез ничегрәк күзаллыйсыз?
- Сорауга җавапны тарихыбызга, үткәнебезгә күз төшерүдән башлыйк әле. Быел Татарстан нефтенә 50 ел. Илнең нефть промышленносте тарихына алтын хәрефләр белән язылган үзебезнең нефтьчеләребез уңышларын бергәләп барлап алыйк:
1956 ел. Татарстан нефтьчеләре "кара алтын" чыгару буенча илдә беренчелекне яулый һәм бу урынны 17 ел буена үзендә саклый.
1970 ел. Татарстан промыселларында йөз миллион тоннадан артык сыек ягулык алына. Бу кадәр нефтьне әле элеккеге Советлар Союзында беркем дә чыгара алмаган иде. Алдагы алты елда да "Татнефть" берләшмәсендә йөзәр миллион тонна нефть чыгарыла.
1971 ел. Май аенда җөмһүриятебездә миллиард тонна күкертле чимал алына. Ә бу бит - бары тик егерме генә ел эчендә, чөнки 1951 елга кадәр Татарстаныбызда 1,5 миллион тонна гына нефть чыгарылган иде.
1981 ел. 2 октябрь. Татарстанның илгә ике миллиард тонна нефть бирүе турында барлык газета яза, радио, телевидение сөйли, күрсәтә.
1993 ел. Нефтьчеләр башкаласы Әлмәттә тантаналы җыелыш. "Татнефть" акционерлык җәмгыяте генераль директоры Ренат Гыймаделислам улы Галиев җөмһүриятебез нефтьчеләренең 50 ел эчендә 2,5 миллиард тонна нефть чыгаруларын билгеләп үтә.
Бу саннар инде Сезнең сорауга туры җавап дип уйлыйм мин. Лениногорскидан башка мондый уңышлар яулау мөмкин булмас иде! 
- Болай әйтү артык шапырыну дип уйламыйсызмы?
- һич юк. Чөнки бу уңышларда чыннан да калабыз нефтьчеләренең өлеше әйтеп бетергесез. Лениногорскиның нефть хуҗалыклары - Татарстан нефть предприятиеләрендәге һәр эшнең чишмә башы. Нефть чыгаруда, бораулау, вышкалар төзү эшләрендәге техник һәм технологик яңалыкларның һәркайсы иң элек бездә сынау үттеләр һәм гамәлгә кертелделәр, бары тик шуннан соң гына җөмһүриятебезнең барлык промыселларында куллану таптылар, һәм чын нефтьче исемен данга, шөһрәткә күмгән кадрларның да байтагы нәкъ менә бездә, Лениногорск җирендә эшчәнлекләрен башлаган кешеләр. Моңа йөзләгән мисаллар китереп булыр иде. Шулардан берсен атап үтик: "Татнефть" акционерлык җәмгыятенең горурлыгы булган 20 Социалистик Хезмәт Героеның яртысыннан күбесе безнең район кешеләре яисә хезмәт юлларын безнең калада башлаган кешеләр. Лениногорскиның җөмһүриятебез тормышында һәм экономикасында тоткан роле турында бик күп сөйләргә, берсеннән-берсе саллы мисаллар китерергә мөмкин. Ләкин калабыз даны нефть белән генә билгеләнми бит әле. Биредә күпсанлы промышленность предприятиеләре. Аларның продукцияләре дә бик күп төрле: нефть промышленностена кирәкле автоматлар, төрле машиналар өчен җиһазлар, радиоприбор яисә авиация промышленносте өчен кайбер җиһазлар, төзү материаллары, халык хуҗалыгы өчен кирәкле продукция. Төрле машиналар һәм буровой җиһазларын төзәтү, яңарту буенча эшләүчеләрне дә искә алыйк. Аннан бит әле калабызда җиңел промышленность предприятиеләре барын да истән чыгармыйк.
Лениногорск районында алтмыштан артык торак пунктының барысы да диярлек зәңгәр ягулык белән тәэмин ителгән икән — монда да калабыз нефтьчеләре өлеше мулдан. Районыбызның авыл хуҗалыгы продукциясе җитештерүче район икәнлеген дә онытмыйк. 19 колхоз һәм 7 совхозның 128 мең гектар җирләре бар. Аларны эшкәртүдә дә, чәчү-уруда да яисә ферма, көтүлекләрдә дә нефтьчеләр ярдәме бик кирәк, күп кенә авылла-рыбызда соңгы елларда фермаларда реконструкция эшләре башкарылды. Сыер саву, малларны ашату-эчертү, биналарны чистарту да кул хезмәтеннән башка үтәлә. Хезмәтне җиңеләйтүнең барысы да диярлек Лениногорск нефтьчеләре ярдәмендә башкарылды.
Татарстаныбыз үзенең нефтехимиясе, машиналар төзү промышленносте белән дә дан казанды. Зәй һәм Түбән Кама электр станцияләре, Бөгелмә-Әгерҗе тимер юлы сафка басты, автомобиль юллары бермә-бер артты. Бу төзелешләрнең берсеннән дә Лениногорск нефтьчеләре һәм районыбызның барлык уңганнары читтә калмады.
Автор 
АВЫЛЛАР ТАРИХЫ
Хөрмәтле укучылар! Югарыдагы әңгәмәне бу китапның авторы Җәмит Рәхимев нефтьчеләр каласы Лениногорск юбилее көннәрендә алып барган иде.
Ни кызганыч, зур-зур планнар белән яшәүче мөхтәрәм авторыбыз инде безнең арада юк. Архивларга китәр алдыннан сөйләшкәнебез хәтергә уелып калган: төбәгебез тарихын тирәнәйтеп язардай байтак материал тупладым, бу баруымда да ачыклык кертердәйләрен табармын дип уйлыйм, дигән иде ул...
Әйе, автор мәңгегә бездән аерылса да, якташлары өчен олы бүләк - районыбыз авыллары тарихын язып калдыра алды. Бүген укучыга тәкъдим ителә торган китапка авторыбызның бөртекләп җыйган һәр материалы да сыеп бетмәде бетүен. Алай булса да, туган төбәген чын күңелдән яраткан, һәр һөнәр иясен хөрмәт итә белгән якташыбыз язмалары укучыга районыбыз авыл-поселокларын һәм шәһәрен аермачык күзалларга ярдәм итәр дип ышанабыз.
Чыннан да, нефть төбәген, шул исәптән безнең каланы да, Җир шарының күп илләрендә беләләр. Бөтен дөньяда атказанган нефть ятмаларын үзләштерү төбәгебезнең данын бар кыйтгаларга мәгълүм итте. Дөрестән дә, бездә үз эшенең чын осталары булган йөзләрчә хезмәт батыры эшләде һәм бүген дә эшли. Бу яклар Кембрий, Девон дәверләреннән башлап бүгенге көннәргәчә ныклап өйрәнелгән, тикшерү эшләре әле дә дәвам итә, бик тирән катламнарда бораулау эшләре һаман да тукталмый. Болары геологик катламнар. Ә без үзебезнең данлыклы тарихыбызны, бөек шәхесләребезне тулаем белеп бетерә алабызмы соң?! Җәмгыять тарихы, яшәеш һәм шәхесләр язмышы катламнарын кайчан ачып бетерербез, гомумән, мөмкин эшме бу?! Шул меңләгән сорауларны истә тотып, районыбыз тарихын меңләгән укучыларга тәкъдим итәргә булдык. Үткән тарихы да, бүгенгесе һәм киләчәге дә "кара алтын" ятмалары белән бәйле төбәгебез тарихының бер катламын ачу да булыр бу эшебез, дигән өметтә калабыз.
Авылларыбызньщ кыскача тарихын авыл Советы исеменә карап алфавит тәртибендә бирергә ниятләдек.
Мөхәррир 
ГЛАЗОВО
Илне күз яшенә һәм канга батырган беренче бөтендөнья сугышы хәсрәтеннән арынып, халык башка нәрсәләр белән кызыксына башлый. Әйтик, ата-бабаларының үткән юллары белән. Әнә шул имин көннәрнең берендә Глазово авылының кызыл билетлы куштаннары һәм аларга ияргән төркемнең башына "хәсрәт" төшә. "Туктале, - диләр алар, - нишләп әле безнең авыл Глазово дип атала? Кем ул Глазов? Риваятьләргә караганда, ниндидер буржуй калдыгы бит ул. Нишләп әле безнең совет авылы ниткәндер буржуй исемен йөртергә тиеш?!" Кызып, бәхәсләшеп кенә калмыйлар бу кызыл бәндәләр, югары органнарга шикаять-үтенеч тә язып жибәрәләр. Казанга гына да түгел, Мәскәүнең үзенә үк. Мәскәүдән җавап килеп төшә: "Глазов зыянлы кеше түгел, рәхәтләнеп йөртегез аның исемен", - диелгән була анда.
Чыннан да, кем соң ул Глазов? Нишләгән, ни майтарган ул? Нишләп әле авыл хәтле авыл аның исемен йөртә?
Мәскәүдәге Борынгы актлар үзәк дәүләт архивында (БАҮДА) Глазов һәм аның бу төбәктәге эш-гамәлләре турында материалларга юлыккач, мин аларга игътибар иттем һәм булган кадәр мәгълүматларны язып алдым. Алар исә түбәндәгеләрне бәян итә:
Глазовлар - XVIII гасырда Идел буенда эшкуарлык белән шөгыльләнгән вак мануфактурачылар. Аларның тарихчылар күзе кунарлыгы - Сембер сәүдәгәре Герасим Иванович Глазов. Аның атасы Иван Ермолаевич дин әһеле була. Ике улы - Василий белән Герасим - казна хезмәтендә булалар. 1723 елның октябрендә ясалган Беренче ревизия документларыннан күренгәнчә, Василий Иванович Пензадагы казна аракы заводлары комиссары, ә аның энесе Герасим - селитра (Техни
1 Ревизия — Рәсәйдә XVIII - XIX йөз башында җан башыннан салым түләү максаты белән үткәрелгән ир-ат санын исәпкә алу, перепись (ред. искәрмәләре). када шартлаткыч матдәләр хәзерләүдә һәм агрономиядә ашлама сыйфатында кулланыла торган азотлы тоз) заводларында подъячий. Туганнарның казна хезмәте промышленность эшчәнлегенә турыдан-туры бәйләнешле була. Югарыда телгә алынган Беренче ревизия документларында аларның Сембер өязендә 12 шәр чиләк сыешлы 20 казанлы шактый зур аракы заводлары бары билгеләп үтелә. Аракы кудыру һәм подряд белән Глазовлар соңрак та шөгыльләнәләр. Әйтик, 1747 елда Г.И.Глазов Сембер магистратына "Санкт-Петербургка һәм Рәсәйнең башка калаларына үзенең приказчигы Иван Осиповны юлында туры килгән 10 мең сумга кадәр подряд эшләренә килешүләр төзергә" җибәрүен хәбәр итә. Осипов белән язышуларыннан шунысы да мәгълүм: Глазовның Сембер өязендә өч аракы заводы булып, анда 15 мең чиләк аракы җитештерелә. Ә XVIII гасырның 50 нче еллары башында Герасим Глазов Сембер өязендәге Архангельск авылында 470 чиләк сыешлы 50 куб.лы зур аракы заводы тота.
Василий Глазовның аракы куу белән шөгыльләнүе казна хезмәте вазифалары белән турыдан-туры бәйләнештә булса, энесе Герасимның селитра кайнату белән мавыгуы аның хезмәте характеры белән аңлатыла: башта ул Сембер губернасы казна селитра заводларында подъячий, аннан исә Казан губерна канцеляриясендә шундый ук эш башкара. XVIII гасырның 30 нчы елларында ул селитра кайнатучы эшкуар булып танылганда, Герасим Глазов инде казна хезмәтендә тормый, бәлки Сембер сәүдәгәре дип санала, хәтта Сембер магистраты президенты дип атала. 1737 елда ул М.Д.Молоствовның Ахтуба селитра заводын ун елга арендага ала. Инде арендатор булгач, Ахтуба заводын әйбәтрәк файдалану өчен кампания оештыра, анда бертуганының улы Иван Андреевич Еростовны да ала.
Тагын ун елдан соң Герасим Иванович Глазовка бәла килә. 1747 елда Казан һәм Оренбург губерналарында үткәрелгән Икенче ревизия (перепись) вакытында канцелярия Глазовны, заводчы буларак, 1721 елның 18 гыйнвар указына туры килә дип таба. Әлеге указ нигезендә аз санлы крестьяннар өчен генә
1 Подъячий — канцеляриядә язу-сызу эшләрен башкаручы. завод салучылар һәм шул сылтау белән аларның авылларын сатып алучылар, ягъни кол крестьяннарны тиешенчә файдаланмаучылар барлык җанлы һәм җансыз милекләреннән мәхрүм ителәләр. Глазов өстендә кол крестьяннарыннан язу куркынычы туа, һәм ул ашыгыч рәвештә аларга хуҗа булуны аклый торган шөгыль эзли башлый.
Башта ул, гадәтләнгән эш дип, селитра кайнатуга ныклап тотынмакчы була: үзенең приказчигын Петербургка озата һәм аңа Самара янындагы казна селитра заводын алу хакында килешү төзергә куша. Игътибарга шунысы лаек: аның килешү караламасында бушка әлеге заводны, андагы материалларны, осталарны һәм эш кешеләрен генә түгел, кол крестьяннарны да алу хакында маддә бар.
Әмма ул приказчигының бу эшне ерып чыгасына ышанып җитми, конфискацияләнергә тиешле крестьяннарын файдалануның башка юлларын да эзли. Самарадан 7 чакрымда тау янында слюда чыгаруны, Сызраньнан 40 чакрымда кара сумала чыгаруны оештырып карый. "Сембер белән Сызрань арасында, Иделдән 50 чакрымдагы Тирәнкүл дигән елга буенда бик йомшак акбур бар, аңардан ак буяу ясыйлар", - дигәнне ишетеп, анысына да тотынып карый. Ниһаять, Сембердән 30 чакрымда иконалар язу өчен кызыл буяу ясый торган "кызыл квап" таба. Нәкъ шулчакны кабинет-секретарь, барон Иван Антонович Черкасов белән танышуына карамастан, эше уңмый, булган капиталын туздырып бетерә, завод салдырырлык акчасы калмый. Ниһаять, Глазов 1749 елның 9 февралендә Бөрсет елгасы буенча (хәзерге Мамадыш районы) бакыр заводы тотучы "Ямберле" Маленков янына барып егыла.
Мамадыштан 40 чакрым көньяк-көнбатыштагы, Бөрсет суы буендагы бу заводны Артемий Иванович Маленков 17441747 елларда заводчы Твердышев белән берлектә салдыра. Әмма завод эшли башлаган 1748 елда Твердышев аны ташлап киткәннән соң, акчасыз ялгызы кала, заводны яхшырак эшләтү һәм киңәйтү өчен Сембер сәүдәгәре Герасим Глазовны компаниягә ала. 
Әмма Глазовның бу адымы аны конфискациядән коткармый. 1749 елның 20 ноябрендә аның Бөрсет заводындагы өлеше һәм башка предприятиеләре казна исәбенә күчерелә. Шуннан инде эшне Сенатта кабат карату артыннан очсыз-кырыйсыз йөрүләр башлана. Эшнең уңайга хәл ителәсенә өметен өзми генә Сенатка ул сигез шикаять яза. Озак еллар буе башкалада яту аны "соң чик хәерчелеккә" төшерә. Чыннан да, аның Бөрсет заводын эксплуатацияләүдәге роле сукыр бер тиенгә дә тормый, чөнки, үзенең язуына караганда, "хатыны һәм нәни улы белән, кунарга һәм тамак туйдырырга урын таба алмыйча, дәрвишлектә йөри". Ахыр чиктә Глазов үз дигәненә ирешә, аның биш ел буе Конфискация канцеляриясе карамагында булган мөлкәте үзенә кайтарып бирелә.
Башкаладан туган якларына кайтканнан соң, Глазов искитмәле эшчәнлек күрсәтә башлый. Әйтик, ул үзенең компаньоны Маленковны завод белән идарә итү эшеннән читләштерүгә ирешә һәм аның тулы хуҗасы булып калмакчы була. Аның югалтканнарны әнә шулай тупас алымнар белән кайтару комсызлыгы юктан гына булмый, күрәсең. Чөнки инде Глазов - гади "семберле" генә түгел, бәлки Рәсәйнең иң куәтле вельможасы, тәхет тирәсендә патшабикәнең күлмәк итәген сыпыргалап йөрүче Александр Иванович Шуваловның компаньоны. Күрәсең, ул башкалада йөргәндә Шуваловның приказчиклары белән танышып ала һәм аларга үзе тапкан бакыр рудникларының байлыгы белән мактана. Нәтиҗәдә патшабикәнең сөйкемле сөяге Шувалов белән Герасим Глазов бергәләп өч бакыр эретү заводы салу турында контракт төзиләр. Әмма аларның бу эшләре уңышсызлык артыннан уңышсызлыкка юлыга һәм елгыр Глазов аларның бергәләп ниятләгәннәренең барып чыкмасын графтан алдарак сизеп ала, үзенең "хәленнән килмәү"не сылтау итеп, ул компаниядән чыга һәм, иң гаҗәбе, кулына эләккәнне ычкындырмаска күнеккән графтан билгеле бер күләмдә компенсация алуга ирешә.
Мәгәр Глазовның акчасы юктан зарлануы дөреслеккә туры килми. Чөнки ул, әлеге компаниядән чыгуына өч атна да үтми, 1758 елның 10 апрелендә Берг-коллегиягә прошение яза, үзе генә ия булган яңа завод салырга рөхсәт сорый. Димәк, Глазов: "Шувалов акчасына башкорт җирләрендәге Вознесенский заводын төзим", - дип йөргәндә, графның кесәсенә чумарга онытмаган. Глазовның яңа Богословск бакыр заводын тиз арада салдыруы да аның акчасы булуын раслый. Мәсәлән, Уфа өязенең Кичү елгасы буендагы (хәзерге Әлмәт районы) 4 пичле бу завод - аны салуга рөхсәт алганнан соң 12 ай үтәрүтмәс - 1759 елның февралендә эшли башлый.
Аңа кадәр Глазов ия булган Бөрсет заводында бакыр эшләп чыгару күп булмый. Әйтик, 1748-1752 елларда аның куәте елына 200 поттан артмый. Менә шуңа да алар үзләренең мәгъдән танучы осталарын әледән-әле ерак җирләргә, шул исәптән Кама аръягына да җибәреп, яңа бакыр рудасы ятмалары эзләтәләр. 1758 елда алар тарафыннан җибәрелгән мәгъдән танучылар безнең төбәктә, ягъни Уфа өязенең Нәдер волостенда Кичү, Карлыгач (Кирлегәч), Берекле, Иргез, Диңгез, Зәй, Салды, Курсак, Наҗагый, Шушма, Асум, Сок, Ирнә, Сөзелга, Курояш, Зур Кинек елгалары буйларында күп күләмдә бакыр мәгъдәне ятмалары табалар. Күргәнебезчә, хәйләкәр семберле Герасим Глазов яңа ятмаларны тик яткырмый. Кичү кырыенда бакыр эретү заводы салып та куя. Моның өчен ул старшина Нәдер Үрәзмәтевтән җир сатып ала. 1794 елда үткәрелгән Бишенче ревизия документларыннан күренгәнчә, Богословск бакыр эретү заводының 75 ир-ат бакыр кою остасы, алардан тыш завод каршында 176 һәм авылларда 221 җан (ир-атлар, билгеле) кол крестьян була. Авылларда яшәүче кол крестьяннар шул тирәдәге рудникларда эшлиләр. Чөнки Богословск заводының 175 руднигы була.
Мәскәүнең югарыда телгә алынган архивында Берг-коллегия фондындагы күпсанлы документлар, сызымнар, рәсемнәр әлеге рудникларның бөтен Шушма һәм Зәй буенда булуларын күрсәтәләр. Әйтик, Зәйнең уң ягында Тайсуган белән Әлмәт арасында гына да дүрт рудник. Алар Миңнебайда да, Шөгердә дә һәм башка авыллар янында да җитәрлек. Рудникларның берсе һәм шактый бае Кирлегәч белән Ормышлы арасында тауда була, һәм Глазов, анда эшләү өчен, кол крестьяннарның бер төркемен шул тауга якынрак (хәзер Чирмешән районында) авыл итеп күчерә. Шушма елгасының үрге агымындагы рудник та шактый өметле күренә. Аны файдалану өчен Глазов Чирмешән районындагы бер төркем крестьянны яңа рудникка якынрак күчереп утырта. Шулай итеп, Шушма елгасы буенда Глазово авылы барлыкка килә. Бүген аның нигезләнү елын төгәл генә әйтүе кыен. Шулай да Богословск заводы салыну һәм аның куәт алу елларыннан чыгып, Глазово авылы нигезләнүнең датасын 1760 еллар тирәсендә дип билгеләү чынбарлыкка туры киләдер.
Баштагы елларында Глазово авылында ничә йорт булуын һәм ничә кеше яшәвен әйтүе кыен. Чөнки ревизия вакытларында кол крестьяннар ясаклылар исемлегенә кертелмәгәннәр. Соңрак мондый авылларның исемнәре тарихи чыганакларда һәм документларда күрсәтелмәсәләр дә, алар крепостной авыллар булганлыктан, андагы йортлар саны ничәү булуга карамастан, хуҗага нисбәтле рәвештә "бер йорт, фәлән кеше" дип күрсәтелгәннәр. Глазово авылы хакында беренче тулы мәгълүматны без "Самара губернасының халык яши торган урыннары" белешмәсенең 1900 елда чыкканында очраттык. Анда исә болай диелгән: "Шешминка авылы (шул ук Глазово) элеккеге алпавытныкылар, урыслар, православныйлар Шушма елгасы буенда. Йортлар саны - 54. Ир-атлар - 160, хатын-кызлар - 180, җәмгысы - 340. Уңайлы җирләре 121 дисәтинә, уңайсыз җирләре 26 дисәтинә. Авыл Сходнево (хәзер Самара өлкәсендә) волостена карый". Шушындый ук белешмәнең 1910 елгы басмасына караганда, авылдагы йортлар саны 58 гә, ир-атлар 173 кә, хатын-кызлар 195 кә җиткән. Күрәсез, ун ел эчендә әллә ни үзгәреш юк. Аның каравы 1910 елда инде Глазовода земство хастаханәсе, табиб, фельдшер һәм акушерка бар.
Алай да без ашыга төштек, хикәябезнең эзенә басыйк әле. Шулай итеп, Глазово авылы 1760 еллар тирәсендә вак мануфактурачы Сембер сәүдәгәре Герасим Глазов тарафыннан нигезләнә. Авыл крестьяннары аның коллары, ягъни крепостной крестьяннары саналсалар да, Глазов кулы астында озак яшәмиләр. Глазов үлгәннән соң, аның җирләре Бөгелмәдәге җир банкы карамагына күчә һәм сатыла. Бу хәлнең кайсы елны булуын төгәл әйтүе кыен, һәрхәлдә, XIX гасыр башында Герасим үлгән, аның урынына Богословск заводына хуҗа булып улы корнет Андрей Герасимович калган була. Димәк, Глазово авылының сатылуы XVIII гасыр азакларына туры килә.
Глазово авылын һәм аның җирләрен ике кеше: Самараның эре сәүдәгәре Юрьин һәм хәлле крестьян Никоноров сатып алалар. Юрьин вак балык түгел, ул - бай сәүдәгәр. Самара үзәгендә үз йорты (күркәм генә бу йорт бүген дә тора), кибетләре бар. Глазовода исә управляющий тота һәм аны чын хуҗаларча файдаланмакчы. Глазовоның Шушма елгасы сул ягындагы өлешенә һәм байтак җиренә ия булып алганнан соң, анда ул таштан йорт һәм шулай ук таштан амбарлар салдыра (бу биналар бүген дә кибет буларак һәм хуҗалык кирәгенә файдаланыла). Шушма елгасын булдырып, тегермән һәм ярма яргыч эшләтеп җибәрә, аның хәтта моторлы көймәсенә кадәр була. Әмма бәләкәй генә Шушма елгасының суы биш ташлы тегермәнне һәм яргычны әйләндерү өчен җитешми. Юрьин Глазовога локомобиль китертә: тегермәнне һәм яргычны пар көче белән әйләндерә башлый, өен һәм бөтен хуҗалыгын электр белән яктырта. Тирә-яктагы бөтен авылларның крестьяннары Юрьин тегермәненә ашыгалар, монда ашлыкларын тарттыралар, ярма ярдыралар. Әмма эшлекле сәүдәгәр моның белән генә дә чикләнеп калмый, ул тирә-як авыллардан күп итеп мал-туар сатып ала, аларны Шушма буеның сусыл көтүлекләрендә симертә. Кыш кергәч исә көтү-көтү малны ярминкәләргә куып алып китә, сата, байый.
Эшлекле Юрьинның җирләрен Совет властеның беренче көннәрендә үк Глазово крестьяннарына бүлеп бирәләр. Локомобильне исә сүтеп Бөгелмәгә алып китәләр һәм анда кабат җыялар. Сәүдәгәр Юрьинның локомобиле Бөгелмәнең үзәк мәйданында, сәүдәгәр Кәримовлар өе янында байтак тора һәм дәүләт учреждениеләрен электр уты белән яктырта. Тирә-юньдә дан тоткан тегермән һәм яргыч хәвефле елларда яндырылып, таланып бетә, бик шәп буа исә үзеннән-үзе ерыла. 
Авылның Шушма елгасының уң ягына һәм бераз җиренә ия булып алган Иван Осипович Никоноров исә тыйнаграк яши. Сәнәктән көрәк булган бу яңа алпавыт игенчелек белән шөгыльләнә. Дөресрәге, аның аз-маз җирендә Глазово крестьяннары эшли, Иван Осипович үзе исә мәгърифәтчелек белән мәшгуль була. Ул гади крестьяннан чыккан укымышлы ират, шуңа байлыгы да чамалы. Җитмәсә, гаиләсе дә ишле: сигез баласы бар. Булган кадәр мәгълүматлар Никоноровларның заманасына күрә алдынгы кешеләр булуын сөйли. Лениногорск районы территориясендә беренчеләрдән булып Глазовода барлыкка килгән хастаханәне Иван Осипович салдырган, дип сөйлиләр. "Самара губернасының Хәтер китабы"нда (1907 ел) исә әлеге хастаханәнең 1906 елда төзелүе һәм аның земство хастаханәсе икәнлеге әйтелә. Димәк, Глазово хастаханәсе дәүләт акчасына төзелгән. Иван Осипович Никоноров, мөгаен, куратор гына булгандыр, һәрхәлдә, әлеге хастаханәнең барлыкка килүе Никоноров исеме белән бәйле. Хастаханә Никоноровлар җирендә, аларның утары янына салынган. Янә дә килеп, яшь алпавытның улы Роман Иванович Никоноровның биредә (1907-1913 еллар) табиб булып эшләве дә хастаханәне аларга нисбәтле иткән. Булган кадәр мәгълүматларга караганда, Никоноровлар халык мәнфәгатен яклаганнар һәм шул юлда шактый кыенлыклар күргәннәр. Әйтик, Никоноровның өлкән улы хирург Павел, жандармнар белән "очрашканнан соң", акылыннан яза. Роман исә, үзе табиб булуына карамастан, шулай ук иртә үлә. Полицейскийлар эзәрлекләвеннән качып, тәүлектән артык салкын сазда ятканнан соң, ул туберкулез белән авырып китә, шуннан инде мантымый. Никоноровның кызлары Мария белән Аннаны да авыл халкы хөрмәт белән телгә ала: хастаханә янәшәсенә салынган өч класслы мәктәптә алар халык укытучылары булалар. Биредә үз мәктәпләре булмаган Петропавловка, Савочкино, Дурасово һәм башка авыл балалары белем ала. Бертуган мөгаллимә кызлар үзләренең белемнәрен күтәрү һәм тәрәккыятләрен арттыру өчен Глазоводан ерак булмаган Добрино (хәзер Самара өлкәсе) авылына барып йөриләр. Анда реаль училище һәм белемле укытучылар була, Мария һәм Анна шулар белән аралашалар. Буранлы көннәрнең берсендә алар чаңгыда өйләренә кайтырга чыгалар, юлда адашалар һәм туңып үләләр... Кызларын бик яраткан ата аларны Глазово тавы буена аерым кабергә күмдерә, кабер өстенә бик матур төрбә ясатып куя. Әлеге төрбә әле без бала чакта да бар иде. Хәзер исә төрбә түгел, кабер үзе дә сакланмаган, кыргый җанлы кешеләр аны ватып-җимереп, таптап бетергәннәр...
Глазовода 1906 елда Никоноровлар катнашы белән ачылган хастаханә күп еллар буе халыкка карусыз хезмәт күрсәтә. Әле 50 нче елларда да ул бик популяр һәм әйбәт хастаханә авылның данын күтәрә иде. Монда күп еллар эшләп, инде вафат булган табибә Мария Васильевна Некрасованы Глазово халкы һәм тирә-як авылларда яшәүчеләр бүген дә онытмыйлар. "Ул дәвалый алмаган чир-сырхау юк иде бугай", - диләр алар. Фельдшер Михаил Федорович Галкин белән аның хатыны акушерка Юлия Сергеевнаны да зурлап исләренә төшерәләр. Моннан 87 ел элек ачылган хастаханәнең агач биналары бүгенгә кадәр саклана һәм участок хастаханәсе булып исәпләнә.
1918 елда Глазовода да авыл Советы оеша. Әмма аның беренче рәисе Кузьма Миронович Евсеевка иркенләп эшләү насыйп булмый. Төбәкне әле ак чехлар, әле Колчак явы басып ала, кызыллар тарафыннан алары куыла. Авыл талана, хәерчеләнә. Аннан соңгы ачлык исә Глазовоны бөтенләй изеп ташлый.
Тиздән авылга дөньяның ачысын-төчесен татыган солдатлар кайта башлый. Шуларның берсе - Иван Иванович Сергеев. Ул аклар белән сугыша-сугыша Донны, Кубаньны үткән, Курганны, Тубылны азат иткән, Харьковта ВЧК гаскәрләрендә хезмәт иткән. 82 яшенә җиткән бу кеше белән мин моннан җиде-сигез ел элек Тимәштә очраштым. Аның әле хәтере яхшы иде. Глазово авылының 20-30 нчы еллардагы хәлләрен миңа шул сөйләде.
Гражданнар сугышыннан соңгы 20 нче елларда Глазовода ивыл Советы рәисе булып Демидов Елисей һәм Мельников Семен Федотовичлар эшли. Шул заманда ук авылда инде яңа тормыш белгечләре күренә башлый. Комсомоллар һәм активистлар Юрьиннан калган таш йортны мәктәп итеп үзгәртеп коралар (теге Мария һәм Анна Никоноровалар укыткан бәләкәй генә агач мәктәп инде череп ишелгән була) һәм шунда беренче совет мәктәбе ачалар (хәзер исә ул бинада кибет). 30 нчы елларда исә Глазовода агачтан зур итеп җидееллык мәктәп салына һәм анда мөгаллимнәр булып озак еллар буе ЗюковаБаландина Клавдия Яковлевна, Матвеева Анна Николаевна, Курочкина Елена Григорьевна, Николай Александрович һәм Татьяна Романовна Матвеевлар эшли. Бераздан исә Глазово мәктәбенең элеккеге укучылары Матвеев Александр Николаевич, Баландина Людмила Васильевна, Хохлова Зоя Михайловна, Ватрашкина Наталья Михайловна һәм башкалар үзләре укытучылар булып җитешәләр һәм авыл мәктәбендә үзләренең хезмәт юлларын башлыйлар.
Шул ук 20 нче елларда авылда беренче кооператив та оеша. Аның рәисе итеп Иван Дмитриевич Петровны, урынбасары итеп безнең танышыбыз Иван Иванович Сергеевны сайлыйлар. Баштагы пай взносларыннан 105 сум акча җыелгач, алар Бөгелмәгә товар алырга китәләр. Беренче кооператив җитәкчеләренә 210 сумлык (яртысы кредитка) товар бирәләр. Шулай итеп, алар авылга крестьян өчен бик кирәкле шырпы, тоз, сабын, чәй һәм шикәр төяп кайталар,
- Хәзер безнең Глазово кибетендәге калдык товарлар гына да миллионнар белән исәпләнә, - дип сөйли Иван Иванович.
Глазовода беренче колхоз 1929 елның 12 декабрендә оеша. Аңа "Пролетарская победа" исемен бирәләр, рәисе итеп авыл ярлысы Максим Васильевичның улы Бостриков Иван Максимовичны сайлап куялар. Алтын куллы кеше була Иван: ул мич тә чыгара, сылау-буяу эшләреннән дә җиксенми. Яңа хуҗалыкка бар мөлкәтен: атларын, эш коралларын һ.б. күмәкләштерәләр. Колхозның ул вакыттагы кладовщигы Иван Иванович Сергеев колхозчыларның бик бердәм, дәррәү һәм шат эшләүләрен искә алып сөйли. "Пролетарская победа" ул заманның үрнәк хуҗалыкларыннан була. Авылның коммунистлары, комсомоллары һәм активлары Косолапов Егор Иванович, Сергеев Дмитрий Дмитриевич, партячейка секретаре Макаревский (Алешкинодан), Коновалов Василий Васильевич, Сергеев Егор Иванович, Ковалинский Анатолий, Курочкин Василийлар һәр эштә башлап йөриләр. Ә эш дигәнең җитәрлек. Арада наданлыкны бетерү беренче планда тора. Мәктәп мөдирләре булып эшләгән Анна Викторовна, Раида Григорьевна Сизова-Наумова крестьяннарга бу бәладән котылырга ярдәм итәләр. Глазово мәктәбенә күршедәге Петропавловка авылыннан да күп кеше йөри. Авыл акрынлап күтәрелә, колхозның икътисади хәле ныгый. Дурасоволылар Яңа Писмән районында бәрәнчеләрдән булып катлаулы сугу машинасы, автомашина сатып алалар. Ул елларда колхозны Ларион Астафьевич Астафьев җитәкли.
Әнә шул җырлы-дәртле сугыш алды елларында Глазово тарихында тагы бер зур вакыйга булып ала. 1941 елның язында бирегә Самара өлкәсенең Денис авылыннан 45 татар гаиләсе күчеп килә. Алар авылдан бер чакрым чамасындагы Вязовка елгасы буенда аерым урам-поселок булып утыра башлыйлар. Әмма күбесе алып килгән йортларын, каралты-кураларын да күтәрергә өлгермиләр, сугыш башланып китә. Килүчеләрнең байтагы кире Дениска кайтып китә, беразы исә шунда төпләнеп кала. Авыл халкы Вязовка дип йөрткән бу төбәктә әле бүген дә 7-8 хуҗалык яши, алар "Глазовский" совхозында эшлиләр.
Андриан үзәне, Циберкин аланы, Озын алан, Карга басуы кырларында каерылып үскән игеннәрнең шатлыгын татырга туры килми. Глазоводан яу кырына 105 авылдашны озаталар. Ир-егетләр белән бергә шәфкать туташы Евсеева Анна Кузьминична, игенче кызлар Вострикова Надежда Корнеевна, Сергеева Мария Ивановна, Копылова Екатерина Гавриловна кебек хатын-кызлар да була. Яу кырыннан кара хәбәр - үлем хәбәре дә һәр йортка диярлек килә: Глазовоның 63 ир-егете ятып кала сугыш кырында. Бәхеткә, кызлар барысы да диярлек исән-имин әйләнеп кайталар. Анна Кузьминична Евсеева да шул җиңүчеләр арасында. Бүген исә бу солдат хатынның улы Валентин Николаевич - хәрби очучы, Суворов училищесын тәмамлаган оныгы Игорь да атасы юлыннан китте, күккә күтәрелде. Әйе, тормыш дәвам итә, буыннар чылбыры өзелми.
Яу кырыннан кайтканнар күрәләр: авылдашлары колхозны тәмам тезләнер хәлгә җиткермәгәннәр. Сугыштан соңгы авыр елларда да әллә ни бирешми "Пролетарская победа" колхозы. Ул елларда аны Тимәштән Сәет Фәттах улы Фәттахов җитәкли. Кәм, әйтергә кирәк, хуҗалыкның күзгә күренерлек уңышлары да була. Әйтик, 1954 елда колхоз вәкилләре, шул исәптән алдынгы колхозчы Иван Иванович Сергеев та күршедәге Медведка, Михайловка, Савочкино, Дурасово игенчеләре һәм терлекчеләре белән - районнан җәмгысы 27 кеше, Мәскәүгә Халык хуҗалыгы казанышлары күргәзмәсенә баралар, тәҗрибә уртаклашалар. Делегациягә КПССның Яңа Писмән райкомы икенче секретаре Иванов җитәкчелек итә.
Илебез өчен иң кыен, иң авыр елларда да артыгын өшәнмичә, оешып, үзбаш хуҗалык булып яшәгән Глазовоның фаҗигасе 1957 елдан башлана. Бу елны элеккеге Яңа Писмән районының күп кенә хуҗалыкларын үз эченә алган "Лениногорский" совхозы оеша, Глазово исә аның бер бүлекчәсе үзәгенә әверелә. Шуннан инде авылда тормыш сүнә-сүрелә башлый, байтак кына кеше йорт-җирләрен ташлап шәһәргә китәләр. 1963 елда Глазово, Үрнәк һәм Петропавловка авыллары базасында яңа совхоз - "Глазовский" совхозы оешу да туктата алмый бу процессны. Рәсми яктан Глазово хуҗалыкның үзәге, совхоз конторы һәм авыл Советының да анда булуына карамастан, авыл инде элеккеге данын, абруен акрынлап җуя. Ул искерә, хәлсезләнә бара, халкы исә кимегәннән-кими. Географик яктан хуҗалыкның үзәге урталыктагы Үрнәк авылына күчерелә. Әнә шул хәл акрынлап аны административ яктан да үзәккә әверелдерә бара. Яңа урта мәктәп бинасы да, Глазов исемен йөртүгә карамастан, Үрнәктә төзелә. Шулай итеп, Глазовода халык кими бара, тормыш сүрәнләнә, хуҗалык Үрнәккә авыша. Мәгәр Глазово да бөтенләй таралмый, анда тормыш сүнми. 1993 елның 1 гыйнварына алынган мәгълүматларга караганда, Глазоводагы 42 йортта 123 кеше яши. 
ҮРНӘК
Шушы тирәдәге урыс авыллары уртасында утрау булып калыккан бәләкәй генә татар авылы. Үрнәк элеккеге бояр җирләрендә 1924 елның язында барлыкка килә. Дөрес, моңа кадәр дә Үрнәк урынында хутор (отруб) булып, анда Юлтимердән күчеп килгән ике таза хәлле крестьян гаиләсе яши. Әмма алар боярдан калган зур җир массивын эшкәртеп өлгерә алмыйлар. 1924 елда Юлтимердән тагы 9 крестьян гаиләсе күчеп килә, һәм алар урман янындагы чишмә буена авыл булып утыралар. Яңа күчеп килгән Гайнетдинов Саный, Әбләзев Хәсән, Вәлиуллин Нурулла, Фарукшин Шәфигулла, Бәдгытдинов Кыям, уллары Шәмсетдин һәм Фәткелбарый белән Әбләзева Гөлҗиһан, Ризванов Гайнан, Гайсин Яриәхмәт һәм Җәләлев Зыяфетдиннәр үзләренең яңа авылларын Үрнәк дип атыйлар, ягъни ул башкаларга үрнәк булсын. Әмма кантонда андый исемдәге авыл бар икән инде. Ул - Бөгелмә кырыендагы Үрнәк авылы; анда башлап җирне бергәләп эшкәртү ширкәте оештырганнар, аннан коммуна төзегәннәр. Бу хәлләрне ишеткәч, безнең үрнәклеләр үзләренең авылын ҮрнәкКүмәк дип үзгәртәләр. Яңа авылның исеме үк анда яшәүчеләрнең максатын аңлатып тора: ул - җирне бергәләп, күмәкләшеп эшкәртү һәм яңача, үрнәк булырлык итеп яшәү, һәм әйтергә кирәк, үрнәклеләр үзләренең максатларына ирешәләр. 1929 елда биредә "Үрнәк-Күмәк" колхозы оеша һәм аның әгъзалары бер гаиләдәй тату, мул тормышта яшиләр. Колхозчылар иген игү, терлек асрау белән беррәттән үзләренең кирпеч заводларын да ачып җибәрәләр һәм Шөгер районын шушы кыйммәтле төзү материалы белән тәэмин итеп торалар. "Үрнәк-Күмәк" колхозы белән озак еллар буе Зыяфетдин Җәләлев җитәкчелек итә. Ә СССР Халык хуҗалыгы казанышлары күргәзмәсенә колхоз вәкиле булып атлар караучы Гайнетдинов бара, һич кенә дә тик торуны белмәгән, авыл чишмәләрен чистартып, аларны карап, улакларын төзәтеп торучы бу картны үрнәклеләр яратып "Саный бабай" дип йөртәләр. 
Сугыш алып килгән уртак хәсрәт бай һәм утрак тормышта яшәүче Үрнәк-Күмәк халкына да тими калмый. Егерме йортлы авылдан 26 ир-егет китә яу кырына. Шуларның унысы Ватан өчен сугышта ятып кала. Аларның исемнәре авыл уртасындагы һәйкәл ташына уелган. Авылда калганнар да "фронттагыларга ярдәмебез тисә иде" дип яшиләр ул елларда. Бәләкәй генә авыл халкы танк колоннасы өчен, самолетлар ясау өчен үзенең хәләл акчасын җыя. Иң зур сумманы умартачы Шәрифулла Фарукшин бирә.
"Яу кырында ятып калганнарның рухын тапламаска!" Сугыштан соң да Үрнәк халкы әнә шундый девиз белән эшли. Алар һәр елны, теләсә нинди һава шартларында, игеннәрне Октябрь бәйрәменә кадәр урып-җыеп, сугып бетерәләр һәм олуг бәйрәмдә бер уңайдан уңыш бәйрәме дә уздыралар.
Бәләкәй генә авылда баштарак бернинди дә мәктәп булмый, билгеле. Әмма үрнәклеләр гыйлем алуга маһир халык, балаларын Юлтимердә, Шөгердә һәм Глазовода укыталар. 1943 елда исә авылда башлангыч мәктәп ачыла, аның беренче мөгаллиме - Әбләзев Фәткелбарый. Укулар үзгәртеп корылган бозау абзарында башлана, ә кышын, колхозның салкын бинадагы бозаулары үлә башлагач, мәктәпне клуб бинасына күчерәләр. 1946-1947 уку елында авылга кулына педагогия училищесы дипломы тоткан Әбләзева Камалия Хәсән кызы кайта. Соңрак ул Шөгер районының күп кенә мәктәпләрендә укыта, партиянең Шөгер район комитетында инструктор булып эшли. Инде лаеклы ялдагы Камалия апа бүген Лениногорск каласында яши.
1975 елда Үрнәктә 192 укучыга исәпләнгән ике катлы заманча мәктәп бинасы салына. Аның бик яхшы җиһазланган класс-кабинетлары, бай китапханәсе бар. Әлеге урта мәктәптә хәзер Глазово, Үрнәк, Петропавловка авылларының балалары белем ала, ягъни ул - "Глазовский" совхозының үзәк мәктәбе.
Үрнәк авылы Шөгер районына керә һәм 18 ел буе Лениногорск районы авыллары уртасында ялгызы утрау булып тора. Билгеле инде, үрнәклеләр мондый шартларда күбрәк Яңа Писмәннекеләр белән аралашалар. 1948 елда исә ирекле рәвештә Яңа Писмән районына күчәләр. Шуннан бирле аларның язмышы Глазово авылы халкы язмышы белән бәйләнә, кайгыны да, шатлыкны да уртаклашып, бер гаилә кебек яшиләр. Әнә шуңа да үзләренең авылларыннан чыккан күренекле кешеләрнең барысын да: фәннәр кандидаты Юрий Михайлович Галкинны, бик шәп финансист Николай Иванович Петровны, мәгариф ветераннары Камалия Хәсән кызы Әбләзеваны, Николай Александрович һәм Татьяна Романовна Матвеевларны, табибә Клара Фәткелбарый кызы Әбләзеваны, агроном Кавил Сәлимҗан улы Насыйбуллинны, нефтьче Әдис Шәфигулла улы Фарукшинны, медицина хезмәткәре Әлфия Мәсгут кызы Әбләзеваны, механизатор Җәүдәт Ризатдин улы Кыямовны, совет хезмәткәре Мәсгут Хәсән улы Әбләзевне һәм башка күпләрне зур горурлык белән "безнеке" диләр.
Үрнәк-Күмәк 1957 елдан "Лениногорский" совхозы составында, ә 1963 елдан "Глазовский" совхозы составына керә. Хәзер совхозның икенче бригадасы саналган бу авыл инде бөтен хуҗалыкның үзәге. Биредә барлык административ, мәгариф һәм мәдәният-көнкүреш биналары Үрнәккә тупланган. Ул һаман үсә, зурая. Бүген инде биредәге 72 хуҗалыкта 233 кеше яши.
ПЕТРОПАВЛОВКА
Глазово авыл Советына караган авылларның тагы берсе - Петропавловка. Аның халкы XIX гасырның беренче яртысында аннан ерак булмаган Сходнево авылыннан күчеп килгән. Сугышлы җирләренә утырганлыктан, баштарак аны "Урыс Сугышлысы" дип йөртәләр, соңрак инде башлап килеп утыручы Петр һәм Павел хөрмәтенә "Петропавловка" дигән исем бирәләр. Зур калаларның китапханәләрендә саклана торган белешмәләргә ("Самара губернасының халык яши торган урыннары исемлеге") караганда, XX гасыр башында Шушма елгасы буендагы бу урыс авылында 93 йорт һәм бер су тегермәне була, анда 268 ир-ат һәм 335 хатын-кыз - җәмгысы 603 кеше яши. Петропавловканың 1120 дисәтинә уңайлы һәм 68 дисәтинә уңайсыз җире була. Тагы ун елдан соң да авылда әллә ни үзгәреш сизелми. Беренче бөтендөнья сугышы алдыннан биредәге йортлар саны - 140, халкы 804 кеше (368 ир-ат һәм 436 хатын-кыз) исәпләнә. Тагы бер су тегермәне салынган була. Менә бар үзгәреш шул.
Октябрь революциясеннән соң Петропавловканың үз авыл Советы төзелә. 1923 елда биредә, агачтан бурап, бик шәп чиркәү салалар. Аңа Савочкино һәм Глазово кебек күрше авылларның диндарлары да гыйбадәт кылырга йөриләр. Әмма Петропавловканың чиркәве озын гомерле булмый. 30 нчы еллар җитеп, илдә районлашу башлангач, әлеге чиркәүне сүтеп, район үзәгенә - Яңа Писмәнгә алып китәләр һәм хәзерге мәктәп янында район Мәдәният йорты итеп күтәрәләр. Әлеге Мәдәният йорты озак еллар буе халыкка хезмәт итә, искерү сәбәпле 60 нчы елларда сүтелә. Бүген ул урында өч коттедж тора.
Элеккеге Шөгердән Бөгелмәгә бара торган ат юлы Петропавловка аша үткәнлектән, авыл шактый популярлык казана, юлаучылар монда кунып-кунып чыга. Нәкъ әнә шул олы юл өстендә булганлыктан, гражданнар сугышы чорында аклар һәм кызыллар дулкын-дулкын булып шушы авыл аша үтәләр.
1930 елда Петропавловкада Клим Ворошилов исемендәге колхоз оеша. Ул, ни баралмый, ни таралмый дигәндәй, уртакул хуҗалык булып гомер кичерә. 1957 елдан исә "Лениногорский" совхозы, ә 1963 елдан "Глазовский" совхозы составына керә. Әнә шул совхоз бригадасы булганнан бирле авыл тарала башлый: йортлары кимегәннән-кими, халкы азая. Бүгенге көндә биредә 41 йорт һәм 56 кеше исәпләнә. Бөтенләй таралып бетүдән аны калага якынлыгы гына саклап тора.
Глазово авыл Советы составына кергән авыллар хакында автор белгән кадәр мәгълүматлар - менә шулар. Аларны тулыландыручылар табылса, барыбыз өчен дә күңелле булыр.
ЗЕЛЕНАЯ РОЩА
"СССР Халык Комиссарлары Советы карары белән Шөгер нефть промыселында 1945 елдан башлап зур төзү җәелдерелә. Аның буенча центроспецстрой конторасы үзенең эшенә кереште инде. Район үзәгеннән биш чакрым ераклыкта, Спиридоновка авылы янында, нефть эшчеләре өчен социалистик шәһәрчек төзү башлана. Бу ел анда, торак йортлар белән беррәттән, мәктәп, контора, ашханә, мунча һәм эшчеләргә культуракөнкүреш хезмәте күрсәтү өчен башка күп кенә объектлар төзелә.
Бөек Октябрь социалистик революциясенең 28 еллыгы көненә яңа электр станциясе төзелеп бетәргә тиеш. Бу - бораулау эшләрен көчәйтергә хезмәт итү белән бергә эшчеләргә культура шартларын да яхшыртачак. Шуның өстенә төзелешне һәм промышленностьны су белән тәэмин итү өчен насос станциясе, нефть үткәргеч һәм нефть саклау урыннары һ.б. объектлар төзеләчәк.
Промыселның тракторлары бу елның язгы чәчү эшләрен җирле сыек ягулык базасында башкарырга тиешләр. Шуның өчен хәзер үк нефтьтән бензин аеру установкасы төзү төгәлләнеп килә..."
Бу юллар элеккеге Шөгер районы газетасы "Тоташ колхозның 1945 ел, 24 февраль саныннан алынды. Күренә ки, Татарстанда нефтьчеләр өчен беренче социалистик шәһәрчек салу карары әле Бөек Ватан сугышы тәмамланганчы ук, 1944 ел ахыры - 1945 ел башларында кабул ителгән икән. Әмма биредә, шактый зур мордва авылы Спиридоновка янында, Татарстан нефть чирәмен башлап күтәрүче азаматларның землянкалары һәм аннан-моннан корыштырган алачыклары аңа хәтле үк барлыкка килгәннәр иде инде.
- Землянканы үз кулларым белән казыдым, - дип сөйли торган иде Татарстан нефте ветераннарының берсе Кирилл Яковлевич Домрачев. - Тораклар юк иде шул. Хәер, һәркемдә барыннан өстенрәк хафа - фронт хафасы булганда, үз гаиләң өчен фатирны кемнән таләп итәсең ди?!
Әйе, Спиридоновка белән Яңа Иштирәк арасындагы басуда кайчан да булса эшчеләр поселогы үсеп чыгар дип берәү дә уйламый иде ул кырыс сугыш елларында.
Ялан кырда социалистик шәһәрчек салыначагы турындагы хәбәр нефтьчеләрне алгысытып җибәрде. Шулай булмый ни. Татарстандагы беренче эреләндерелгән Шөгер нефть промыселына илебезнең төрле төбәкләреннән эшчеләр, инженерлар, техник хезмәткәрләр көн саен килеп кенә тора. Ә аларга яшәр урын юк. Промысел профсоюз комитетының бер генә утырышында да әнә шул мәсьәләгә кагылмый калмаганнардыр ул көннәрдә. Комитет рәисе Николай Иванович Литвинов аеруча очына, һәм менә ул кызу бәхәсләрнең берсендә әйтеп ташламасынмы:
- Без аны искитмәле итеп яшелләндерәчәкбез. Шәһәр түгел, ямь-яшел куаклык булыр ул. Әйе, әйе, Зеленая Роща!
Әнә шуннан башланды да инде. Поселок буласы ялан кырда әлегә.бер генә куак та юк. Ә бик матур, романтик исем - Зеленая Роща инде бар, ул инде яши.
Хәер, бу тирәне бөтенләй буш дип тә әйтеп булмый. Биредә инде шәһәрчек бар. Мәгәр ул бик сәер күренешле. Спиридоновкага бара торган олы юл буйлап республикада беренче Шөгер-Келәүле нефть үткәргечен салучыларның фәкыйрь чатырлары, аннан-моннан каплаштырган шалашлары тулы бер чакрым булып сузылган. Аларда 30 чакрымлы канауны кул көче белән казырга куып китерелгән тирә-як авылларының колхозчылары яши. Бер якта - торбаларны электр белән эретеп ялгаучы монтажчыларның корымлы будкалары.
Менә булачак поселокта беренче бина калкып чыкты. Гадәти бүрәнәләрдән буралган ике катлы барак иде бу. Аны әле 1934 елда ук Сугышлы белән Юлтимер арасындагы тау буена яңа төзеләчәк гудрон заводы эшчеләренә дип җиткергәннәр. Завод салынмый калган һәм әлеге барак ялан кырда ялгызы байтак еллар буе буш утырган. Яңа пәйда булган бинага Яңа Шөгердән беренче эреләндерелгән нефть промыселының конторасы күчеп килде. Күп тә үтмәде, тәүге такта бараклар, шәхси өйләр барлыкка килде. Эшче куллар җитешеп бетмәгән, күрәсең, соңрак төзүчеләр арасында япон әсирләре дә күренде. Алар да, эштән бушаган вакытларында тирә-як авылларда хәер сораша-сораша, нефтьчеләр өчен беренче такта баракларны салыштылар. 
Төзүчеләр ашыга. Алар әле кырыс сугыш чоры кануннары буенча эшли. 1945 елның 23 ноябрендә "Тоташ колхоз" газетасы үзенең укучыларына болай дип хәбәр итә: "База төзү буенча октябрь ае планы 177 процентка үтәлде. Шөгер-Келәүле нефть үткәргеченең 19 чакрымында торбалар бербөтен итеп ялганды. Электр белән эретеп ябыштыручы Михайленко, Синяков һәм Зайцевлар үзләренең смена заданиеләрен 250-350 процентка үтиләр". Бу урында шунысын да әйтик: Советлар Союзы Герое Самат Сәлах улы Садриев та үзенең сугыш аркасында өзелеп калган хезмәт юлын шушы трассада электр белән эретеп ябыштыручы булып дәвам итә башлады.
Вакыт үтә, Татарстандагы беренче нефть промыселының канатлары ныгый, тәүге эшчеләр поселогы да үскәннән-үсә. 1948 елда инде төзүчеләр нефтьчеләргә 1100 квадрат метрлы торак йорт тапшыралар. Ә 1950 елның 25 гыйнварында "Җиңү байрагы" (элеккеге "Тоташ колхоз") газетасында нефтьчеләрнең беренче торак пунктына "Зеленая Роща" исеме һәм аңа шәһәр тибындагы эшчеләр поселогы статусы бирү турында РСФСР Югары Советы Президиумының Указы басылып чыга. Шул ук елның 16 июнендә газета болай дип яза: "Хәзерге вакытта Зеленая Роща поселогында 400 дән артык гаилә яши. Ике йөзләп нефтьче үзләренә шәхси өй салып керделәр. Поселокта җидееллык мәктәп, радиоузел, телефон элемтәсе, саклык кассасы, куәтле электр станциясе, ашханә, кибетләр, кызыл почмак, медпункт һәм балалар бакчасы эшли. Нефть промыселының 10 цехы бар: бораулау, нефть чыгару, вышкалар төзү, транспорт цехлары, мастерская, коммуналь бүлек һ.б. шундыйлар". Аннан инде смена заданиеләрен 125-131 процентка үтәүче промысел алдынгыларының фамилияләре телгә алына: нефть чыгаручы операторлар Ә.Бадыйков, Р.Мәүлетев, М.Сөләйманов, Н.Куропаткин, М.Гайсин, С.Мазыватов, слесарьлар Н.Коршин, А.Абражеев, Г.Солтанов, тимер кыручылар Нуретдинов һәм Таҗиев, тимерче Вакулюк, балта осталары П.Филимонов, В.Кирюхин, Е.Тимошкин, тракторчы А.Лефлер, шоферлар Х.Сабитов һәм Г.Нуруллин. Шушы ук мәкаләдән без соңгы өч елда Шөгер промыселында 447 кешенең төрле һөнәргә укытылуын беләбез. Алардан: слесарьдан бораулар мастерына кадәр күтәрелгән Яков Антонов, механик булып җитешкән элеккеге тракторчы Василий Васильев, оператор ярдәмчесеннән нефтькә исәп-хисап ясаучы техник булган Хәдичә Дәүләтшина, бораулау мастеры Х.Садыйков, бораулаучы З.Сафиуллин һ.б.
Шулай итеп, Зеленая Роща кыска гына вакыт эчендә рәсми танылган саллы торак пункт, Татарстан нефтьчеләренең беренче поселогы булып җитешә. Биредә поселок Советының баштагы рәисе итеп Василий Кондратьев сайлана, аны Зәйнулла Нигъмәтуллин алыштыра, алардан соң рәис булып Елена Васильевна Кузнецова эшли. Поселок көннән-көн үсә, киңәя. Ә киләчәккә уй-ниятләр тагы да матуррак. Инде поселокны төзүнең генераль планы раслана. Әлеге план нигезендә Зеленая Рощада күп катлы йортлар, хастаханә шәһәрчеге, стадион һәм социалистик шәһәрчек өчен кирәк булган башка күп кенә мәдәни-көнкүреш биналары төзелергә тиеш. Мәгәр планда билгеләнгән ашханә белән пекарня (хәзер клуб) гына салынып кала. Спиридон авылы егете С.Ф.Кузьмин җитәкчелегендә борауланган 3 нче скважинадан девон нефте чыгуы (1948 ел, 26 июнь), ягъни уникаль Ромашкино нефть чыганагы ачылуы булачак социалистик шәһәрчекнең язмышын тискәрегә борып куя. Камышлы, Вәли хуторы, Зәй-Каратай, Миңнебай һ.б. авыллар янында табылган хисапсыз девон хәзинәсе республика нефть промышленносте җитәкчеләренең күңелен җилкетә. Алар инде Шөгер һәм Зеленая Роща янында ташкүмер катламнарыннан алына торган аз күләмле нефть белән генә канәгать түгелләр, нәфселәре - девон хәзинәсендә.
1949 елда республикада беренче трест - "Татарнефть" оеша, аның идарәсе Яңа Писмән авылы кырыена урнаша. Ул, нигездә, Баулы нефть чыганагын бораулау һәм андагы скважиналарны эксплуатацияләү белән шөгыльләнә. Тагы бер елдан соң, СССР Министрлар Советы 1950 елның 28 апрелендә кабул иткән 158 нче санлы карары белән, шул ук елның 4 маенда "Бөгелмәнефть" тресты оештырыла. Анысы да шул ук Яңа Писмән янына урнаша. Нефть чыгару белән генә шөгыльләиәчәк яңа трест составына Тимәштәге 1 иче промысел (1949 елның 1 июнендә оешкан, 10 скважинасы бар), Миңнебайдагы 2 нче промысел (1950 елның 1 июлендә оешкан, 5 скважинасы бар) һәм Зеленая Рощадагы 3 нче промысел (1945 елдан эшли, 31 скважинасы бар).
Күренә ки, Татарстан нефть промышленносте Тимәш, Яңа Писмән якларына таба авыша. Зеленая Рощада бер 3 нче промысел (директоры Я.Д.Ященко, 1955 елдан - В.Последов) торып кала. Биредәге скважиналар аз дебитлы булганлыктан, аларга хезмәт күрсәтүчеләр дә күп түгел. Нефтьчеләрнең төп составы Яңа Писмәнгә күчеп китә, Зеленая Рощаның урамнары бушап кала. Әйтик, 1956 елда биредә барлыгы 1600 кеше яшәсә, озакламыйча тагын да кими. "Лениногорскнефть" идарәсе җитәкчелеге поселокны һәм андагы промыселны саклап калу өчен байтак кына чаралар күреп карый. Мәсәлән, Тимәш авылы тирәсендәге 9 девон скважинасы 3 нче промысел карамагына бирелә. Тик бу да ярдәм итми. Шуннан инде Зеленая Роща нефтьчеләре Федотовка һәм Сарабиккол Тукмагы авыллары янында борауланган разведка скважиналарын үзләштерә башлыйлар. Әмма бераздан бу скважиналар "Елховнефть" идарәсенә бирелә һәм Зеленая Рощаныкылар элеккеге хәлләрендә торып кала. Өстәвенә, яңа участокны үзләштерүчеләрнең күбесе Әлмәткә күчеп китә. Кыскасы, Зеленая Рощадагы 3 нче промысел "Лениногорскнефть" идарәсе өчен тоткасыз чемоданга әверелә: йөртү дә кыен, ташларга да жәл. Хәтта промыселны бетерергә, ә скважиналарны консервациягә куярга кирәк, дигән тәкъдимнәр дә була. Тәкъдимнең беренче өлеше кабул ителә: Зеленая Роща промыселы бетерелә, ә скважиналар Тимәштәге промысел карамагына бирелә, Зеленая Роща участогы 7 нче РИТС дип атала. Ниһаять, тагы бераздан әлеге "ятим" скважиналар Шөгер нефтебитум заводына тапшырыла. Бу "туплы уйнау" Шөгердә өр-яңа промысел оешканчыга кадәр дәвам итә. Табигый ки, мондый шартларда нефтьчеләр поселогы Зеленая Рощаның үсүе, алга китүе һич мөмкин түгел. Ул озак еллар буена тыныч һәм аулак торак пункт булып кала бирә. 
Хәлбуки Зеленая Роща поселогы, монда урнашкан беренче промысел буларак, Татарстан нефть промышленносте үсешендә сизелерлек эз калдырды. Нәкъ менә биредә 1950 елны скважиналарга җир асты ремонты ясаганда беренче тапкыр Молчанов автоматы кулланылды, бер элеватор белән эшләгәндә спайдер файдаланыла башлады. Шул ук елларда скважиналарны кислота белән эшкәртү гамәлгә керде. Инженерлардан Г.В.Кострюков, Я.Д.Ященко һәм аларның ярдәмчеләре скважиналарны кислота белән эшкәртү технологиясен эшләделәр һәм аны 5 скважинада сынап карадылар. Нәтиҗәсе искиткеч иде - нефть чыгару тәүлегенә 2409 тоннага артты!
Нефтьче-ветераннар продуктлы катламнарга килә торган су юлларын томалау өчен күпме көч-куәт куярга кирәк булганлыгын яхшы хәтерлиләр. Шул ук 1950 елда Зеленая Роща нефтьчеләре әлеге кыен хәлдән чыгу юлын таптылар. Сыек пыяла һәм тоз кислотасы катнашмасында махсус состав әзерләп, шуны скважиналарга кудырдылар, ягъни нефтьле катламнарга килә торган су юлларын томалауның яңа ысулын үзләштерделәр. Нәтиҗәдә скважиналарның тәүлеклек дебиты 2 тоннадан 10 тоннага җитте, ә алардагы су күләме 80 проценттан бер-ике процентка калды. Бу тәҗрибә исә киләчәктә Татарстандагы башка промыселларга бик тә ярап куйды. Сиртмәле насосларны автоматлар ярдәмендә җибәрә торган махсус җайланмалар беренче тапкыр нәкъ менә биредә, Зеленая Рощада, 1954 елны куелды.
Шушы Зеленая Роща җирендә атаклы нефтьчеләрнең тулы бер зур төркеме беренче чыныгуны алды. Бу төбәккә әле 1945 елда ук тыйнак кына яшь белгеч Рәфкать Шаһимәрдән улы Мингәрәев килеп төште. Әлеге яшь егет тагы 20 елдан Татарстан нефть промышленностен үстерүдә турыдан-туры төп рольне уйнар, ул инженерлык осталыгының бөтен баскычларын үтәр, саллы җитәкче булып җитешер, "Татнефть" берләшмәсенә җитәкчелек итәр, аннан СССР нефть чыгару министрының урынбасары булыр дип берәү дә, хәтта Рәфкать үзе дә уйламагандыр. Советлар Союзы Герое Самат Садриев, Социалистик Хезмәт геройлары Зиннәт Шәрифуллин белән Фәсхетдин Шәрәфетдинев, Ленин ордены кавалеры Гата Насыйбуллин белән Галим Сафиуллин, Татарстан нефть ветераннары Б.Ф.Золотухин, Б.Ф.Сухарев, И.А.Мальков, В.Ф.Макаров, Мулла Җәлилев, Хәдичә Дәүләтшина, Мингаян Зарипова, Мәрвия Галиева, Хәлфи Шәмсетдинев, Һади Бәдретдинев, Разак Шәкүрев, Әбүзәр Хәлимев, Рәүф Мәүлетев, Исхак Галәвиев, Шәрип Гаязов, Шәрип Бәдретдинев Һ.6., һ.б. үзләренең данлы нефтьче юлын нәкъ менә Зеленая Рощадан башладылар.
Әле кырыс сугыш елларында ук мондагы эреләндерелгән промысел нефтьчеләре авыл хуҗалыгы продуктлары җитештерү өчен үзләренең ярдәмче хуҗалыкларын булдырырга ниятләгәннәр иде. Шушы максат өчен Яман елга буеннан 200 гектар чамасы жир бүлеп бирелде. Нәкъ әнә шул участокта аларның тәүге яшелчә түтәлләре барлыкка килде, беренче товарлыклы-сөтчелек фермалары оешты. Ярдәмче хуҗалыкның иң баштагы мөдире Миргазиян Нургалиев, аның эшен дәвам иттерүче - агроном Габдрахман Фәйзуллин иде.
Ярдәмче хуҗалык үзенең беренче елларыннан ук ныклы һәм үрнәк хуҗалык булды. Районда беренче тапкыр теплицалар нәкъ менә шушында барлыкка килде, алар нефтьчеләр өстәленә һәм төбәктә яшәүчеләргә иртә өлгергән яшелчәләр җибәреп торды. Хуҗалыкта яшелчә уңышы һәрчак колхозларныкыннан артыграк, сыерлардан сөт саву күбрәк булды. Әмма ул бик бәләкәй хуҗалык иде, шуңа да нефтьчеләрнең арта барган хаҗәтләрен канәгатьләндереп җиткермәде. 1970 елда шушы ярдәмче хуҗалык һәм "Дружба" колхозының Спиридоновка бригадасы базасында совхоз барлыкка килде. Куәтсез һәм зыянга эшли торган бу совхоз "Татнефть" берләшмәсенең эшчеләрне тәэмин итү бүлегенә буйсына иде. 1980 елның җәендә хуҗалыкка шефлык итүне "Лениногорскнефть" идарәсенә йөкләделәр. Шулай итеп, "Зеленая Роща" совхозы нефть һәм газ чыгару идарәсенең бер цехына әверелде.
Кала нефтьчеләре авыр хәлдәге совхозны аякка бастыру эшенә чын ирләрчә, җиң сызганып тотындылар. 1981-1983 елларда гына да совхозны һәм поселокны ныгытуга 4 миллион сум чамасы капитал салу үзләштерелде. Шул дүрт ел эчендә монда 38 һәйбәт йорт, дуңгыз фермасы өчен азык цехы, җәмгысы 1280 дуңгызга каралты, печән, минераль ашламалар һәм ашлык салу өчен дистәләп келәт, 3 җәйге лагерь, ветеринария блогы һ.б. салынды. АВМ - 1,5 монтажланды, биш чакрым урамга асфальт җәелде. Янә дә килеп 4 сенаж һәм силос траншеясы бетонланды, 4 иске ферма үзгәртеп корылды, 1500 квадрат метрда теплицалар калыкты, алар янында сыерлар бозаулату урыны булган бозаулар абзары, торак йортлар, балалар бакчасы, машиналарны ягулык белән тәэмин итү станциясе, механика мастерское бинасы, машиналар саклау өчен биек-биек түшәмнәр, яңа азык цехлары, контора бинасы һ.б., һ.б. үсеп чыкты. Биредә аннан соңгы елларда салган бина-объектларның да исәбе-хисабы юк. Җөмләдән, поселокта яңа мәчет салынды, Спиридоновка авылындагы җимерек чиркәү рәткә керде.
Кыскасы, Зеленая Роща поселогы бүген икенче яшьлеген кичерә. Поселок Советы территориясендә 4 кибет, 2 медицина пункты, ашханә, ике клуб, пекарня, элемтә бүлеге, саклык кассасы, урта мәктәп эшләп тора. Соңгысы 1970 елдан башлап заманча ике катлы бинада. Моннан тыш биредә 1964 елдан бирле 81 нче махсус һөнәр училищесы эшләп килә. Утыз елга якын вакыт эчендә ул инде меңләгән киң профильле механизатор әзерләде. Матурланып, нурланып торган шушы поселокта бүген 711 кеше яши.
Совхозның эш күрсәткечләре дә күркәм. Иген уңышы монда һәрчак район буенча уртачадан югары, сөт, ит һәм башка азык-төлек җитештерү дә мактап кына телгә алырлык. Хуҗалыкның терлекчелек фермаларында Валентина Карпова, Римма Асабина, Анна Зямзина, Рәшидә Сафуанова, Сәрия Вагыйзова, Нина Тимофеева, Таһир Мәхмүтев, Александра Радаева һ.б. кебек уңганнар, кырларында А.Сәйфуллин, А.Муленков, П.Тимофеев, Р.Сәйфетдинов, Р.Рәхмәтуллов, В.Радаев, З.Миңнеголов, Н.Эскин, М.Гаврилов, А.Артемьев, В.Бочкарев һ.б. сыман булганнар, теплицаларда Тәнзилә Бәдретдинова кебек тырышлар эшли. Алар нефтьчеләр өстәлләренә мул нигъмәт бирә, поселокны ямьли, күркәм, көр тормыш белән яши. 
СПИРИДОНОВКА
Укучы инде сизенгәндер, Зеленая Роща поселок Советы составына Спиридоновка авылы да керә. Заманында шактый зур булган бу мордва авылы безнең якларга каян һәм кайчан килеп чыккан соң? Яман елга буендагы низаглы печәнлек өчен Яңа Иштирәк татарлары белән канга батышып беткәч, 1796 елда Сенатка язган шикаятьләрендә алар үзләре: "Без монда инде берничә дистә ел гомер кичерәбез", - дип белдерәләр. Чыннан да, Спиридоновка халкы - чукынган чуаш-мукшыдан торган авыллардан Шушма буена килеп утыручыларның беренчесе. Моның шулай икәнен аның географик урыны ук раслый. Алдан килгән - урын өчен дигәндәй, спиридоновкалылар Дала Шушмасы буендагы иң гүзәл, иң бәрәкәтле җирләрне эләктереп калалар. Аңа XVIII гасырның илленче елларында Нижгар ягыннан күчеп килгән бертуган Спиридоновлар нигез сала. Исеме дә әнә шуннан алынган. Хак анысы: баштагы елларда авылда яшәүчеләрнең яртысыннан артыгы Спиридонов фамилиясен йөртә.
Әмма ул, региондагы башка авыллар кебек үк, бик бәләкәй була. 1861 елдагы реформадан соң "ирек алгач", монда алпавыт Лермонтовларның Елизаветинка янындагы утарларыннан тагы бер төркем крестьян күченеп килә, авыл күзгә күренерлек булып зурая. Анда инде 129 йорт булып, 441 ир-ат һәм 447 хатын-кыз яши (Россия империясенең халык яши торган урыннары исемлеге. XXXVI том. Самара губернасы. Санкт-Петербург, 1864 ел). Моны түрәләр дә тиз күреп ала һәм XIX гасырның сиксәненче елларында Спиридоновка волость үзәгенә әверелә. Әлеге факт та махсус белешмәдә теркәлгән. 1883 елда пайтәхеттә басылып чыккан "Европа Россиясенең волостьлары һәм мөһимрәк авыллары" дигән белешмәдә аның хакында: "177 йорт, халкы 1205 кеше, волость идарәсе, 10 кибет, тире заводы", - диелгән. Шушы авылга төпләнгән һәм аның исемен йөрткән волостька, Спиридоновканың үзеннән тыш, Керкәле, Яңа Иштирәк, Яңа Үтәмеш, Сугышлы, Шөгер һәм Юлтимер авыллары кергән. Волость идарәсе монда 1924 елга кадәр хакимлек итә, аннан Шөгергә күчә. 
Спиридоновка беркайчан да бай авыл булмаган. Әлеге 1796 ел мәрәкәсе документларында (Оренбург дәүләт архивы) аның чиктән чыккан хәерче авыл икәнлеге кат-кат әйтелә. Ә бит халкы кол түгел, ирекле дәүләт крестьяннары булган.
Мәгәр син хәерче дип тормый, тормыш дәвам итә - авыл зурая бара. 1900 елда губерна үзәге Самарада басылып чыккан "Самара губернасының халык яши торган урыннары исемлегемнән күренгәнчә, гасыр ахырында авылда 237 йорт, 1715 кеше (852 ир-ат, 863 хатын-кыз), мәктәп, земство станциясе, сишәмбе саен базар, волость идарәсе була. Спиридоновкалылар 3846 дисәтинә уңайлы һәм 61 дисәтинә уңайсыз җиргә ия булганнар.
Шул ук белешмәнең 1910 елда чыкканыннан алынган мәгълүматлар: 310 йорт, 1203 ир-ат, 1184 хатын-кыз, чиркәү, 2 мәктәп (земство мәктәбе һәм чиркәү-мәхәллә мәктәбе), сишәмбе саен базар, волость идарәсе, земство станциясе, урядник, 2 су тегермәне. Күренә ки, ун ел эчендә авылда зур үзгәрешләр булган: чиркәү салынган (1898-1908), земство (дәүләт) мәктәбе ачылган.
Волость үзәге булуга карамастан, Спиридоновка халкы революцияне ваемсыз каршылый. Алай да түрәләр үзләре шунда булгангадыр инде, биредә авыл Советы беренчеләрдән булып 1918 елда оеша, беренче кооператив барлыкка килә, ә 1931 елда "Пролетарий" колхозы оеша. Мәгәр, ач-ялангач булсалар да, крестьяннар колхозга да ашыкмыйлар. Район газетасының ЗОнчы еллардагы төпләмәләрендә сан саен биреп барылган күмәкләшү сводкаларыннан күренгәнчә, Спиридоновка авыл Советы һәрвакыт исемлекнең иң ахырында. Тик "корыч бабай "ның кулы корыч, күмәкләшү монда да, иң соңгылардан булып, 1939 елда төгәлләнә.
Көчләп укмаштырган нәрсә барыбер мантымый, күрәсең, "Пролетарий" 50 нче еллар ахырына кадәр үзбаш хуҗалык булып яшәсә дә, ул таркау булып һәм иң арттагы колхоз булып кала бирә.
Бөек Ватан сугышына кадәр биредә районда бердәнбер мордва урта мәктәбе бар иде. 
Тәмам бөлгенлеккә төшкән Спиридоновканы 1958 елда Яңа Иштирәктәге "Татарстан" колхозына куштылар һәм эреләндерелгән яңа хуҗалыкка "Дружба" исеме бирделәр. 1970 елдан ул "Зеленая Роща" совхозы составында.
Иске заманда да, яңасында да башы хәерчелектән чыкмаган Спиридоновка урбанизация процессын, ягъни шәһәрләргә качуны районда беренчеләрдән булып башлап җибәрде. Моңа Татарстандагы беренче промыселның якын булуы сәбәпче иде, әлбәттә. Акрынлап авылда карт-корылар гына торып калды. Бүген Спиридоновкада 133 йорт, 239 кеше исәпләнә.
ЗӘЙ-КАРАТАЙ
Бүгенге Зәй-Каратай күркәм гүрничәләре белән түгел, йорт саен диярлек салынган гаражлары, һәр өй өстенә күтәрелгән телевизор антенналары белән дә хәтергә уелып кала. Мондагы 526 йортта 1264 кеше яши торган авыл тулысынча радиолаш - тырылган һәм телефонлаштырылган. Ә күптән түгел генә ремонтланган Мәдәният йорты һич кенә дә каладагы мәдәният учакларыннан калышмый. Кайсы яклап кына алсаң да, авыл шәһәрнең үкчәсенә басып бара, шул ук вакытта үзенең авылча самимилеген, милли гореф-гадәтләрен дә саклый.
Зәй-Каратай турындагы һәр истәлек, риваять-легендалар кешеләр күңелендә кадерләп саклана биредә. Ул гына да түгел, авылның язма тарихы булдырылган. Зәй-Каратайның беренче совет укытучысы, аның бәрәкәтле җирендә гасырга якын гомер иткән могтәбәр кешесе Ибраһим ага Туйкин үз күз алдында булган хәлләрне теркәп барган, ил агаларыннан сорашып, авылның үткәне хакында язып калдырган.
Сүз дә юк, Ибраһим ага Туйкин язмаларында үзе яшәгән чорны, XIX гасыр азагын һәм XX гасырның беренче яртысын гадел һәм дөрес яктырткан. Әлеге язмаларда мине шаккатырганы - Ибраһим аганың авылның нигезләнүе хакында дөреслеккә бик якын торган датаны күрсәтүе булды. Ул ЗәйКаратайның нигезләнү чоры итеп XVIII гасыр башын күрсәтә. Бу исә минем әлеге язмаларны күргәнче үк, Мәскәү архивында эшләгәндә килгән нәтиҗәмә бик якын. Хикмәт шунда ки, Минзәлә волостенда 1723 елда үткәрелгән Беренче ревизиядә (ә ул чакта безнең төбәк тулысы белән Уфа өязенең Минзәлә волостена керә), Ык елгасы буендагы Мөслим, Актаныш, Кырымсарай кебек 42 авыл һәм аларда яшәүче 2200 җан ир-ат теркәлсә дә, Зәй һәм Шушма елгаларының үрге агымындагы утрак тормыштагы авыллар булмавы бик ачык күренә (Борынгы актлар үзәк дәүләт архивы, 350 нче фонд, 4644 нче китап, 315-317 битләр). Димәк, әле 1723 елда да безнең район территориясендә утрак тормыштагы бер генә авыл да, шул исәптән Зәй-Каратай да булмаган. Ә менә 1746 елда үткәрелгән Икенче ревизиядә (безнең төбәк өчен Беренче ревизия) хәзерге Әлмәт, Лениногорск, Бөгелмә, өлешчә Азнакай һәм Сарман районнарындагы 50 ләп авыл, шул исәптән Каратай да, беренче тапкыр телгә алына. Ревизия көненә (1746 елның җәе) Каратай авылында 42 ир-ат теркәлгән. Авылда шул чама ук, хәтта артыграк та хатын-кыз да булуын искә алсак, димәк, монда инде 100 ләп кеше яшәгән. Менә шуннан һәм күршедәге кайбер авылларны нигезләүчеләрнең ревизия көненә инде үлгән булуларыннан (алары хакында башка авыллар турында язганда әйтелер) чыгып, бу авыллар (шулай ук Каратай да) бүген генә, ягъни ревизия елында гына килеп утырмаганнар, бәлки биредә инде ун-унбиш ел гомер сөргәннәр, ягъни авылларын 1730 еллар тирәсендә нигезләгәннәр, дигән нәтиҗә килеп чыга. Каратай суы буена утырганлыктан, авылга Каратай дигән исем бирелгән. Каратай - борынгы төрки кеше исеме. Аның булачак авылның урынын карап кайткан яисә башлап килеп утырган кеше исеме булуы бик ихтимал. Чөнки элегрәк утрак тормышлы авыллары булмаган бу яклардагы бәләкәй елгаларга исемнәр авыл нигезләнү белән бер үк вакытта (мәсәлән, Шөгер суы һәм Шөгер авылы) бирелү фактлары еш булган. Шунысын да әйтик: XVIII гасырда авыл Каратай дип кенә аталган. Гасыр ахырына таба төбәктә шундый ук исемдәге икенче авыл (Мөэмин-Каратай) барлыкка килгәч, аларны бутамау өчен, аңа "Зәй" сүзе өстәлгән. 
Бүгенге Зәй-Каратай җиренә XVIII гасырның 30 нчы елларында килеп төпләнгән бу кешеләр кемнәр булганнар да әлеге бәрәкәтле җирләргә каян килеп чыкканнар соң? Моңа җавап бирүе шактый кыен. Алай да кулда булган кадәр архив документларына таянып, шул хакта фикер йөртеп карыйк әле. XIX гасырда (1864, 1883, 1900, 1910 еллар) басылып чыккан рәсми белешмә-китапларның (алар Рәсәйнең статистика комитеты тарафыннан чыгарылган) барысында да Зәй-Каратай халкы турында "типтәрләр һәм башкортлар" диелгән. Авылның үзендә сакланып килгән язма һәм телдән истәлекләрдә дә "безнең бабаларыбыз башкорт булганнар" (мәсәлән, Туйкиннарның нәсел башы Туйкә бабайдан башланган) дигән кебегрәк сүзләр очрый. Әнә шулардан чыгып, Башкортстан матбугаты (әйтик, "Агыйдел" журналы) Зәй-Каратай авылын "башкорт авылы", халкын "башкортлар" дип яза. Әмма бу сүзләр чынбарлыкка туры киләме соң? Фараз-юрауларны читкә куеп, архив документларына мөрәҗәгать итик. Менә 1746 елда язылган, 1748 елда төпләп куелган "Ясаклы татар крестьяннарын исәпкә алу кенәгәсе" (БАҮДА, 350 нче фонд, 2 нче тасвирлама, 3793 нче китап, 19-34 битләр). Без сүз алып бара торган авыл турындагы мәгълүматлар түбәндәге сүзләр белән башлана: "В деревне Каратаево, что на речке Каратае. Татара". Шуннан инде авылда яшәүчеләрнең (башлап килеп утыручыларның дисәк тә була) исем-фамилияләре бирелә. Аларның татар исемнәренәме, башкорт исемнәренәме тартканлыкларын күзаллау өчен бер-ике гаиләне китерик: "Гомәр Әлмәкәев - 50 (яшьтә дигәне), аның улы Йомагыл - 22. Ул Гомәрнең бертуган энеләре Мөэмин - 30, Хәлил - 22, Мөэминнең улы Мансур - бер яшьтә. Сәгыйт Галиев - 21, аның бертуган энесе (исемен укып булмады) - 20". Аннан соң язылган гаилә башлыгының исеме танылмый. Ә балалары "Әмир - 15, Бәкер - 11, Бәшир - 7. Мирсәлим Мөслимов - 18, Үтәгән Үрәзмәтев - 45. Аның балалары Өметкол - 10, Моратбаки - 3, Мортаза - 2, Мостафа - бер яшьтә. Ул Үтәгәннең бертуган энесе Токанай - 40, Токанайның улы Күчем - 10. Ярмәк Нәдерев - 53, Әмин Сәетов - 33" һ.б. Югарыда телгә алынган исемнәрнең татар исемнәреме, башкорт исемнәреме икәне хакында һәркем үзе фикер йөртсен. Аларның шуннан башка әһәмияте юк кебек. Ә менә документның түбәндәрәк китерелә торган өлеше безнең өчен аеруча кызыклы. Тәрҗемәдә нинди дә булса хата җибәрмәү өчен, аларны документтагыча китерәбез:
"Перешедшие собою с того же Казанской дороги с разных деревень: из деревни Куяше, что на речке Куяше. Написано в первой переписи (ягъни Беренче ревизиядә Кояш авылында теркәлгән булган) Халил Мрясов (Мөрәстән) - 34. У него сын после переписи рожденный (исеме танылмый) - 2. Написано в прежней переписи Баки Мрясов - 28. У него сын после переписи рожденный. Умер - году (бер яшьтә дигәне). Умершего написанного в прежней переписи Сулеймана дети после переписи (сүз Беренче ревизия турында бара) рожденные Исмаил - 14, Исхак - 7.
Из деревни Каргалов, что на речке Каргале. Умершего написанного в прежней переписи Мукима Резяпова дети написанно в прежней переписи Амин - 43, после переписи рожденный Байрамгуль - 14" һ.б.
Сүзебезгә аз гына ачыклык керде кебек. Зәй-Каратай халкының байтагы Казан юлындагы төрле авыллардан, шул исәптән Кояш һәм Каргалы авылларыннан күчеп килгәннәр икән. Ә Уфа өязенең Казан юлы авылларының Уфа белән Кичү (Әлмәт районы) арасындагы авыллар икәнен без тарихи әдәбияттан беләбез инде. Авылда шушы көнгә кадәр яшәп килгән риваятьләрдә күчеп килгән кешеләрнең кайберәүләре көтүкөтү елкы һәм башка мал-туар куып алып килгәне хәбәр ителә. Бу инде күчеп килүчеләрнең байтагы бай, хәлле булуы турында сөйли. Димәк, алар Казан ягыннан түгел. Казан өязеннән булсалар, ач, хәерче һәм ялангач булырлар иде (XVIII гасырдагы колониаль һәм милли изү аларны шул хәлгә төшергән). Инде аңлашылды: Зәй-Каратайга башлап күчеп килүчеләрнең күбесе Уфа ягындагы авыллардан булганнар. Ләкин моңа карап аларны "башкортлар" дип атарга ашыкмыйк, документларны карауны дәвам итик. 
Алдыбызда чираттагы перепись - 1762 елның 9 июлендә Уфа өязенең Казан юлы Нәдер волостенда үткәрелгән Өченче ревизия документы (БАҮДА, 350 нче фонд, 2 тасвирлама, 3794 нче китап). Бу юлысында Зәй-Каратай авылы ясаклы типтәр-бабуллар исемлегендә телгә алына. Без инде типтәрләрнең, башкорт сахраларына килеп, килешү белән җир алган һәм шул килешүнең дәфтәргә (тэфтэр) язылулары аркасында "типтәр" дип аталуларын беләбез. Димәк, зәй-каратайлылар бернинди дә башкорт түгел, ә үзебезнең типтәрләр икән. Дөрес, араларында нинди дә булса юллар белән бу якларда җиргә ия булган, шуның өчен "башкорт" сословиесенә (милләтенә түгел) язылганнары да булгандыр. Ләкин андыйлар күп түгел, башлыча типтәрләр. Әнә бит, Өченче ревизиядән күренгәнчә, исемнәре башкортка якын да килмәгән: "Абдулла Шайматов - 56, аның хатыны Гөлбикә - 50".
Зәй-каратайлыларның башлап килеп утырган бабаларының кемнәр булуында шик-шөбһә калмасын өчен, тагын бер документка - безнең төбәктә (Казан юлы, Бөгелмә өязе, Нәдер волосте) 1785 елда үткәрелгән Дүртенче ревизия документларына (Санкт-Петербург үзәк дәүләт тарих архивы, 538 нче фонд, 2 нче тасвирлама, 294 нче китап, 67 бит) мөрәҗәгать итик.
"Каратай авылында: типтәрләр һәм бабуллар (иң хәерче кешеләр дигәне) - 80, исәпкә алына торган йомышлы татарлар (болары мишәрләр була) - 30, ясаклы татарлар - 43. Җәмгысы - 153 кеше" (сүз ир-атлар хакында бара, әлбәттә). Документтан күренә ки, авылда бер генә дә "башкорт" дигән кеше юк: типтәр-бабуллар, йомышлы татарлар һәм ясаклы татарлар. Бу урында шунысын да әйтик: бер генә авылның, шул исәптән Зәй-Каратайның да, халкы бер генә компоненттан тормый. Безнең як татарларын шәкелләндерүче төп компонентлар: Казан татарлары, типтәрләр һәм чукынмаган чуаш, мукшы, чирмеш-арлар. Соңрак Зәй-Каратайга да бер урам булып чукынмаган чуашлар күчеп утыруы хакында мәгълүмат бар.
Инде нәтиҗә ясыйк. Димәк, Зәй-Каратайга башлап килеп утыручылар Башкортстан җирендә яшәгән типтәрләр, ягъни Казан өязеннән алданрак купкан шул ук Казан татарлары. Тора-бара алар мишәрләр һәм чукынмаган чуашлар белән дә аралашканнар. Укучыда хаклы рәвештә сорау туарга мөмкин. Нишләп әле бөтен Казан, Зөя, Чистай һәм Сембер өязләре татарлары авыллары-авыллары белән хөр-иркен башкорт сахраларына качкан бер вакытта зәй-каратайлыларның бабалары тискәрегә таба килеп төпләнгәннәр?
Моның җавабы бик гади. Петр Беренче хакимлек иткән XVIII гасыр башында татарларны чукындыру һәм милләт буларак юк итү өр-яңа куәт белән башланып китә, һәм ул Казан епархиясендә архиепископ Лука Канашевич (Аксак Каратун) башбаштаклык иткән 30-40 елларда үзенең иң югары ноктасына җитә. Нәкъ шушы елларда Казан өязендәге 536 мәчетнең 418 е вәйран ителә. Гомумән, XVIII гасырның беренче яртысында татар халкын кысу һәм изү коточкыч дәрәҗәгә житә. Моңа җавап итеп, татарлар бөтен нәселырулары, авыллары-авыллары белән кояш чыгышындагы буш җирләргә качып китәләр. Бу хәлгә аптыраган патша Башкортстанга качкан типтәрләрне кире Идел буена кайтару турында Указ чыгара. 1722 елда граф Головкин 5 мең чамасы (19 815 ир-ат) гаиләне кире Казан губернасына кайтаруга ирешә дә. Байтак кына крестьяннар исә тотып кайтарганны көтеп ятмыйлар, үзләре Казан губернасына якынрак буш яткан җирләргә (Зәй һәм Шушма елгаларының үрге агымнарына) качучыларга кушылып күчеп китәләр. Бу якларга килеп, Зәй-Каратай авылын нигезләүчеләр әнә шундый кешеләр булырга туры килә.
Күргәнебезчә, Зәй-Каратай башта ук, күршеләре белән чагыштырганда, зур авыллардан санала. XIX гасыр уртасында инде монда 117 йорт, 501 ир-ат, 531 хатын-кыз һәм бер мәчет исәпләнә, 117 йорт - бу инде XIX гасыр уртасы өчен шактый зур авыл. Мәгәр Зәй-Каратай шуннан соңгы 20 ел эчендә тагы да ныклап һәм кинәт үсеп китә. 1883 елда пайтәхеттә басылып чыккан белешмәдә (Европа Россиясенең волостьлары һәм мөһимрәк авыллары) монда 231 йорт булуы һәм аларда 1283 кеше яшәве әйтелә. Авылда кибетләр, балавыз заводы һәм 7 чакрымда су тегермәне булуы хәбәр ителә. Белешмәдән күренгәнчә, Зәй-Каратай инде волость үзәге һәм ул шул ук исемдә йөри. Әлеге волостька Алешкино, Карабаш, СходневоЧертанлы, Горкино, Александровка, Мартынов хуторы, Вәли хуторы авыллары керә. Шунысын да әйтик: патша Россиясендә үзәкләре татар авылларында булган волостьлар сирәк күренеш. Зәй-Каратай волость үзәге булу дәрәҗәсенә ирешкән икән, бу инде аның абруйлы авыл икәнлеген раслый.
1900 елгы белешмәдән (Самара губернасының халык яши торган урыннары исемлеге): 327 йорт, 1944 кеше (965 ир-ат һәм 979 хатын-кыз), 2 мәчет, 2 су тегермәне, волость идарәсе. Авылның 5054 дисәтинә уңайлы һәм 350 дисәтинә уңайсыз җире бар.
1910 елгы белешмәдән (шул ук исемдәге китап): йортлар саны 393, башка мәгълүматларда үзгәреш юк, хәтта халык саны да шул ук.
Район территориясендәге башка бик күп авыллар кебек үк, Зәй-Каратайда да дәүләт крестьяннары яши. Җир исә крестьяннарга һәр 15 ел саен (бу тәртип бик еш бозылган) гаиләдәге ир-атлар саныннан чыгып бүлеп бирелгән. Өстәвенә, һаман саен урманнар төпләнеп, сөрү җирләре арта барган. Әнә шул сәбәпләр аркасында (чагыштырмача ирекле булу һәм җирләрнең артып торуы) безнең якларда крестьяннар чагыштырмача күбрәк (7,2 дисәтинәдән алып 16 шар дисәтинәгә кадәр) җиргә ия булганнар. Бабаларыбыз үзләренә тигән җирләрдә арыш, борай, арпа, солы, борчак, тары һәм карабодай, соңрак бодай иккәннәр. Җирне болгар сабаны һәм сука белән йомшартканнар, тубалдан кул белән сибеп чәчкәннәр, агач тешле тырма белән тырмалаганнар, урак белән урганнар һәм чабагач белән сукканнар. Игенчелектә өч басулы чәчү әйләнеше хакимлек иткән. Басуларның бер өлешенә уҗым арышы, икенчесенә сабан ашлыклары чәчкәннәр, өченче өлеше исә пар җире итеп калдырылган. Безнең төбәктә татар крестьяннары яшелчәлек һәм бакчачылык белән шөгыльләнмәгәннәр диярлек. Алай да авылда сирәк-мирәк шалкан, кыяр, кәбестә ише яшелчәләр үстереп һәм шуны сатып көн итүчеләр дә булган. Шундыйларның берсен Зәй-Каратайда "Шалканчы Латыйп" дип йөрткәннәр. 
Әнә шул рәвештә тереклек кылган авылда күпчелекне үз көнен үзе күрүче урта хәлле крестьяннар тәшкил иткән. Алай да төрле сәбәпләр аркасында (кызларының яки улларының күп булуы, ялкаулык һәм уңганлык һ.б.) Зәй-Каратайда да сыйнфый катлау чуар булган. Монда Хафиз Хәлимов кебек урта хәллеләре, Кашшаф бабай кебек ярлылары да байтак булган. Алар, үз хуҗалыкларын алып бару белән беррәттән, Горкино ише күрше авылларга "урыс урагы "на да барып йөргәннәр. Әнә шулай очын-очка ялгап яшәүчеләр белән рәткә төрле елларда староста булып сайланган Уразов Бәдретдин, Вахитов Кәлимулла, Уразов Шәңгәрәй, Казаков Сәлимгәрәй, Дәүләтшин Нәүширван, Исхаков Вафа, Хөснетдинов Баһаветдин, Шәрәпов Шиһап, Әләмколов Сабит, Җәлмиев Динмөхәммәт, Шаһиев Минәхмәт, Гыйззәтуллин Шәмсулла, Мөлеков Мөхәммәди, Әхмәтшин Шәрәп, Галиев Гәрәй, Гатауллин Сәмәрхан кебек таза тормышлы крестьяннар, волость старшинасы дәрәҗәсенә күтәрелгән Мөхәммәтшин Шәрәп, Зыякаев Шиһап, Әхмәтҗанов Җиһанша, Сабитов Гарифулла, Сәйфетдинов Бәдретдин кебек баен китүчеләр, Вильданов Ногман, Рәфыйков Гәрәй, Фәхретдинов Тәкытдин, Вәлиев Фәрзетдин, Галиев Мөхәммәтгалиләр кебек кибет тотып, чәй-шикәр, керосин, кызыл мал һәм башка товарлар белән сату итүчеләр, ниһаять, Рәхмәтуллин Сәгъди, Мөхәммәтҗанов Әхмәтҗан, Мөлеков Фаварис, Сәгъдиев Гайфулла, Исмәгыйлов Якуп, Рәхмәтуллин Гатаулла, Мөлеков Әхмәтҗан, Кәримов Мөхәммәтсафа, Габденасыйров Ногман, Ишмөхәммәтев Вәли, Фәтхетдинев Бәдретдин кебек байлар да яшәгән. Байларның кайберләре эшне зурдан йөрткән. Мәсәлән, XIX гасыр азакларында яшәгән Рәхмәтуллин Сәгъдинең аерым елкы көтүе (2 мең башка кадәр ат), XX гасыр башында яшәгән Сәгъдиев Гайфулланың үзенең сарык көтүе була. Әнә шуңа да, ягъни социаль катлауның төрле булуы аркасында, Зәй-Каратайда тормыш тыныч кына акмый, еш кына төрле буталыш, ризасызлык, ыгы-зыгы чыгып тора. XVIII һәм XIX гасырларда авыл халкының "башкортларга" һәм татарларга бүленеп йөртелүе, һәр ике халыкның (типтәрләрнең һәм татарларның) үз старосталарын сайлап куюлары да төрле ызгыш-талашларга, дәгъваларга нигез булган. Яңа гасыр башында авылга бер генә староста сайлап куя башлагач, каршылыклар кими төшкән, бу инде авыл халкының татарлар булып формалашып бетүен аңлаткан. Зәй-каратайлылар 1878-1879 еллардагы крестьяннар чуалышында актив катнашалар, 1889 елда күмәкләшеп рөхсәтсез казна урманын кисәләр. Бу исә турыдан-туры "хөкүмәткә каршы чыгу" дип бәяләнгән. Биредә 1897 елгы халык санын алу вакытында да халык аңа теше-тырнагы белән каршы чыга. Бөгелмәдән 190 атлы казак килеп, халыкны котыртучы Вафин Фазыл, Ризванов Нури, Икътисамов Фазыл, Дәүләтшин Нәүширван һәм Мөхәммәтшин Әхмәткәримнәргә 60-80 шәр чыбык суктырылгач һәм кайберләре өч айга төрмәгә ябылгач кына, переписьны эттем-төрттем үткәрәләр.
Революциягә кадәр нинди генә вакыйга-хәлләр булмасын, Зәй-Каратай үзенең мулрак тормышы, авылның төзеклеге, халкының уңганлыгы һәм булганлыгы белән аерылып торган. Төбәктә беренче тимер сабаннар, җилгәргечләр, ашлык сугу һәм башка машиналар нәкъ менә Зәй-Каратайда кулланыла башлаган. Төбәктәге кредит ширкәтләренең дә берсе Зәй-Каратайда оештырылган (идарә рәисе Иоан Степанович Столяров һәм авыл Совет рәисе Гарифулла Сабитов).
Зәй-Каратай үзенең матди яктан ныграк яшәве белән генә түгел, халкының зыялылыгы, мәгърифәткә омтылышы белән дә аерылып торган. Аның борынгы тарихында әлеге омтылыш кызыл җеп булып сузылып бара. Халык мәгарифе ветераны Ибраһим ага Туйкин үзенең язмаларында әле XIX гасыр ахыры - XX гасыр башында ук авылда 225 гыйлемле кеше (укыйяза белүче) булуын хәбәр итә. Бу инде заманасына күрә начар түгел.
Дөрес, кызлар һәм малайлар аерым-аерым укый торган мәктәпләр безнең төбәктә беренче авыллар килеп утырган заманнардан бирле (XVIII гасырның 30-40 нчы еллары) булган. Мәгәр уку-укыту эшләре һәр авылда диярлек аерым кешеләрнең шәхси йортларында барган. Зәй-Каратайда исә XIX гасыр уртасында ук мәчет янында мәктәп өчен махсус алтыпочмнклы йорт салынган. Анда мулла Туйкин Габделлатыйф малайларны укыткан. Аның остабикәсе Мәрхабә исә кызларга үзләренең өйләрендә белем биргән. Анардан соң авылда халык мәгарифе эшен мулла Әхмәткәрим һәм аның остабикәсе Гайшә, Мәүлет суфи, мулла Закир Туйкин һәм аларның хатыннары дәвам иттергән.
XIX гасыр ахырында (1898-1899) Харис мулла шул ук бинада беренче җәдит мәктәбен ачып җибәрә. Мәктәптә тәүге мәртәбә парталар, кара такта, акбур һ.б. барлыкка килә. Монда махсус әзерлекле мөгаллим сабак бирә.
1904 елда бертуган мөгаллимнәр Кәбир һәм Фазыл Туйкиннар, мулла Ьади Фәрхетдинев авылда мәктәп салу өчен акча җыюны оештыралар. Нәтиҗәдә Зәй-Каратайда өчәр бүлмәле ике мәктәп барлыкка килә. Ал арда укыту гел яңача, әлифба һәм башка дәреслекләр, уку әсбаплары ярдәмендә алып барыла. Мөгаллимнәр Кәбир һәм Фазыл Туйкиннар, Нәбиулла Надыйров һәм Закир Әкбәрев балаларга дүрт класс күләмендә белем бирәләр. Мәктәпләрдә дин сабагыннан тыш арифметика, география, тарих, табигать белеме һәм башка фәннәр дә укытыла. Ибраһим ага Туйкин әлеге мәктәпләрдә йөзләрчә балаларның белем алуын әйтә. Бер үк вакытта авылдагы тагы ике мәхәллә мәктәбендә дә укулар бара. Аларында Арслан Гыймадиев белән Давыт Сөләйманов мөгаллимлек итәләр. Ә муллалар Габдрахман Ногманов белән Хөсәен Латыйповларның остабикәләре Мөсәббихә белән Хөршидә элеккечә үз өйләрендә кызларга сабак бирәләр.
Зәй-Каратайда шул вакытта ук заманча мәктәп эшләве һәм анда дөньяви фәннәр укытылуы карагруһчыларның һәм урыс шовинистларының кытыкларына тия, өязгә бер-бер артлы шикаятьләр ява. Ниһаять, 1909 елда авылга жандармнар килеп төшә. Алар яңача укытыла торган мәктәпләрне вәйран итәләр. Кәбир Туйкинны кулга алалар һәм төрмәгә утырталар.
Инде сүз халык мәгарифе турында бара икән, бераз алгарак китеп булса да, шуларын да әйтик. 1917 елда биредә, район территориясендә, дүртенче булып земство (дәүләт) мәктәбе ачыла. Инкыйлабтан соң ул авылда беренче совет мәктәбенә әверелә һәм аның мөдире Ибраһим Туйкин була. Башта анда ике сыйныф, тора-бара өч сыйныф күләмендә, ә 1922-1923 уку елыннан биш сыйныф күләмендә белем бирелә. Авылда балаларны укытырга теләүчеләр бихисап, ә кантон мәгариф бүлегенең укытучыларга түләргә акчасы юк. Менә шуңа да 1924-1925 уку елыннан крестьяннар үзләре түләп укытучылар яллыйлар. Мөгаллим һәм мөгаллимәләр Зәйнәп Мисбахова (Иске Иштирәктән), Шәфига Туйкина һәм Ибраһим Мәүлетевләр, укытуны кантон мәгариф бүлеге программасы нигезендә алып барсалар да, хезмәт хакын авыл халкыннан алалар.
Табигый ки, мәгърифәткә әнә шундый зур игътибар бирелгән Зәй-Каратай кебек авылда крестьяннар Совет властен хәерхаһ кабул итәләр. Дөньяның астын-өскә китергән революция булып узуга ук, 1917-1918 елның кышында авыл зыялылары Кыям Сираев, Хәмит Сабитов, Һади Гыймадиев, Ризатдин Сираев, Закир Миңнеголов, Шәймәрдан һидиятов, Дәүләтгәрәй Әһлиуллин, Кәрам Рафиков, Закирҗан Маһиянов, Кәбир, Фазыл, Ибраһим һәм Фатыйх Туйкиннар авыл җыеннарында һәм башка урыннарда аңлату эшләрен даими алып баралар, халыкка революциянең әһәмиятен, большевиклар партиясенең сәясәтен, Совет властеның декретларын һ.б. тәфсилләп аңлаталар. Әнә шул эшнең нәтиҗәсе буларак, авыл крестьяннары Закир Миңнеголов, Дәүләтгәрәй Әһлиуллин, Насыйбулла Гыйниятов, Шаһимәрдән һидиятов һәм башка күпләр кызылгвардиячеләр сафына иреклеләр булып язылалар. Әнә шул даулы еллардан соң күп еллар үткәч, зәй-каратайлылар үзләренең авылларыннан гражданнар сугышында катнашучыларны барлыйлар һәм 148 исем язып алалар. Ә аларның күпмесе сугыш кырларында ятып калган һәм онытылганнар бит әле!..
1918 елның июнендә Зәй-Каратайда авыл Советы оештырыла һәм аның рәисе итеп Сафиулла Нәдершин сайлана. Аңардан соң авыл Советы рәисе булып Хәйретдин Ихсанов, Шәмсулла Гыйззәтуллин, Зәки Мәүлетев, Хатип Сәмәрханов һәм башкалар эшлиләр. Шул ук 1918 елда авылда ярлылар комитеты да оеша, аның рәисе итеп Мотыйгулла Әһлиуллин сайлана. Җирләрне авылда яшәүче һәр кешегә тигез итеп бирү авыл Советы һәм ярлылар комитетының беренче мөһим эше була.
Шул ук 1918 елның декабрендә Зәй-Каратай волость Советына да сайлаулар булып уза. Аның башкарма комитеты рәисе итеп Гарифулла Сабитов, финанс бүлеге мөдире итеп - Җиһанша Әхмәтҗанов, җир һәм азык-төлек бүлеге мөдире итеп Кыяметдин Сираҗетдинов, культура-агарту бүлегенә мөселманнар арасында эшләү өчен Минзариф Рамазанов һәм Хуҗаназыйр Туйкиннар сайлана. Волостьның милиция начальнигы итеп Фәтыйх Сабитов билгеләнә.
1919 елда Зәй-Каратайда беренче партия ячейкасы төзелә. Зыятдин Бәдретдинов (секретарь), Хәмит Сабитов, Гайникамал Кәлимллина, Зәки Биктимерев, Вәгыйзь Газизов, Кәрам Рафиков аның беренче әгъзалары булалар. Тагы бер елдан исә монда комсомол оешмасы да эшли башлый. Аның беренче әгъзалары Фәхрулла Әхмәтев (секретарь), Гани Җәләлетдинев, Фәттәхетдин Хәбибуллин, Мөхәммәт Хәбибуллин, Котдус Фәхриев, Фәхрулла Сираев, Сәлим Хәлимев, Минәхмәт Шәрипов, Һади Вәлиев, Нәҗип Гыйрфанов, Кәрам Шәрәпов, Арслан Гыймадиев, Минсабир Миншакиров һ.б. авылдагы бөтен кызыл эшне башлап йөриләр.
Әлеге җәмәгать оешмалары авылда мәдәният һәм мәгърифәт үстерүгә зур әһәмият бирәләр. Монда 1918 елда ук беренче совет мәктәбе ачылуын әйткән идек инде. 20 нче елларда мәктәпкә дип янә өчәр бүлмәле ике бина салына. 1933-1934 елларда исә зур итеп җидееллык мәктәп бинасы корыла, 1934 елда аларга тагы бер алтыпочмаклы бина өстәлә. 1939-1940 уку елында таштан дүрт бүлмәле тагы бер бина салына, мәктәп урта мәктәпкә әверелә. 1949 елда ЗәйКаратайда 7 сыйныфлы типовой мәктәп сафка баса. Аның өчен төрле өстәмә биналар булдыру аннан соң да дәвам итә. Ниһаять, 1975 елда авылда шәһәрнеке тибындагы өч катлы мәктәп бинасы калкып чыга.
Әле 1919-1920 елларда ук авыл халкы элеккеге волость идарәсен клуб итеп үзгәртеп кора. Шул ук елларда Ихсанов Тәһаутдин өендә уку йорты ачыла, аның беренче мөдире Сабитов Гарифулла Бөгелмәдән китаплар алып кайта. 1920-1921 елларда авылда беренче балалар бакчасы, 1925 елда - беренче медпункт, 1933 елда беренче элемтә бүлеге ачыла, ә 1930 елда беренче кино күрсәтелә.
1924 елда авылда кооператив ачыла, ул байтак крестьяннарны берләштерә. Кооператив элеккеге Таип сәүдәгәрдән калган бинада кибет ачып җибәрә, беренче сатучы Туйкин Габдулла була, аны Кәбирев Зәки алыштыра. Кооперативның беренче рәисе итеп Кәрам Рафиков сайлана, аннан соң Һади Гыймадиев эшли. Исәп-хисап эшләрен Мөхәммәт Хәбибуллин алып бара, ревкомиссиягә Ибраһим Туйкин җитәкчелек итә. 1925 елда кооператив ак таштан зур кибет салдыра, һәм ул әлегә кадәр сельмаг булып хезмәт итә. 1926-1927 елларда авылда сельпо барлыкка килә. Аның беренче рәисе - Һади Гыймадиев, бухгалтеры - Давыт Мәүлетев.
Столыпин вакытында башланган хуторларга бүленеп чыгу, ягъни крестьяннар тарафыннан хуҗалык итүнең яңа формаларын эзләү, шул исәптән ерактагы басуларга күчеп утыру 20 нче елларда да дәвам итә. 1924 елда авылдагы 12 хуҗалык Бөгелмә янындагы элеккеге монастырь җирләренә күчеп китә һәм анда Алга авылын нигезли. Кече Бөгелмә янындагы бу авыл бүген дә имин генә көн күрә. 1925 елда Зәй-Каратайның 80 хуҗалыгы Карабаш җирләре белән чиктәш Ала басуга күчеп утыра һәм биредә Үзбәк авылына нигез сала. Баштагы елларда Үзбәкнең үз авыл Советы була, 1931 елда исә биредә "Кызыл байрак" колхозы төзелә. Ул 1960 елга кадәр үзбаш яши, бай һәм нык хуҗалыклардан санала. 1960 елда "Уңыш" колхозына кушылып, аның бер бригадасына әверелгәч, Үзбәк акрынлап тарала башлый. Хәзер андагы 39 йортта (аларның да икесе ябык) 44 кеше яши.
Инде кабат Зәй-Каратайга килсәк, утызынчы елларда монда да күмәкләшү шаукымы көчле була. 1930 елда Шәмсенур Зәкиева, Сорур Хәсәншина, Минзифа Шәфикова, Ибраһим Туйкин, И.Якупов, Т.Кәбиров, Х.Сәгъдиев - җәмгысы 15 кеше колхозга языла. Хуҗалыкның беренче рәисе итеп Хәсән Ихсанов сайлана. Боларның байтагы авыл ярлылары, атлары-сыерлары да булмый хәтта. Чәчүлек орлыкны бурычка алалар, ике ургыч һәм ике сортировка шулай ук кредитка алына. Колхозга Габдрахман байның 95 гектар җирен бирәләр. Әмма аны тулысынча эшкәртергә көч җитми. Алай да башлап йөрүчеләрнең эшләре кызыгырлык була, күрәсең, колхозга тагы 16 гаилә керә.
Беренче колхозчыларның бәхетләре буламы, елы туры киләме, игеннәре котырып уңа. Шуннан файдаланып, бурычларын түлиләр, чәчүлек орлык салып куялар, хезмәт көненә дә бүләләр. Кәбир Туйкин үзенә тиешле 15 центнер ашлыкны алмый, колхоз файдасына калдыра. Рәис тә 20 центнер икмәгеннән баш тарта. Күмәкләшүнең беренче елында колхоз кассасына, шул еллар акчасы белән, 9370 сум 6 тиен табыш керә. 1931 ел ахырына инде хуҗалыкның җирләре 2557 гектар тәшкил итә, колхозчылар да арта, билгеле. Җирне атлар белән генә эшкәртсәләр дә, уңышы зарланырлык булмый. Күмәкләшүнең өченче елында 23 438 центнер ашлык җыеп алалар, шуныц 4400 центнерын дәүләткә тапшыралар. Акчалата керем 64 047 сум тәшкил итә. Ул елларның баркадәр техникасы - 154 ат сабаны, 75 пар тырма, 6 ургыч, 3 суккыч һәм 60 пар агач тырма.
Колхоз кырчылыкка гына түгел, терлекчелеккә дә игътибар бирә. 1932 елда анда 25 сыер санала. Алар колхозчыларның шәхси абзарларында асрала, җәен исә җәйләүгә чыгарыла. Беренче савымчылар Салиха Камалетдинова һәм Мәгъсүмә Гыйлаҗевалар сауган сөтләрен үзләре үк сепаратта аерталар, май язып, аны колхоз кладовоена тапшыралар. 1932 елда 25 сыердан 39 килограмм май алына. Сыерлар саны арта бара. 1937 елда инде колхозда 35 центнер сөт җитештерелә. Дуңгыз асрауга да керешеп карыйлар. Әмма татар авылында бу эшнең рәте-чираты булмый. 7 баш дуңгыз иясез диярлек йөреп, югалып бетәләр. Бу ферма 1936 елда гына аягына баса башлый. 1941 елда хуҗалык беренче мәртәбә дәүләткә дуңгыз ите тапшыра.
1930 елда 70 баш сарыктан башланган сарыкчылык фермасында терлекләр 1932 елга 221 башка җитә. Ә 1962 елда инде алар 2018 була. Сарыклардан күп итеп үрчем һәм мул йон кыркып алган ферма коллективы 1955-1956 елларда Мәскәүдәге Халык хуҗалыгы казанышларының Бөтенсоюз күргәзмәсендә катнаша.
1939 елда авылда - тавыклар фермасы, 1940 елда - төлке фермасы, 1958 елда - куян фермасы, 1930 елда - умарталык, өч тегермән, ике ярма яргыч, алачык, йон тетү, тула басу, сүс төю җайланмалары, 1933 елда - агач мастерское, 1953 елда - пилорама, 1936 елдан - май чыгару заводы, 1941-1957 - елларда камыт мастерское, 1939-1940 елларда - кирпеч заводы, 1947 елдан чана табаны бөгү һ.б. эшләр оештырыла.
Шул ук 30 нчы елларда колхозда замана техникасы да күренә башлый. 1933 елда хуҗалык тәгәрмәчле трактор, 1935 елда беренче йөк машинасы сатып ала, 1937 елда монда Иске Писмән МТСыннан беренче комбайн килә.
1939 елда биредә игеннәр бик яхшы уңа һәм "Уңыш" Мәскәүдә күргәзмәдә катнаша. Габдрахман Латыйпов күмәк хуҗалыкның беренче көннәреннән үк алыштыргысыз бригадир булып эшли, 1933, 1935 һәм 1937 елларда, югары уңыш үстергәне өчен, колхозчы-ударникларның республика съездында катнаша.
Көтмәгәндә сугыш башланып китә. Зәй-каратайлылардан да 600 дән артык кеше илне саклаучылар сафына баса. Аяныч ки, аларның яртысыннан күбесе яу кырында ятып кала. Бөек Ватан сугышы елларында "Уңыш" колхозы дәүләткә 204 321 пот ашлык, 9600 пот ит, 128 мең литр сөт һәм күп кенә башка азык-төлек тапшырды. Кырчылык һәм терлекчелек үстерү белән бергә, колхозда җәмәгать корылмалары төзүгә дә зур игътибар бирелә. Биредә су тегермәне, электростанция, сушилка, гараж, сыер һәм дуңгыз абзары салына...
Биредә озак еллар (1937-1959) колхоз рәисе булып эшләгән Вәгыйзь Хафизов нык куллы һәм фидакарь җитәкче иде. Аның тырышлыгы белән күптармаклы "Уңыш" колхозы, республикада дүртенче булып, 1951 елда "Миллионер колхоз" исеме алды.
"Уңыш" колхозының үткәне һәм соңгы еллары турында бик күп сөйләргә мөмкин. Мәгәр газета кысалары сүзне кыскартуны таләп итә. Алай да колхозның 1947 елдан республикада үрнәк җиләк-җимеш бакчасы булдыруын, аңардан күп еллар буе мул керем алуны, анда һәвәскәр бакчачы Шәрифҗан Сәлимҗановның өлеше зур булуын әйтми калып булмый. Кызганыч ки, ул мактаулы бакча 70 нче елларда вәйран ителде...
Колхоз күп еллар буе районның алдынгы хуҗалыгы булып килде һәм шулай булып кала да. Аны әнә шундый абруйлы хуҗалык итүдә соңгы елларда анда рәис булып эшләгән Әхәт Әхсәнев, Ядкяр Шәфыйков, Шат Галиев, Ринат Каюмов, Рәшит Шәйдуллин, Мәҗит Илалов, Шәһит Якуповларның да өлеше аз түгел.
Үзләренең фидакарь хезмәтләре өчен күп кенә зәй-каратайлылар илебезнең орден-медальләре белән бүләкләнделәр. Алар арасында Ф.Сөнгатуллина, Г.Рәхмәтуллина, М.Хәлимова, А.Хәлимов, З.Насыйбуллин, Н.Мортазин, С.Гыйниятов, З.Шәрипов, Г.Хәйруллин, Я.Миңнебаевлар бар. Гомерлек комбайнчы Дәһи Шәрифуллин исә Социалистик Хезмәт Герое дигән югары исемне алуга иреште. Ф.Сөнгатуллина белән Д.Усманов - республиканың атказанган терлекчеләре. Н.Дәминов, Г.Әкбәрев, З.Сабитов, И.Мәүлетев, Х.Сөләймановлар - шәрәфле колхозчылар.
Зәй-Каратай авылы Ватаныбызга бер дигән белгечләрнең тулы бер төркемен бирде. Атказанган укытучылар М.Туйкина, С.Хәсәнова, Ш.Рәфыйков, Х.Әкбәрова, күренекле табиблар Г.Туйкина, Г.Шакирҗанов, М.Сабитов, инженерлар Кәүсәр һәм Зөфәр Сираевлар, Л.Туйкина, республиканың атказанган агрономы Җ.Казаков, аның коллегасы С.Әкбәрев, Совет Армиясе командирлары Я.Сираев, Г.Сәмәрханов, Р.Әхмәтшин, советхуҗалык җитәкчеләре Х.Сабитов, С.Талипов, ветеринария врачы Т.Хәниев, район мәгариф бүлеге инспекторы Ш.Сираев, Казан телевидениесендә диктор булып эшләгән Р.Нәбиуллин, филология фәннәре кандидаты Ә.Шәрипев, тулы бер нәсел галим һәм мөгаллим Туйкиннар. Ә Вәгыйзь Хафизов, Габделбәр Сәетгәрәев һәм Мидхәт Гыймадиевларның илебез Югары Советына депутат булып сайланулары әлеге горурлыкны тагы да арттыра.
Бу авылның кыскача тарихы менә шул... 
ИВАНОВКА
Мәскәү һәм Санкт-Петербург архивларында районыбыз авыллары хакындагы мәгълүматларны бөртекләп җыеп утырганда, ниһаять, күзгә тагы бер таныш исем чалынды - Чуаш Ивановкасы. Тик мине гаҗәпләндергәне авыл исеменнән соң җәяләр эчендә язылган "Болыной Дынгиз" дигән өстәмә иде. Тагы да сәере - бу бер генә кәгазьдә түгел, байтак кына тарихи документларда шулай язылган. Димәк ки, элек Ивановка авылын бер үк вакытта "Болыной Дынгиз" дип тә атаганнар. Уйга калдым. Ни дигәнне аңлата икән соң ул "дынгиз"? "Диңгез" дигән татар сүзеннән дияр идең, безнең бу төбәккә иң якыны саналган диңгезләр дә моннан 1200-1500 чакрымда. Шулай икән, диңгезнең монда ни катнашы булсын? Әллә соң татарның "дуңгыз" дигән сүзеннән алынганмы ул "дынгиз"? Юк, инсафлы һәм әхлаклы бабаларыбыз авыл хәтле авылга андый тузга язмаган исем такмаслар. Алайса нәрсә соң ул "дынгиз"? Аптырал-йөдәп гасырлар тузанын чәчеп торган кәгазьләргә кабат кадалам. Әһә, кайбер ачыклык та шәйләнә сыман. Ивановка күршесендәге Савочкино авылы да җәяләр эчендә "Малый Дынгиз" диелгән. Димәк, бу авыллар арасында ниндидер бер бәйләнеш бар. Әмма бу "ачышым" әле "дынгиз"нең ни икәне хакында берни дә сөйләми иде. Ниһаять, революциягә кадәр басылган белешмәләрнең берсендә соравыма җавап тапкандай булдым: "Чувашская Ивановка, при р.Болыпом Дынгизе" диелгән. Димәк, Дынгиз - елга исеме. Ә нишләп без - шушы төбәктә туып үскән кешеләр - бу хакта берни дә белмибез?
Мәсьәләгә аз-маз ачыклык кертүгә карамастан, командировкадан соң башыма бер олау сорау гына төялеп калды. Шуларны ачыклау нияте белән, өйгә кайтуның икенче көнендә үк Ивановнага киттем, анда авылның аксакалы, шушы авылда күп еллар мөгаллимлек иткән, мәктәп директоры да булып торган Николай Ефимович Кузьмин белән очраштым һәм аңа сорауларымны селкеп чәчтем.
- Ә... Диңгез. Зур диңгез, - диде ул, ни өчендер шатланып, һәм мине авыл читенә алып китте. 
Без сазлык урынга туктадык. Заманында нәкъ шушы урында мул сулы күл булган икән. Ул шундый тирән булган, риваятьләргә караганда, хәтта анда Дурасово алпавыт бикәсенең бертуган энесе мичәүләп җигелгән өч аты-ние белән батып үлгән. Монысы да әкият түгел бугай. Алпавыт Дурасовларның төп утарлары хәзерге Самара өлкәсендә булып, алар мондагы авылларында хакимлек итүче кыз туганнары янына килепкитеп йөргәннәр. Николай Ефимович белән әңгәмәдән тагын шунысы ачыкланды: әнә шундый мул сулы һәм тирән булганы өчен әлеге күл "Диңгез" дип аталган һәм аңардан агып чыккан елганы да шул исем белән йөрткәннәр. Елга буена утырган Ивановка белән Савочкино авыллары исә Шушмага коя торган шушы инешкә бәйле рәвештә "Зур Диңгез" һәм "Кече Диңгез" дип йөртелгәннәр. Күл инде корыган, аның урынындагы сазлыктан агып чыга торган елга да бик кечерәйгән, әмма тарихта аларның исемнәре сакланган.
Әнә шул рәвешле ике исем белән аталып йөртелгән Ивановка авылы тарихи документларда һәм белешмәләрдә узган гасырның урталарында күренә башлый. Мәсәлән, 1856 елда уздырылган Унынчы ревизия материалларына таянып, 1864 елда пайтәхеттә чыгарылган "Россия империясенең халык яши торган урыннары исемлеге" (том XXXVI, Самара губернасы) белешмәсендә болай дип язылган: "Чувашская Ивановка, д.каз. (авыл, казенные, ягъни казна крестьяннары дигәне. - Җ.Р.), при р.Болыпом Дынгизе. Количество дворов - 36, мужчин - 117, женщин - 121". Күренә ки, Ивановка авылы XIX гасыр уртасында 36 йортлы, мәктәпсез, чиркәүсез һәм тегермәнсез бәләкәй генә бер авыл булган. Мәгәр бу әле Ивановка узган гасыр уртасында гына барлыкка килгән дигән сүз түгел. Регионда нигезләнгән күп кенә башка христиан авыллары кебек үк, Ивановка да XIX гасырның беренче чирегендә салынган. Авылның атамасына килгәндә исә, аның өчен урынны хәзерге күрше Самара өлкәсендәге Усаклы авылының (димәк, күчеп килүчеләр дә шуннан) Иван белән Ермолай эзләп йөргән. Бу урынга башлап Иванның күзе төшкән, шуннан инде - Ивановка дигән исем бирелгән. 
Төбәктәге башка авыллар кебек үк, Ивановка да табигый артым һәм башка җирләрдән күчеп килүчеләр исәбенә үскән, 1900 елда биредә инде 64 йорт, 397 кеше (201 ир-ат һәм 196 хатын-кыз) булган. Авылның 1080 дисәтинә уңайлы һәм 120 дисәтинә уңайсыз җире бар. Белешмәләрдән XX гасыр башында инде авылда грамота мәктәбе (шул ук чиркәү-мәхәллә мәктәбенең чиркәүсез авыллардагы варианты) һәм ике су тегермәне булганы күренә. Чыннан да, аксакаллар сөйләвенә караганда, биредә беренче грамота мәктәбе 1897 елда Антонов Илья Антонович өендә ачыла. Хуҗа үзе дә шунда яши, балалар да шунда укый. Укытучы Епутатскийның 1 нче дәрәҗә чиркәүмәхәллә мәктәбе (3 класс) белеме була. Ул авыл халкыннан аена бер сум күләмендә хезмәт хакы ала, укучыларның әтиәниләрендә чираттан ашый. 1899 елдан укытучының айлык хезмәт хакы өч сум итеп билгеләнә, укулар шулай ук ул яши торган йортта дәвам итә. 1900 елда исә авыл халкы хисабына бер сыйныфы һәм укытучы өчен бер бүлмәсе булган мәктәп салына. Бу мәктәпне беренче башлап Косолапов Иван Николаевич, Борисов Егор Михайлович, Матвеев Федор Васильевич, Щербаков Павел Тимофеевич, Макаров Емельян Сафронович һ.б. - җәмгысы 8 кеше тәмамлап чыга.
1905 елдан инде авылга чиркәү-мәхәллә мәктәбенең II дәрәҗәсен (6 класс) тәмамлаган укытучылар килә башлый. Болары инде хезмәт хакын да белемнәренә күрә сорыйлар - айга 10 сум. Дөрес, укытучылар үзгәрү белән генә грамота мәктәбенең белем бирү дәрәҗәсе үзгәрми - һаман да шул дини эчтәлектәге аз-маз белем. Мәктәпне 1909 елда тәмамлаучылар имтиханны күрше Михайловка авылы чиркәвенең побына тапшыралар. Бу инде ул заман өчен бик зур дәрәҗә.
1912 елда авылга мөгаллимә булып укытучылар семинариясе тәмамлаган Ульяна Дмитриева килә. Әмма ул эшли башлауның икенче елында беренче бөтендөнья сугышы башланып китә, 1915 елда мәктәп бөтенләй ябыла. Алай да С.И.Самсонов, Р.Ф.Гаврилов, Я.А.Гаврилов, И.Т.Борисов һ.б. егетләр чын укытучыдан белем алып калалар. Революциягә кадәрге Ивановка турында шуннан артыгын сөйләп булмастыр, мөгаен. Яңа чорга кадәр әнә шундый гади генә авыл була ул. Фәкать халкы гына бераз арта. Революция алдыннан монда 83 йорт булып, аларда 567 кеше (240 ир-ат һәм 327 хатын-кыз) яши.
1918 елның мартында Бөгелмә өязендә Совет власте урнаштырылганнан соң, Ивановкада да авыл Советына сайлаулар булып уза. Аның беренче рәисе итеп Иван Андреевич Борисов сайлана, секретаре исә - Семен Самсонов. Продотрядларга ярдәм итүне күздә тотып, авылда ярлылар комитеты да оештырыла. Аңа Ф.Суранов белән С.Самсонов җитәкчелек итәләр.
Ивановка бәләкәй генә авыл булса да, аның исеме гражданнар сугышы тарихына кереп кала. 1918 елда биредә шактый вакыт .ак чехлар отряды тора. Аннан соң инде Бөгелмәгә һөҗүм вакытында, ягъни шул ук елның 7-11 октябрендә авылда 5 нче армиянең сул як группасы беренче бригадасына караган крестьян-партизан батальоны (командиры - Баланкин) тора. Батальон 10 октябрьдә шуннан һөҗүмгә күчә. Дурасово авылы һәм хәзерге тимер юл станцияләре янында аклар белән бик каты сугыша. Совет властен урнаштыру һәм гражданнар сугышы Ивановка авылы өчен дә эзсез калмый. Болгавыр заман сугышларында Егор Павлов, Иосиф Зиновьев, Михаил Павлов һәм башкалар һәлак була.
1921 елда авылда ачыгучыларга ярдәм комитеты оештырыла, аңа С.И.Самсонов, Ф.П.Суранов һәм И.М.Перовлар рәислек итә. Шул ук 20 нче елларда Ивановкада беренче комсомол оешмасы барлыкка килә. Николай Кузьмин, Герасим Тимофеев, Тихон Борисов, Тимофей Суранов һ.б. аның беренче әгъзалары булалар. Күп еллар буе авыл Советы рәисе булып эшләгән беренче коммунист Н.И.Юдин шул ук елларда беренче партия ячейкасын оештыра. 1923 елда исә авылда беренче совет мәктәбе ачыла. Анда С.И.Самсонов, С.И.Косолапов, А.П.Скорынина һәм Манаковлар укыта. 1928 елда Н.Е.Кузьминның педагогик эшчәнлеге башланып китә. Аның бу изге эше 1968 елга кадәр дәвам итә, байтак еллар буе Ивановка мәктәбенең директоры булып эшли. Шул ук 1928 елда авылда ике класслы мәктәп бинасы салына. Революциягә кадәр грамота мәктәбендә 10-12 бала укыса, 1934 елда инде Ивановка мәктәбендә укучылар саны 105 кә җитә. 1939 елда авылда тулы булмаган урта мәктәп ачыла. 1941 елда аның беренче чыгарылышы була. Мәктәпне тәмамлаучылардан кайберәүләр (К.М.Благодаров, Т.И.Матвеев) авыр сугыш елларында үзләре укытучы булып китәләр. 1934-1935 елларда Ивановкада агачтан җидееллык мәктәп бинасы салына, һәм ул озак еллар буе халыкка хезмәт итә. Ә инде 1975-1976 уку елына авылда 320 урынлы заманча мәктәп бинасы калкып чыга. Хәзер ул - райондагы иң зур урта мәктәпләрнең берсе.
Коммунист, комсомол һәм авыл активистларының тырышлыгы белән Ивановкада 1929 елда "Память Ленина" колхозы оеша, аңа Косолапов Григорий Емельянович җитәкчелек итә. Колхозга башлап Василий Тимофеев, Иван Антипов, Михаил Гаврилов, Николай Болтачев һ.б. керә. Бара-тора ул үсә, ныгый, 1930 елда инде колхозда 4 бригада була. Монда Полетаев, Мунин, Кузьмин һ.б. төрле елларда колхоз рәисе булып эшлиләр. "Память Ленина" колхозы 1957 елга кадәр үзбаш хуҗалык булып яши, аннан инде "Лениногорский" совхозы составына керә. Әмма бу совхоз бик зур һәм таркау хуҗалык булып чыга. 1967 елда аңардан "Октябрьский" совхозы аерыла, һәм Ивановка яңа хуҗалыкның үзәгенә әверелә. Шуннан соң Ивановкада күп кенә заманча торак йортлар, Мәдәният йорты һ.б. социаль-көнкүреш биналары салына, авыл бик нык үсә, хәзер анда чуашлардан тыш башка милләт вәкилләре дә, шул исәптән татарлар да яши. Бүген анда 270 хуҗалыкта 564 кеше.
Бөек Ватан сугышы елларында Ивановка да үзенең 150 иң яхшы егетләрен һәм кызларын сугышка озата. Шуларның 86 сы яу кырында ятып кала. Биредә, авылда исә, Екатерина һәм Марфа Болтачевалар, Ефросинья Жамрина, Евдокия Кузьмина, Анна һәм Мария Гавриловалар, Анастасия Смирнова, Григорий Борисов кебек бик күп фидакарьләр икмәк өчен җан талашалар - үзләре ач булсалар булалар, фронтка икмәген дә, акчасын да, җылы киемнәрен дә бирәләр.
Башка авыл кешеләре кебек үк, ивановкалылар да үз авылларыннан чыккан атаклы кешеләр белән горурланалар. Алар - элеккеге СССРның Госпланында озак еллар эшләгән Тихон Борисов, К.М.Благодаров кебек совет-хуҗалык хезмәткәрләре, очучы Анатолий Благодаров, Слепов һәм Григорий Смирнов, укытучы Анатолий Кузьмин, тау инженеры Николай Кузьмин һ.б. Ә биредә, совхоз производствосында эшләүче азаматлар күпме тагын: Петр Николаевич, Елизавета Плаксина, Евдокия Ефимова һ.б. Аларны инде авылда гына түгел, районда да беләләр. Әнә шундый фидакарьләр күтәрә "Октябрьский" совхозы данын. Шуңа да ул хәзер районда ашлыкны, итне, сөтне һәм башка азык-төлекне иң күп бирүче эре хуҗалыклардан санала.
АККҮЛ
1905-1907 еллар вакыйгаларыннан коты алынган граф Мордвинцев үзенең бихисап җирле биләмәләренең кайберләреннән котылмакчы була. Җирле крестьяннар телендә Боровка бояры дип аты чыккан бу алпавыт хәзерге Аккүл авылы тирәсендәге җирләрне билгеле бер бәягә Бөгелмә җир банкына тапшыра. Шул тирәдәге урманны һәм бүгенге Аккүл авылы урынындагы утарын гына үзенә калдыра. Әлеге утарда графның урман хуҗалыгына күз-колак булып торучы управляющий Фромс Павлович яши. 1909 елда Бөгелмә җир банкы, Столыпин реформасы нигезендә, графның сөрү җирләрен крестьяннарга сата башлый. Әлеге җирләрне алган җәмгыять яисә аерым крестьяннар аның тулы бәһасен 50 ел эчендә түләп бетерергә тиеш булалар. 1910 елда тирә-як авылларның таза тормышлы крестьяннары әнә шул җирләрдән отрублар ала башлыйлар. Тимәш, Сугышлы, Түбән Чыршылы, Урмышлы, Чагадай һәм Урманасты Үтәмеш һ.б. авыллардан бер төркем крестьяннар укмашып, графның җирен сатып алырга, шундагы күл һәм чишмә янында авыл салырга ниятлиләр. Аларга җир бүлеп бирү вакыты шомырт чәчәк аткан вакытка туры килә - әлеге бәләкәй күлнең ярлары ак күбеккә батып утыра икән. Шуннан инде бу күлне Ак күл, аның янында барлыкка килгән авылны Аккүл дип атыйлар. Монда иң башлап 1910 елда Тимәштән Хәбибулла, Мотыйгулла һәм Хәйрулла Хәмидуллиннар, Ситдыйк Вәлиев, Әхмәтгалим Шәрипҗан һәм Искәндәр Солтановлар, Сугышлыдан Гани Латыйпов, Халик Зарипов һәм Ислам Вәлитев, Керкәледән Шәйхелислам Ихсанов һәм башкалар - җәмгысы 31 гаилә килеп утыра. Шулай итеп, төбәктә Аккүл авылы барлыкка килә. Алпавыт Мордвинцев җирләрендә барысы 9 хутор: Петровка, Мордвиновка, Волжанка, Сухачевка, Мурьяновка, Зобащевка һ.б. нигезләнә. Алар барысы да диярлек җирләрне үлчәп бирүче землемерларның фамилияләре белән аталалар. Ул хуторларда, нигездә, урыс крестьяннары яши, мәгәр һәркайсында бер-ике татар гаиләсе дә була.
1917 ел һәм аңа бәйле болгавыр заман башлангач, графның әлеге управляющие качып китә, басу уртасындагы зур утар бушап кала. Тирә-як авылларның крестьяннары киңәшеп, анда беренче совет мәктәбе ачарга, дигән карарга киләләр. Бөгелмәдән укытучы Гәрәева Хәерлебанатны чакыртып алалар, утарның бер бүлмәсен - сыйныф бүлмәсе, икенчесен тулай торак итеп үзгәртәләр. Тик менә мәктәпнең басу уртасында булуы агайларның күңеленә хуш килми. Шуннан инде аккүлделәр үзләре мәктәп янына күчеп утырырга булалар. 1918 елда авыл күченә, яңа урынга тирә-як хуторлардагы татарлар да күчеп килә. Шуннан инде бүгенге Аккүл нигезләнә. Инде сүзебез мәктәптән башланган икән, аккүллеләрнең халык мәгарифе мәсьәләсендә уңуларын да әйтеп үтик. Монда Заһит Фатыйхов, Фәтхетдинев, Гыйльметдинев, Салих Фәсиев, Харис Җаббаров кебек тырыш һәм эшчән мөгаллимнәр укыта. Авылда 1937 елдан 1969 елга кадәр җидееллык мәктәп эшли, аның белән бик күп еллар буе Әнвәр Миңнебаев җитәкчелек итә. Укытучылар булып Асия Галимова, Габидә Рәфыйкова һ.б. эшлиләр. Хәзер исә Аккүл балалары Ивановка авылында урысча укырга мәҗбүрләр...
1918 елда Бөгелмә өязендә яңа власть игълан ителүгә, Аккүлдә дә авыл Советы сайлана, аның белән башта Ислам Вәлитов, аннан соң Никифор Юдин һәм башкалар җитәкчелек итә. 1923-1924 елларда авылда кооператив, 1930 елда "Очкын" колхозы (соңрак - "Комбайн") оештырыла. Колхозның беренче рәисе итеп Юныс Арсланов (Керкәледән) сайлана. Аннан соң "Комбайн" колхозын Шәрип Сөләйманов, Фазыл Вәлиев, Әхмәтвәли Ихсанов, Зәкиҗан Вәлиев һ.б. җитәкли. Ул Яңа Писмән районында иң алдынгы хуҗалык була, бөтен тармаклар буенча беренчелекне тота.
Ватан сугышының беренче көннәрендә үк Юныс Арсланов, Фазыл Вәлиев, Әнвәр Миңнебаев һәм башкалар - барысы 35 ир-егет сугышка китеп бара һәм аларның 23 е яу кырында ятып кала. Авылда калган хатын-кызлар, колхозның элеккеге данын яклап, көнне төнгә ялгап эшлиләр. Зәйнәп Фәсхиева аеруча тырыша, ул иң авыр вакытта дүрт ел рәттән бригадага җитәкчелек итә. Колхоз әгъзаларыннан Бәрия Бәдретдинова, Нурҗинан Мөхәммәдиева, Сылу Вәлиева, Хаҗи Солтанов һәм башкалар да баш күтәрми эшлиләр. Нәтиҗәдә "Комбайн" колхозы авыр сугыш елларында да бөтен төр планнарны уңышлы үти, ул гынамы, күршесендәге Михайловка, Малаховка, Медведка авыллары колхозчыларына да ярдәмләшә.
1957 елда Аккүл биниһая зур "Лениногорский" совхозы составына эләгә. Аннан инде "Октябрьский" совхозы аерылып чыккач, аның 2 нче бригадасы булып кала. Бу хәлләр авылның тез астына бик нык суга, ул акрынлап сулуга йөз тота. Хәзер мондагы 55 хуҗалыкта 190 кеше яши.
Алай да авылда калганнар аның исеме белән, үзләре тәрбияләп үстергән табибә Нәкыя Алтынбаева, хәрби командир Ягъфәр Шиһапов, МВД майоры Галимҗан Галиев, укытучы Нурлы Алтынбаева, совет-хуҗалык хезмәткәре Шакирҗан Вәлиев, төрле елларда совхоз производствосында дан тоткан тракторчы Азат Сәйфетдинев, терлекче Нәсыйха Халиковалар белән хаклы рәвештә горурланалар.
МИХАЙЛОВКА
Бу авыл шулай ук Ивановка авыл Советына карый. 1939 елның 24 июнендә Михайловка авылы чиркәвенең чаңнарын төшерәләр һәм булган кадәр байлыгын талап алалар. Шул чакта чиркәү түрендәге куыштан авылның елъязмасы табыла. Аны төрле елларда алты дин әһеле һич иренмичә 57 ел буе язып барганнар икән. Аларның беренчесе - Николай Орлов - шул заманда ук Иске Писмән кешеләреннән сорашып, авылның элеккеге урыны хакында язып калдырган. Михайловка авылы салынганчы бу җирләр вак урман һәм үтеп йөргесез сазлыклар белән капланган булган. Ә шул тирәдән генә башланган Зәй елгасыннан 20 сажинда гына күл булып, анда бихисап балыклар йөзә, язларын исә су өсте җылы яклардан кайткан кошлар белән каплана икән.
1812 елгы Ватан сугышы михайловкалыларның Пенза губернасы Краснослободский өязендә гомер сөргән бабаларын хәвефкә салган. Алар ерактагы тыныч җирләргә күчеп китәргә ниятләгәннәр. Мәгәр башта барасы җиреңне карап кайтырга кирәк. Картлар бу олуг эшне елгыр кеше - Михаил Семенович Синицага тапшырганнар. Михаил Синица Зәй елгасы башындагы шушы җирләрне ошатып кайта. Шул ук 1812 елда урыслар монда күчеп киләләр һәм Михаил Синица хөрмәтенә яңа авылга Михайловка исемен бирәләр.
Җирләр күп, иркен - рәхәтләнеп яшиләр Михайловка мужиклары. Әмма бу хәл Сигезенче ревизиягә (1833 ел) кадәр генә шулай дәвам итә. Җир өр-яңадан җан башына тияр генә бүленә, авылдан "арткан" җир исә алпавыт Тройницкий белән граф Мордвинцевка бирелә. Мәгәр крестьяннар югалып калмыйлар, урман төпләп, чәчүлекләрен киңәйтәләр.
Әмма тагы 23 ел үтүгә, 1856 елда, аларны Унынчы ревизия килеп баса, җирләр кабат җан башыннан бүленә, тагы 530 дисәтинә җир "артык" булып чыга. Аларны алпавытларга саталар. Бу вакыт исә авылда 119 йорт булып, аларда 398 ир-ат һәм 447 хатын-кыз яши. (Россия империясенең халык яши торган урыннары исемлеге. Санкт-Петербург, 1864 ел.) Авылның әле үз чиркәве дә булмый. Аны Унынчы ревизиядән соң, 1863 елда гына салалар.
Авыл шактый тиз үсә. 1883 елда инде биредә 195 йорт, 1396 кеше һәм чиркәү була. Халыкка җир җитми башлый. Әнә шул сәбәпле крестьяннарның бер өлеше Томск губернасының Барнаул өязенә күчеп китә. Шуңа карамастан авыл үсүен дәвам итә. Самара губернасының халык яши торган урыннары исемлегенең 1900 елда басылып чыкканына караганда, яңа гасыр башында авылда 249 йорт, 1811 кеше (877 ират һәм 934 хатын-кыз), чиркәү, чиркәү-мәхәллә мәктәбе, земство станциясе, өч су тегермәне бар. Богоявленск волостена кергән бу авыл 3025 дисәтинә уңайлы һәм 116 дисәтинә уңайсыз җирләргә ия.
Авылдан соңрак та күчеп китүчеләр күп булган, күрәсең, 1910 елда инде монда фәкать 223 йорт, 1409 кеше (690 ир-ат һәм 719 хатын-кыз). Башка үзгәрешләр дә бар. Әйтик, Богоявленск волостеның үзәге Михайловкага күчкән, авылда земство мәктәбе ачылган. Әмма халык элеккечә начар яши. Мәсәлән, 1850 елда авылда бер Ананий Телегин өендә генә ак мич була, калган гаиләләр мунчадагы сыман кара ысул белән ягалар. Әле 1918 елда да Яков Пыльцинов миченең морҗасы булмый. Ә 60 лап гаиләнең икмәге Раштуага кадәр дә җитми. Аның каравы 25 таза гаиләнең бөтен Михайловканы туйдырып торырлык мөмкинлеге була, аларның амбарларына 58 мең поттан артык ашлык салына икән.
Николай патшаның тәхеттән ваз кичү хәбәре Михайловкага 1917 елның 10 мартында килеп ирешә. Ләкин үзгәрешләр монда 1918 елда гына башлана. Ел башында авылга фронттан Ленинның үзен күргән Дмитрий Крюков, Андриян Батрашкин кебек солдатлар кайтып төшә. Атар авыл язмышын үз кулларына алалар. Иң әүвәл яңа, Совет волосте башкарма комитеты сайлана. Аның составына Ефрем Прохоров (рәис), Максим Бородин (рәис урынбасары һәм военком), Емельян Павельев (секретарь), Николай Батрашкин (финанс бүлеге мөдире) һәм Тимофей Шереметьевлар сайлана. Сафрон Картежников (рәис) һәм Иван Тимаковлар (секретарь) җитәкчелегендә ярлылар комитеты барлыкка килә. Алар барысы бергәләп беренче совет декретларын тормышка ашыралар, ачлыктан интегүче үзәккә ярдәм итәләр, беренче совет мәктәбе ачалар.
1930 елда Михайловкада беренче колхоз оеша. Әмма ул Сталинның мәгълүм мәкаләсеннән соң тарала. 1931 елда исә кабаттан Дзержинский исемендәге колхоз төзелә, һәм ул 1957елга кадәр үзбаш яши. Аннан инде Михайловка "Лениногорский" совхозы составында кала, ә "Октябрьский" совхозы аерылып чыккач, ул аның 4 нче бригадасына әверелә. Бу хәлләр исә авылга гаять начар тәэсир итә, ул бетүгә йөз тота. 1990 ел башына биредә 81 йорт, 175 кеше бар иде. Михайловканың тәмам бетүен көтмәстән, район җитәкчелеге 1991 елда биредә яңа хуҗалык - "Молодежный" совхозы оештырды. Бу кадәр аз вакыт эчендә ул әллә ни майтара алмады, билгеле. Алай да авыл тернәкләнде, аягына басты. Хәзер мондагы 80 йортта 160 кеше яши.
МЕДВЕДКА
Бу төбәктәге урыс авылларының беренчесе булып 1732 елда салына, һәм ул башта Яңа Бөгелмә яисә Кече Бөгелмә дип атала. Ул елларда монда аюлар күп булган, күрәсең, аны бер үк вакытта Медведка дип тә йөртәләр. Отставкадагы солдатлар нигез салган бу авыл күп еллар буе бәләкәй генә торак пункт булып кала бирә. Монда әле 1883 елда да нибары 90 йортта 641 кеше яши. 1900 елга йортлар саны 133 кә, халык саны 866 га җитә. Авыл өч су тегермәне, 1515 дисәтинә уңайлы һәм 200 дисәтинә уңайсыз җир тота. 1910 елда инде йортлар саны - 158, халкы - 929 (456 ир-ат һәм 473 хатын-кыз). Авылда земство (дәүләт) мәктәбе ачыла.
Совет власте елларында Медведканың үз авыл Советы була. 30 нчы елларда биредә "Волна революции" колхозы оеша. 1957 елдан авыл "Лениногорский" совхозы карамагында. Хәзер ул "Молодежный" совхозының 2 нче бригадасы.
МАРЬЯНОВКА. МАЛАХОВКА
Болардан тыш Ивановка авыл Советына әле берничә ел элек кенә Марьяновка һәм Малаховка авыллары да керә иде. Ул, әйткәнебезчә, 1910 елда Аккүл белән бер үк вакытта барлыкка килә, аерым колхоз булып яши. 1990 елларда гына юкка чыккан Малаховка авылы исә тарихи белешмәләрдә 1900 елда күренә башлый (28 йорт, 195 кеше, су тегермәне). Беренче бөтендөнья сугышы алдыннан авылда йортлар саны 31 гә, халкы 232 гә җитә. Авылның 370 дисәтинә уңайлы, 16 дисәтинә уңайсыз җирләре була. Ул 30 нчы еллардан алып 1957 елга кадәр "11 лет Татреспублики" колхозы булып үзбаш яши. "Лениногорский" совхозы составына кергәч, бетүгә йөз тота. Бүген бу авыллар дөньяда юк инде...
ИСКЕ ИШТИРӘК
Иске Иштирәк - төбәгебездә XVIII гасырның утызынчы елларында нигезләнгән әүвәлге авылларның берсе. 1746 елда төбәктә үткәрелгән Икенче ревизия материалларыннан түбәндәге юлларны укыйбыз: "В деревне Иштиряково, что на реке ШешмЬ, татары: Абдюкарим Киякинов - 45 лет, у него пасынок Абубакир Солтанов - 16, у него - у Абдюкарима брат родной Абдулхалиль - 38, у Абдулхалиля сын Абдусалям — году (бер яшендә дигәне. - Җ.Р.), у него у Абдулхалиля пасынок Давлет Абдуразяков - 15, Мухаметвали Бекметов - 43, Янтемир Курмышов - 30, у него братья родные Сеиткуль - 20, Аиткуль - 14, Сафар - 13, Егофар - 10 и т.д. И того в деревне Иштиряковой - 54 (ир-ат дигәне)". Авылга нигез салучы, ягъни урынны билгеләүче Иштирәк картның инде исемлектә булмавын (ягъни үлгәнлеген) һәм 1746 елда авылда 54 ир-ат (ягъни йөздән артык кеше) яшәвен күздә тотсак, Иштирәк шуннан ун-унбиш ел элек, ягъни 1730 еллар тирәсендә нигезләнгән, дип авыз тутырып әйтә алабыз.
Төбәктәге башка торак пунктлар кебек үк, Иштирәк тә бик акрын үсә. Әйтик, 1785 елда (Дүртенче ревизия) биредә 40 типтәр-бабул (заманының иң ярлы кешеләре), 48 йомышлы татар (мишәр дип укырга да мөмкин) һәм 16 ясаклы татар яши. Җәмгысы - 104 ир-ат. Бу - ун-унбиш гаилә дигән сүз.
Әмма ничек кенә булмасын, авыл тамырланган икән, ул инде акрынлап булса да үсә, тәрәккый итә. XIX гасыр уртасында инде (1856 ел, Унынчы ревизия) Иштирәктә дә 73 йорт саналып, аларда 198 ир-ат һәм 253 хатын-кыз яши, инде мәчет тә салып куйганнар (Россия империясенең халык яши торган урыннары. XXXVI том. Самара губернасы. Санкт-Петербург, 1864 ел). Тик шунысы гаҗәп: Иске Иштирәк халкы аңардан ярты гасыр чамасы соң утырган Яңа Иштирәктәгедән азрак. Бу Иске Иштирәк җирләрендә Мөэмин-Каратай, Бәкер, Яңа Иштирәк кебек авыллар барлыкка килүе белән аңлатылса кирәк.
XIX гасырның икенче яртысыннан Иске Иштирәк, төбәктәге башка авыллар кебек үк, кисәк кенә үсә башлый һәм тиз арада саллы авылларның берсенә әверелә. Кулыбызда булган кадәр белешмәләрдән авыл хакында кайбер мәгълүматлар:
1883 ел. 147 йорт, 851 кеше, мәчет һәм су тегермәне.
1900 ел. 250 йорт, 1585 кеше (875 ир-ат һәм 710 хатынкыз), мәчет һәм су тегермәне.
1910 ел. 312 йорт, 838 ир-ат һәм 800 хатын-кыз, өч мәчет һәм бер су тегермәне. Табигый ки, белешмәләрдә һәр мәчет каршында малайлар һәм кызлар мәктәпләре булуы әйтелми.
Башта, килеп утырган елларда, Иске Иштирәкнең урманәрәмәләр белән капланган җирләре күп була. Соңрак, XVIII гасырның 70 нче елларында, аның карамагындагы җирләрдә Бәкер, Мөэмин-Каратай һәм Яңа Иштирәк авыллары салынгач, Иске Иштирәкнең җирләре өч тапкырга диярлек кими. Революциягә кадәр аның 2819 дисәтинә уңайлы һәм 92 дисәтинә уңайсыз җирләре була. Авыл үзәге Куакбаш авылында булган Кузай волостена карый.
Авылның борынгысы хакында сөйләгәндә Пугачев яраннарының берсе, полк старшинасы Әйт Үрәзмәтевнең Иске Иштирәк кешесе булуын, аның 900 кешелек отряды, тугыз тубы белән безнең район җирләре аша Чирмешән каласын камаган восстаниечеләргә ярдәмгә баруын (бу хакта "Хәзинәләр җирендә"дә сөйләнде), анда тар-мар ителүләрен һәм Әитнең Урманасты Үтәмеш авылы тирәсендә кулга алынып, соңыннан җәзалануын әйтеп китәргә мөмкин.
Революциягә кадәр Иске Иштирәк - салам түбәле ярлы, боек татар авылларының берсе. Халыкның күбесе - очын-очка ялгап яшәүче гади игенчеләр. Фәкать Хаҗи Сәлимҗанов, Хөбетдин Гафиятуллин, Салих Габдрахманов кебек баераклар, Мисбах мулла, Мәгъсүм мулла кебек дин әһелләре генә чагыштырмача яхшырак яшәгәннәр, дип фараз кылырга туры килә. Дәрҗеман Җамалетдинов, Гыйлаҗетдин Минхәерев, Галим Хәмидуллин, Насретдин Идрисов, Сабир Мөхәммәтев, Хәсән Хөснуллин, Хәмит Салихов, Нуретдин Камалетдинов, Хөснетдин Билаловлар кебек төрле елларда старосталыкка сайланган кешеләрнең таза хәлле крестьяннар булуында шулай ук шик юк.
Без инде төбәк крестьяннарының (бигрәк тә татарларның) чагыштырмача ирекле дәүләт крестьяннары булулары хакында күп яздык. Ә менә идарә итү формаларын телгә алмадык. Революциягә кадәр һәр авылның (шул исәптән Иске Иштирәкнең дә) үз идарәсе булып, ул Чижи дип аталган. Чижи, ягъни авыл гражданнарының гомуми җыены староста, десятник сайлау, кыр каравылчысы билгеләү, җирләрне бүлү һәм сату, басу капкасы, акулчалар ясау, печәнлекләр бүлү, балаларны укыту, юллар төзү, күпер сугу, мәчет салу һ.б. уртак мәсьәләләрне хәл иткән.
Беренче империалистик сугыш кебек афәт Иске Иштирәк сыман провинция авылын да әйләнеп үтми. Сәлимҗан Хәмәтҗанов, Гайфетдин Шәмсетдинев, Ризаэтдин Зыятдинов, Хөсәен Ялаков, Мөгаллим Димаков, Зиннәтулла Гыйниятев, Габдерәүф Кәбирев, Баһаветдин Шиһапов, Галим Хәбирев, Нуретдин Зарипов, Гаязетдин Гыйләҗев кебек күп кенә ир-атлар яу кырына китеп баралар. Аларның күбесе, кызыл агитаторларның сүзләренә ияреп, мылтыкларын патша гаскәрләренә каршы боралар. Аяныч ки, күбесе инде шул китүеннән туган якларына бүтән әйләнеп кайтмыйлар...
Район территориясеннән дүрт мәртәбә узган гражданнар сугышы да Иске Иштирәк халкына тәэсир итмичә калмый. Хәмәтдин Зыятдинов, Фәтыйх Нуретдинов, Кыям Нуретдинов, Фәләхетдин Шәрәфетдинев, Фәтхетдин Гыйләҗев, Минабетдин Сәлимҗанов, Гаязетдин Минһаҗев, Җәләлетдин Минһаҗев кебек күп кенә азаматлар, Кызыл Армия сафларына язылып, Колчак һәм Деникин, Петлюра һәм Врангель яуларына каршы көрәшәләр. Аяныч ки, аларның да күбесе әнә шул мәгънәсез сугыш кырларында ятып кала...
1918 елның февралендә Иске Иштирәктә дә Совет власте урнаша, авыл Советы барлыкка килә. Аның беренче рәисләре булып Гайнетдин Бәдретдинов (1918-1920), Сәетәхмәт Билалов (1921-1923), Газизҗан Шакирҗанов (1923-1926), кабат Сәетәхмәт Билалов (1926-1929, аннан ул Ялтауга күчеп китә), Якуп Йосыпов һәм Гыйлаҗ Шәрәфетдиневләр (1929-1930) эшли.
Иске Иштирәк - Совет властеның беренче көннәреннән үк партия ячейкасына ия булган авылларның берсе. Камалетдин Хәмзин, Шәйхетдин Бәдретдинов, Шәрәфетдин Гыйлаҗетдинов, Гыйльметдин Хөснетдинов һәм Шәфыйк Ганиев авылның беренче коммунистларыннан санала. Шулардан Г.Хөснетдинов белән Ш.Ганиев 1919-1920 ел кышындагы "кара бөркетләр" фетнәсе вакытында үтереләләр. Зәй-Каратайдан Бәкер авылына балалар укытырга килгән Фәтыйх Туйкинның гомере дә шушы кышта сәнәкчеләр тарафыннан өзелә...
1919 елда авылда беренче комсомоллар да күренә башлый. Шамил Максудов белән Шәрипҗан Гыйрфанов әнә шундыйлардан. Озакламый монда комсомол ячейкасы да барлыкка килә. Нурмый Сабирҗанов, Хәлиулла Шәйдуллин, Минһаҗ Зәйнәгев һәм башкалар аның беренче әгъзаларыннан, Гыйрфановтан соң комсомол оешмасына Шәйхеразый Сәләхев, Камил Садыйков, Һади Гәрәев, Шәйхели Гәрәев, Хәтиф Гыйләҗев һәм Әхтәм Идрисовлар җитәкчелек итә.
Югарыда сөйләгәннәрдән күренгәнчә, авылда инде 20 нче елларда ук куәтле партия-совет һәм комсомол активы барлыкка килә. Активистлар халыктан ашлык җыю, кооператив ачу, халык мәгарифен оештыру, мәчет манараларын кисү кебек бөтен кызыл эшләрне башлап йөриләр. Дөрес, монда прогрессив характердагы беренче җәдит мәктәбе 1909 елдан бирле эшләп килә. Ә 1915 елда район территориясендә татар авылларындагы өченче земство (дәүләт) мәктәбе ачыла. Тик инде чын-чынлап халык мәгарифе эше революциядән соң гына, беренче совет мәктәбе оештырылгач башлана. Мөгаллимнәрдән Зыя Тәрҗеманов, Зәйнәп Мисбахова, Гыйрфан Гыйлфанов, Ибраһим Туйкин (Зәй-Каратай), Гайшә Зыятдинова, Рәхимә Рәхимҗанова әлеге мәктәпнең беренче укытучыларыннан булалар. Биредә, районда беренче булып, 1929 елда таштан бер катлы мәктәп бинасы салына. Ләкин тиздән, җидееллык мәҗбүри уку кертелгәч, ул бинаның укырга теләүче балаларны сыйдыра алмавы мәгълүм була һәм 1933 елда аның икенче катын (агач өлешен) күтәрәләр. Бу мәктәп бинасы 1977 елга кадәр, ягъни заманча таш мәктәп салынганчы халыкка хезмәт итә.
Авылда куәтле партия-совет һәм комсомол активы булуы күмәкләшү елларында бигрәк тә ачык сизелә. Әйе, күмәкләшү биредә, районда беренчеләрдән булып, 1928 елда ук башлана. Шушы елда авылның 80 хуҗалыгы "Чат эче" һәм "Олы саз" дип аталган урынга күчеп китә. Яңа күчеп килгән авыл янәшәсендә генә Ялан тау булганлыктан, аның исемен әллә каян эзләп йөрмиләр. "Ялан тау"ны бераз кыскартып, авылга "Ялтау" дип исем бирәләр. 1928 ел инде илдә күмәкләшү башланган ел" була. Шуңа да ялтаулылар башта ук җирне күмәкләшеп эшкәртә башлыйлар, соңрак исә "Ялтау" дигән колхоз оештыралар. Аның беренче рәисе итеп Сәетәхмәт Билалов сайлана, аны Мәкәрим Хәмидуллин алыштыра. Бу бердәм һәм бай колхоз 1950 елга кадәр үзбаш хуҗалык булып яши, аннан исә Иске Иштирәккә кушылып, Куйбышев исемендәге колхозның бер бригадасына әверелә. Бу хәл авылга зур зыян сала, Ялтау тарала башлый. Әмма бөтенләй тузып бетми.
Ялтау белән бер үк вакытта Чат елгасы буенда икенче бер бәләкәй авыл - 18 йортлы Көрәш тә барлыкка килә. Биредә дә колхоз оештырыла башлагач, мондагы 5 хуҗалык, моңа ризасызлык күрсәтеп, Шарлама елгасы буена күчеп китә һәм Шарлама авылын нигезли. Әмма зур авылдан читтә озакка чыдамыйлар, кире Иске Иштирәккә күчеп кайталар. Көрәштә исә колхоз оеша. 1928-1929 елларда Камалетдин Хәмзин белән Газизҗан Шакирҗанов әнә шул кечтеки колхозга җитәкчелек итәләр. Мәгәр Көрәш тә кыска гомерле булып чыга - кешеләр туган авыллары Иске Иштирәккә кайтып төпләнәләр.
Болары әле болай көч сынап карау гына була. Авылда чынчынлап күмәкләшү 1930 елда башлана. Иске Иштирәктә барлыгы ике колхоз - "Кызыл Иштирәк" һәм "Чишмә" барлыкка килә. Әмма Сталинның мәгълүм хатыннан соң алар икесе дә тарала. Шулай итеп, авылда чын күмәкләшү 1931 елда гына тормышка аша. 
Шөгердән килгән район вәкиле Вахитов бик әйбәт итеп авыл халкының җыенын үткәрә, чын күмәкләшүнең максатын аңлата, Ибраһим Туктаров, Камил Дәүләтшин, Салих Мортазин, Хафиз Мөхәммәдиев, Зыя Тәрҗеманов, Зыятдин Нуретдинов кебек активистлар башлап гариза язалар, колхоз төзиләр, аңа "Ярыш" дигән исем куялар. Хуҗалыкның беренче рәисе итеп Кәлимулла Шәйхуллин сайлана. Әмма ул рәис булып озак тормый, аны Ибраһим Туктаров алыштыра. Камил Дәүләтшин - агротехник, Салих Мортазин - секретарь, Х.Каюмов бригадир була.
Тагы берничә айдан колхозда инде 60 гаилә санала. Язгы чәчү, җәйге-көзге эшләр матур гына үтә. Көзгә кадәр колхозга тагы йөзләп гаилә керә. Уңышны бергәләп җыялар. Ә ул көтелгәннән күп әйбәт: бодай һәр гектардан 20, борчак 18 центнер чыга. Бу инде колхозның базарын күтәреп җибәрә.
Колхоз акрынлап тернәкләнә. Анда кырчылык бригадалары барлыкка килә. Нигъмәтҗан Латыйпов җитәкчелегендә төзелеш бригадасы оештырыла, каралты-куралар салына. Мәгәр яңа тормыш белән килешмәүче крестьяннар да шактый була әле. Таза хәлле крестьяннардан С.Әхмәтҗанов, Х.Гафиятуллин, С.Идрисов һәм башкалар колхозга "уртак малны эт алмас" бер нәрсә итеп карыйлар, аны тәнкыйтьлиләр, колхоз хакында төрле мәзәкләр сөйлиләр. Мондый кешеләрнең язмышы билгеле инде: алар кулак дип авылдан сөреләләр, кибетләре һәм тегермәннәре исә колхозга талап алына.
1932 елның марты - күмәк хуҗалыкның икенче елы. Колхоз идарәсе халык белән тулы. Яңа хәбәр килгән: колхозга "Фордзон" тракторы кайткан. Тик менә бәла: аны Келәүле станциясеннән алып кайтырлык кеше юк. Иртәгесен Келәүле станциясенә йөз баш ат һәм шулкадәр үк кеше чыгып китә. Тагы бер көннән алар, "Фордзон"ны атлар белән тарттырып, авылга кайтып төшәләр.
Әлеге "кәҗә тракторы"ның хуҗалык эшләрендә әһәмияте никадәр булгандыр, анысы мәгълүм түгел, мәгәр пропаганда өлкәсендә әһәмияте зур була аның: шул вакыйгадан соң авыл халкы колхозга кереп бетә. 
Картлар әйтмешли, бисмилласыз туган колхозда эшләр һич кенә дә көйле бармый. Кырчылыкта хәлләр аз-маз әйбәтләнсә дә, терлекчелектә тормыш дүрт аягына да аксый, башка эшләрдә дә проблемалар туа тора. "Ярыш" колхозының ул еллардагы җитәкчеләре Гатаулла Төхвәтуллин (1933-1934), Нурмый Сабирҗанов (1935-1936), Сабир Тәрҗеманов (1937-1938), Инсаф Җәләев (1939-1940), авыл Советы рәисләре Фәхразый Хәсәнов (1932-1938), Галимҗан Сәлимҗанов, Гатуф Зарипов һәм Зиннур Хөсәенев (1932-1935), Фәтыйх Шиһаповлар (19351941) күмәк хуҗалыкны, авылны тернәкләндерү юлында көчләрен кызганмыйлар. Төбәктә иң көчлеләрдән саналган партия оешмасы да тырыша, әлбәттә. "Ярыш" аксаклап булса да аягына баса, аның кереме арта, хуҗалыкта һәм авылда байтак кына абзар-куралар, мәдәни-көнкүреш биналары салына - хуҗалык урталар рәтенә баса. Инде авылдагы җидееллык мәктәп тә юлга төшә. Педагоглардан Гаяз Гыйләҗев, Мөшфика Гыйрфанова, Вазифа Газимҗанова, Фазлый Мөхәммәдиев, Галләм һәм Җиһан Садыйковлар халык мәгарифен җайга салуга күп көч куялар.
Бөек Ватан сугышы башланып китә. Иске Иштирәк авыл Советына караган торак пунктлардан җәмгысы меңнән артык ир-егет китә яуга. Шуларның 512 се чит-ят илләр туфрагында ятып кала...
Сугышка киткән ир-егетләр арасында бик күп һөнәр ияләре, шул исәптән тракторчылар һәм комбайнчылар да була, әлбәттә. Алар калдырып киткән машиналарның штурвалы артына авылның чая кызлары, яшь хатыннары утыра. Моның өчен аларга Шөгер МТСында (Иске Куак) бер айлык курслар (сугыш ашыктыра) үтәргә туры килә. Кәм, әйтергә кирәк, 17-18 яшьлек бу кызлар сер бирмиләр, ирләр эшен әйбәтләп үзләштерәләр. Иске Иштирәкнең яшь механизаторлары Мөсәвәрә Шиһапова, Гөлсем Билалова, Мәрьям Әхмәтҗанова, Банат Вильданова, Банат Низамоваларны район хатынкызларына үрнәк итеп куялар. Бигрәк тә "Ярыш" колхозының өлкән тракторчысы Сорур Гарифуллина мактала. 
Тик шунысы бар: техника җитешми. Шуңа да колхозда эшнең күбесе кул көче белән башкарыла. Әлбәттә инде, хатынкызлар, үсмерләр һәм карт-коры көче белән. Мәгәр берәү дә зарланмый, җиңү өчен дип көнне төнгә ялгап эшли. Мәрзия Хисамова, Наҗия Галиева, Һаҗәр Насыйрова, Фатыйма Бурдина, Зарига Гыйззәтева, Фаһирә Газизова, Гөлсем Фәттәхова, Мөхтәрәмә Гатина, Тәслимә Камалова, Мөршидә Рәхимова кебек дистәләрчә хатын-кызлар колхоз эшен төпкә җигелеп тарталар. Җитәкчеләргә дә назланып яшәргә туры килми ул елларда. Колхоз рәисләре Ибраһим Туктаров, Риза Шәрәфиев, Хаҗип Бикчурин, Сәрвәртдин Рәхимҗанов, Гатаулла Нәбиев, Зыя Әхмәтов, авыл Советы рәисләре Фәтыйх Шиһапов, Фәхерҗиһан Гыйрфанов, Хаҗип Гайфуллиннар бөтен авырлыкны ил белән бергә күтәрәләр, алны-ялны белмичә эшлиләр.
...Сугыш тәмам. Җитәкчеләрдә дә, гади колхозчыларда да тәмам хәлсезләнгән хуҗалыкларны тернәкләндерү хафасы. Бу мәсьәләдә партия һәм хөкүмәт кылган гамәлләр күпләргә мәгълүм. Шуларның берсе - 1950 елда башланып киткән вак колхозларны эреләндерү. Дөрес, бу чара халык теләге белән эшләнмәде. Мәгәр бездә халык фикерен исәпкә алу булдымыни. Бу очракта да шулай килеп чыга: 1950 елда "Ялтау", "Шушма" (Бәкер) һәм "Ярыш" колхозларын бер хуҗалыкка берләштерәләр. Әмма район башлыкларына монысы гына аз тоела. 1958 елда "Ярыш"ка Киров исемендәге (Мөэмин-Каратай) колхозны да китереп тагалар. Шулай итеп, биш торак пункттан (ул чакта әле Трактор авылы да бар иде) торган зур Куйбышев исемендәге колхоз барлыкка килә. Әмма хуҗалык, зур һәм таркау булуга карамастан, акрынлап аягына баса, ныгый. Моны, барыннан битәр, колхозчыларның үзләренең тырышлыгы, сайлап куелган рәисләрнең уңганлыгы белән аңлатырга кирәк. Чыннан да, куйбышевлылар гел диярлек уңалар колхоз җитәкчелегеннән. Сугыштан соңгы елларда колхозга җитәкчелек иткән рәисләр Ибраһим Зәкиев, Камил Садыйков, Әсгат Мөхәммәтев, Ислам Хәйретдинев, Ибраһим Даутов, Якуп Нигъмәтуллин, Нәби Кәримов, Тәлгат Хәйруллин, Рәис Сөлимгәрөев, Әсгат Төхфәтшиннарның һәркайсы монда сизелерлек эз калдыра. Хуҗалыкта заманча абзар-куралар, ашлык амбарлары, ябык ындыр табаклары, яшелчә саклау урыннары, машина-трактор утары, тегермән һәм башка объектлар салына, ә 1974 елда искитмәле зур дуңгызчылык комплексы сафка баса.
Биредә әле сугыштан соң ук колхозның үз электростанциясе эшли башлаган иде. Илленче елларда авыл дәүләт электр челтәренә тоташтырылды, колхозның үз радиоузелы булдырылды. Төзелеш һәм төзекләндерү эшләре колхоз рәисе булып Рәис Сәлимгәрәев эшләгәндә аеруча көчәеп китте: терлекчелек өчен яңа каралтылар калкып чыкты, ашханә, терлекчеләр һәм механизаторлар йортлары, башка мәдәни-көнкүреш биналары, колхозчылар өчен торак йортлар салынды.
Авыл Советына караган торак пунктлардагы үзгәрешләр сизелерлек иде. Сугыштан соңгы елларда авыл Советы рәисе булып торган Миргасыйм Мостафин, Камил Садыйков, Салих Габитов, Илдус Шиһалов, һөнәрия Бәдретдинова, Якуп Нигъмәтуллин, Гөлсия Хисамова, Әнәс Сәләхев, Ф.Минһаҗев, Рәис Сәхапов һәм Нәшат Мәҗитовлар, колхоз идарәсе белән бергәләп, авылларны төзекләндерү һәм яшелләндерү буенча зур эш башкардылар. Бу елларда колхозчыларның һәркайсы диярлек яңа йорт җиткезде. Авыллар су, газ, электр энергиясе белән тәэмин ителде. Авылда ак кирпечтән яңа кибетләр, Мәдәният йорты, медпункт, балалар бакчасы, 320 урынлы ике катлы мәктәп бинасы калкып чыкты. 1981-1982 уку елыннан сигезьеллык мәктәп урта мәктәп итеп үзгәртелде. 1985 елда ул үзенең беренче чыгарылышын ясады. Мәктәптә Рәис Миңнебаев, Фәридә Гыйләҗева, Хәйдәр Минһаҗев, Әлзирә Гайнуллина һәм башка педагоглар эшләде һәм эшләп киләләр. Иске Иштирәктә халык мәгарифен үстерүгә элеккеге мәктәп директоры Гаяз Гыйләҗевнең зур өлеш кертүен басым ясап әйтергә кирәк.
Үзенең яшәү дәверендә Иске Иштирәк мәктәбе илебезгә бик күп белгечләр бирде. Әйтик, колхоздагы барлык игенчеләр һәм терлекчеләр шушы мәктәптә белем алдылар. Укытучылардан Ф.Мөхәммәдиев, Х.Минһаҗев, Ф.Минһаҗев, Г.Гыйләҗев, Г.Якупов, Р.Гаязов, Ф.Гыйләҗева, М.Гыйләжева, З.Шириева, хирург К.Мөхәммәтҗанов, агроном һәм .зоотехниклар Ш.Гыйрфанов, Ә.Мөхәммәтов, инженерлар Азат һәм Алмаз Гыйрфановлар, М.Борһанов, М.Гәрәев, хәрби начальниклардан А.Әхмәтов, Г.Газимҗанов, Х.Шәрәфиев, Г.Гарифуллиннар - мәктәптә тәрбия алган югары белемле белгечләрнең кайберләре генә.
Куйбышев исемендәге колхоз - бүген райондагы зур хуҗалыкларның берсе. Ул бөртекле ашлыкны, итне, сөтне иң күп җитештерүчеләрдән. Колхоз хезмәтне оештыру, алдынгы ысулларны куллану һәм башка җәһәтләрдән дә райондагы башка хуҗалыкларга үрнәк булып тора. Үзәк урамнарына асфальт түшәлгән, төзек Иске Иштирәк үзе дә инде танымаслык булып үзгәрде, ул кала төсмере алды. Бүген мондагы 182 йортта 516 кеше яши.
БӘКЕР
Иске Иштирәк авыл Советына, Ялтау һәм Иске Иштирәк авылларыннан тыш, Бәкер торак пункты да керә. Бәкер авылының исеме беренче тапкыр 1785 елда үткәрелгән Дүртенче ревизия документларында телгә алына. Ул елны авылда 29 типтәр-бабул һәм 14 йомышлы татар - җәмгысы 43 ир-ат теркәлгән. Бу исә авылда инде 90 лап кеше яши дигән сүз. Димәк, авыл әлеге ревизиягә кадәр ун-унбиш еллар элек нигезләнгән, һәрхәлдә, аның Пугачев фетнәсенә кадәр, ягъни 1770 еллар тирәсендә салынуы бәхәссез. Нигә дисәң, 1773-1775 елларда булып узган Пугачев җитәкчелегендәге халык чуалышыннан соң төбәк шулкадәр хәлсезләнә ки, анда авыллар нигезләү кебек зур эшләр озак еллар буе башкарылмый. Риваятьләргә караганда, Бәкерне Иске Иштирәктән күчеп утырган Бәкер карт нигезли, исеме әнә шул кеше исеменә нисбәтле.
Бәкер озак еллар буена бәләкәй генә тыныч авыл булып яши, XIX гасыр уртасында (1856 ел, Унынчы ревизия) биредә 17 йорт булып, аларда 117 кеше (61 ир-ат һәм 56 хатын-кыз) яши. Авыл бәләкәй генә булса да, аның мәчете дә (димәк, мәктәбе дә) бар (Россия империясенең халык яши торган урыннары исемлеге. Санкт-Петербург, 1864 ел). Тагы чирек гасырдан инде авылдагы йортлар саны 86 га, халкы 401 гә җитә. Авылда су тегермәне барлыкка килә (Европа Россиясенең волостьлары һәм мөһимрәк авыллары. Санкт-Петербург, 1883 ел).
Яңа гасыр башында (1900 ел) Бәкердәге йортлар саны 121 гә, халкы 680 гә (322 ир-ат һәм 358 хатын-кыз) җитә (Самара губернасының халык яши торган урыннары исемлеге, 1900 ел). Аннан соңгы ун елда авылда әллә ни зур үзгәрешләр булмый: йортлар саны 162 гә, халкы 812 гә (413 ир-ат һәм 399 хатынкыз) кадәр арта. Революциягә кадәр Бәкер авылы халкының 1283 дисәтинә уңайлы һәм 227 дисәтинә уңайсыз җирләре була. Авыл Кузай волостена карый.
Революциядән соң Бәкер Иске Иштирәк авыл Советы карамагындагы авыл булып кала. 1931 елда биредә "Шушма" колхозы оештырыла. Бай һәм бердәм колхоз 1950 елга кадәр үзбаш хуҗалык булып яши, бигрәк тә Шәрипҗан Сәлимҗанов нигезләгән җиләк-җимеш бакчасы белән дан тота. 1950 елдан ул Куйбышев исемендәге колхозның бер бригадасы.
Шунысы характерлы: күп еллар буе бригада гына булып торса да, Бәкер идарәсез калган башка авыллар язмышын уртаклашмый, ул таралмый, төзек-матур авыл булып яши бирә. Моның сәбәбе бар, әлбәттә. Ул - биредә элеккеге Союз күләмендәге абруйлы шифаханә булу.
Бәкердәге күкертле чишмәләрнең, аларның сулары җыелган болындагы ләмнең шифалы икәне тирә-як халыкка, шулай ук җирле түрәләргә элек-электән мәгълүм була. Әйтик, 1880 елларда төбәктә земство (казна) хастаханә салу мәсьәләсе куелгач, аны Бәкер авылы янәшәсенә салырга булалар. Тик моны белеп алган Иске Куак урыслары ничек кенә булса да хастаханәне үзләренә якынрак тартмакчы итәләр. Алар, махсус кешеләр җибәреп, Бәкер халкы арасында провокация оештыралар: хөкүмәт хастаханә түгел, чиркәү сала, янәсе. Әнә шул коткыга бирелеп, авыл халкы хастаханә салуга каршы чыга, нәтиҗәдә ул Иске Куак янында төзелә. Икенче мисалны без ЗәйКаратайның могтәбәр мөгаллиме Ибраһим ага Туйкин язып калдырган истәлектән алдык. Ул 1919/20 уку елында Иске Иштирәктә укыта. Шул елларда аның аяклары бик нык сызлый башлый. Ибраһим Туйкинны Бәкер авылыннан бер әби үзенең мунчасында күкертле ләм белән дәвалый - мөгаллим савыга. Мондый мисаллар аз булмаса кирәк.
Алай да Бәкер ләменең файдасына башлап игътибар итүче белгечләрнең беренчесе Иске Куак хастаханәсенең баш табибы Максим Игнатьев була. Ул махсус мичкәләрдә Бәкердән ләм кайтарта һәм шуның ярдәмендә ревматизм һәм радикулит белән авыручыларны дәвалый. Нәтиҗә көтелгәннән дә әйбәтрәк булып чыга. Шуннан инде М.Игнатьев Татарстанның Сәламәтлек Халык Комиссариатына хат яза, Бәкер ләмен файдалануның кирәклеген исбатлый. 1932 елда Бәкергә З.Н.Блюмштейн һәм В.Г.Соболев җитәкчелегендә хөкүмәт экспедициясе килеп төшә. Бальнеолог галимнәр Бәкер ләменең шифалы икәнен раслыйлар. Шушы ук җәйдә Максим Игнатьев аннан-моннан корыштырган куышларда авыруларның 8 кешедән торган беренче төркемен дәвалый. Бу вакыйга исә Бәкер шифаханәсенең беренче эш сезоны булып тарихка кереп кала.
"Бәкер" шифаханәсе күп еллар буе җирле дәвалау учреждениесе булып кала. Аның корылмалары да шул хакта сөйли: биналар агачтан салынган шул ук авыл өйләре сыман. Дәвалау да авылча примитив ысуллар белән алып барыла. 1960 елдан ул РСФСР масштабындагы шифаханәгә әверелә. Шуннан инде авырулар өчен заманча биналар, клуб, ашханә, төрле павильоннар, аэросолярий, китапханә, бильярд залы, спорт мәйданчыгы, төрле уеннар өчен мәйданнар, ләм белән дәвалау өчен махсус бина һ.б. салына, табиблар һәм башка хезмәткәрләр өчен торак йортлар төзелә. Аңарчы җәйләрен генә эшләгән шифаханә 1967 елдан ел әйләнәсендә эшли башлый. Менә шушы шифаханә Бәкер авылы халкына матди ярдәм генә түгел, аңа мәдәни һәм идеологик ярдәм дә күрсәтеп килә. Менә шуңа да таралмый авыл, укмашып матур гына яши. Хәзер хастаханә шәһәрчегеннән башка гына да авылның 105 йортында 269 кеше көн күрә. 
ИСКЕ КУАК
Безнең төбәктә барлыкка килгән беренче татар авыллары башкорт сахраларына качып килеп утырган башка күп кенә авыллар язмышына дучар булмыйлар, ягъни алар кабаттан килгән җирләренә - Казан, Сембер, Зөя, Чистай өязләренә күчерелмиләр. Нигә дисәң, XVIII гасырның 40 нчы елларында Оренбургтан Бөгелмә аша Казанга уза торган Яңа Мәскәү юлы салына башлый. Андыен зур төзелешкә, әлбәттә, эшче куллар кирәк. Олы юлда сак - кәрваннар булуы да фарыз. Безнең яңа күчеп килгән бабаларыбызга әнә шул җаваплы эшләр тапшырыла да инде.
Мәгәр эш моның белән генә төгәлләнми. Зур бер төбәктә күпләп гел татар авыллары гына туплануы Оренбург түрәләрен тәмам хафага сала. Бит урыс түрәләренең Казан алынганнан бирле ныклап яшәп килгән максатлары - мөселман авылларын христиан авыллары белән аралаштыру, шулай итеп булса да татарлар арасында христиан динен пропагандалау. Бу очракта исә, хет ела, бер генә урыс авылы да юк. Шуннан инде Оренбург башлыклары Петербургка хат арты хат юллыйлар, Зәй һәм Шушма елгаларының үрге агымындагы җирләргә урыс крестьяннары җибәрүләрен үтенәләр, һич тә булмаса, каторжаннар да ярый, тик муеннарында "тавык тәпие" генә асылынып торсын. Әмма хөкүмәттә дә артык крестьяннар юк.
Шуннан Оренбург түрәләре үзләрендә булган кадәр мөмкинлекләрне эшли башлыйлар. Әүвәл отставкадагы солдатларга игътибар итәләр һәм 1732 елда бер төркем карт солдатны Бөгелмә елгасының үрге агымына китереп утырталар. Шулай итеп, регионда беренче христиан авылы - Медведка (Кече Бөгелмә) барлыкка килә. 1736 елда исә Олы Бөгелмә нигезләнә. Әмма ни инде бу? Диңгездән бер тамчы. Христианнар кирәк, христианнар! Ләкин алары җитешми. Әнә шундый аптыраулы көннәрнең берсендә Оренбург түрәләре Кама аръягы хәрби ныгытмасындагы кальгаларда бушка ипи черетеп ятучы стрелецларга игътибар итәләр. 
Кама аръягындагы байтак кына авыллар янында әле бүген дә бик ачык беленеп торган хәрби ныгытма калдыклары (кальгалар, урлар һ.б.) ни нәрсә соң ул? Алар кайчан һәм ни өчен салынган? Туган ягыбызның тарихы белән кызыксынучы күп кенә яшь төбәкчеләр, борынгыдан калган беркатлы риваятьләргә ышанып, аларны Пугачев (пугачевлылар) төзеткән дип сөйләргә яраталар. Кисеп әйтик, әлеге хәрби ныгытмаларны салуда Пугачевның һәм аның яраннарының бер катнашы да юк. Кама аръягы хәрби ныгытмасын салуның катлаулы һәм кызыклы тарихы бар. Ул түбәндәгедән гыйбарәт.
1552 елда Казаннан алып, Идел һәм Кама буйларында ныгуга ук, урыс хөкүмәтенең Кама аръягындагы бәрәкәтле җирләргә күзе кыза башлый. Алар Кама аръягы җирләрен капшап - капшап та алгалыйлар. Әмма дала халыклары - башкортлар һәм калмыклар, шул яктагы сахраларга килеп төпләнә башлаган типтәрләр - аларның аппетитларын бик тиз бозалар. Шуннан инде урыс хөкүмәте, Кама аръягын колонизацияләүдә терәк пунктлар булсын дип, Лаеш (1557), Шушма елгасының Камага койган җирендә Иске Чишмә (1640) һәм Чаллы шәһәрчеге (1650) кебек ныгытмалар салдырып карый. Мәгәр боларның файдасы сизелми - Кама аръягы халкы һаман да үзен ирекле тота. Шуннан инде патша хөкүмәте Кама аръягын колонизацияләүнең башка юлларын эзли. 1652-1658 елларда төрле яклардан, бигрәк тә Казан губернасыннан куып китерелгән крестьяннар көче белән Кама аръягы хәрби ныгытмасы (Закамская засечная черта) салына. Ул чакта Рәсәйнең көнчыгыш тарафындагы чиге булган бу ныгытма Идел буендагы Акъярдан Зирекле - Тиинск - Биләр - Яңа Чишмә - Кичү (ләкин бу әле хәзерге Әлмәт районындагы Кичү түгел, анысы соңрак төзелә) һәм Зәй аша Минзәләгә 450 чакрымга сузыла. Әнә шул телгә алынган кальгаларга стрелецлар итеп 1654 елда урыслар Смоленскины алганда әсир төшкән 478 гаилә шляхтичлар (поляклар) "мәңгегә яшәү өчен" җибәрелә.
Тик менә Кама аръягы хәрби ныгытмасы патша яраннары көткән тынычлык һәм иминлекне бирми. Хөкүмәт алдына Рәсәйнең көнчыгыш чиген тагын да ныгыту, ягъни Самарадан Минзәләгә сузылган яңа хәрби ныгытма төзү мәсьәләсе килеп баса. 1731-1736 елларда әнә шул яңа ныгытманың байтак өлеше салына да. Нәкъ шул елларда безнең төбәктә Чирмешән, Чишмә (Чирмешән районындагы Шешминка) һәм Кичү (Әлмәт районы) кебек яңа кальгалар барлыкка килә, ягъни Россиянең чиге тагы да көнчыгышкарак күчерелә. Яңа кальгаларны Биләр, Яңа Чишмә, Сергиевск һәм Алексеевск полклары сакларга тиеш була. Аларда исә зур күпчелек югарыда телгә алынган шляхтичлар.
1739 елда Оренбург (Җаек) хәрби линиясе төзелә башлагач һәм озакламый куәтле Җаек ныгытмасы барлыкка килгәч, Биләр, Чирмешән, Кичү, Зәй һ.б. кебек кальгалар үзләренең әһәмиятләрен югалталар. Оренбург наместниклары әнә шул иске кальгалардагы солдатларга игътибар итәләр дә инде.
Кама аръягындагы хәрби ныгытмалардагы стрелецларның беренче төркеме урыслаша башлаган шляхтичлар 17381739 елларда Шушма елгасына Куак суы килеп кушылган җиргә күчереләләр. Әнә шуңа да авылга Куак дигән исем бирелә. Әлеге тансык "тәбияләр" дәүләткә ясак түләмиләр. Шуңа да Беренче ревизия материалларында Куак авылында яшәүчеләр ясаклы татарлар исемлегендә телгә алынмыйлар. Аның каравы 1762 елда үткәрелгән Өченче ревизия документларыннан без Куак бистәсендә 210 йорт булып, 492 ир-ат һәм 581 хатын-кыз яшәвен ачыклыйбыз.
Куаклыларга, падишаһның сөйкемле сөякләре буларак, җирләр бик күп (җәяүлеләргә 20, атлыларга 55 дисәтинәгә кадәр) бирелә. Революциягә кадәр басылып чыккан белешмәләрдән без Иске Куакның 8239 дисәтинә уңайлы һәм 457 дисәтинә уңайсыз җирләре булуын беләбез (чагыштыру өчен: Иске Куактан шактый зур булган Сарабикколның 2551 дисәтинә уңайлы һәм 130 дисәтинә уңайсыз җире була). Бу исә Куакның үзе кебек үк өстен хокуклы Иске Писмәндәгедән дә (анда нибары 5860 дисәтинә) шактый күп. Кыскасы, ул чакта хәзерге Мичурино авылы җирләре дә Куакныкы булган.
1 Тәбия — бодай кабартмасы. 
Әмма әнә шулай иркенлек тә кысан булып тоела куаклыларга, һәм алар, Шушма буенда ярты гасыр чамасы бергә гомер сөргәч, авылны икегә бүләргә карар бирәләр. Шуннан инде халыкның бер өлеше Яңа Куакка (хәзер Самара өлкәсенең Шентала районында) күчеп китә. 1797 елда үткәрелгән Бишенче ревизия документларында без инде аларның икесенең ике авыл булуын күрәбез. Ләкин халкы бер җәмгыять итеп теркәлгән Иске һәм Яңа Куак авылларында "655 ир-ат һәм 755 хатын-кыз" диелгән.
Иске Куакка аерым гаиләләр күчеп килүе аннан соң да тукталмый. Мәгәр ул акрын үсә. Мәсәлән, XIX гасыр уртасында (1859 ел) авылда 160 йорт, 477 ир-ат һәм 517 хатын-кыз, православие чиркәве һәм базар була. Авыл аннан соңгы чирек гасырда да әллә ни зураймый. 1883 елда мондагы 179 йортта 864 кеше яши. Региондагы башка авыллар кебек үк, Иске Куак та XIX гасырның соңгы чирегендә кисәк үсеп китә.
Яңа гасыр башында (1900 ел) биредә инде 314 йорт, 1849 кеше (887 ир-ат һәм 962 хатын-кыз), чиркәү, ике мәктәп (земство, чиркәү-мәхәллә мәктәпләре), авыруларны кабул итү бүлмәсе (приемный покой), чәйханә, халык аеклыгы конторасы, май чыгару заводы, ике су тегермәне, пәнҗешәмбе саен базар, 1-4 октябрьдә ярминкә, табиб, фельдшер, акушерка, ветеринар, үрәтник, 1 нче Бөгелмә урманчылыгының урманчысы бар. Аннан соңгы ун елда да Иске Куакта байтак кына үзгәрешләр сизелә: йортлар саны инде 353 кә җиткән, халкы 1886 кеше. Авылда өченче мәктәп - халык мәгарифе министрлыгы мәктәбе, өченче тегермән, ссуда-саклык ширкәте идарәсе, ике призыв участогы, урманчыдан тыш янә урман кондукторы барлыкка килгән.
Революциягә кадәр Иске Куак волость үзәге булмый (ул фәкать егерменче елларда гына берара волость булып ала), ул Түбән Чәшеле волостена карый. Әмма Иске Куак элек тә, Совет власте елларында да, әнә шул төбәкнең икътисади, административ һәм мәдәни үзәге ролен үти. Әлбәттә инде, бу хәл монда базар, ярминкә, мәктәпләр, хастаханә, ветеринария һәм призыв пунктлары, ссуда-саклык ширкәте, үрәтник, урманчылык конторасы һәм зур чиркәү булуы белән аңлатыла. 1930 елда, төбәктә беренче МТС (Шөгер МТСы) оешкач, ул үзенә күрә техник үзәккә дә әверелә.
Иске Куакның җирләре күп була, дидек. Бу исә авыл крестьяннарына иркенрәк яшәү мөмкинлеге бирә. Аларның күбесе чәчүлекләрен Сарабиккол һәм күрше татар авылларына тапшыралар (урыс урагына йөрү) һәм эшләми генә түбәгә төкереп яту ягын карыйлар. Әмма бу әле авылның барлык крестьяннары да рәхәттә яшәгәннәр дигән сүз түгел. Монда да байлары да, ярлылары да була, тигезсезлек һәм башбаштаклык хөкем сөрә. Иске Куакның озын гомерле кешеләре (мәсәлен, "Ленинский путь" колхозының беренче рәисләреннән берсе Владимир Максимович Жаков) хәтта земство хөкеменә дә буйсынмый торган, инде бөлә башлаган дворяннар Ховратов һәм Филимоновларны, таш биналары булган (берсе авыл халкына 70 нче елларга кадәр клуб буларак хезмәт иткән) 2 нче гильдия сәүдәгәре Розоновны хәтерли иде әле. Иске Куакта аның кызыл мал һәм азык-төлек тулы кибетләре була - ярлыларны сәүдәгәрнең бурыч кенәгәсе "коткара".
Бөтен Рәсәйдәге зуррак урыс авылларындагы кебек, Иске Куакта да кабак эшли (белешмәләрдә аны матур итеп "Чәйханә" дип атыйлар). Авыл халкы бөтен дини бәйрәмнәрне (алар исә бик күп һәм һәркайсы атнага сузыла) шушы кабакта патша аракысы белән билгеләп үтәләр. Ярлыраклары исә ваграк сәүдәгәр Ануфриевның сыраханәсенә, кечерәк булган башка сәүдә нокталарына агылалар.
Гаиләсендә ир-ат күбрәк булып, җиргә тиенгәннәре иркенләп ашый-эчә, билгеле. Ә бит җиргә интеккәннәре дә була авылда. Әйтик, Жаков карт гаиләсендә бердәнбер ир-ат - аның улы Максим исә чираттагы җир бүлү кампаниясендә язылырга өлгерми һәм 1902 елга кадәр өлешсез кала. Җир бүлү дигәннән, ул икешәр елга сузыла, зур тавыш һәм сугышулар белән бара. Инде дөньядан киткән картларга да, әгәр алар узган ревизиядә язылганнар икән, җир өлеше бирелә. Ә менә яңа туган малайларга, алар ревизиягә эләгеп калмаганнар икән, җир бирелми. Тавыш-гауга әнә шуннан, өстәвенә гаилә елдан-ел арта тора бит әле. Жаков карт гаиләсендә дә үзеннән башка сигез хатынкыз бер өлеш җир исәбенә яши. Бөтенесеннән күбрәк эшләгән бу карт тамагы туярлык ашый алмый, нужадан һәм ачлыктан интегә.
1905-1906 елларда Иске Куакта әллә ни чуалышлар булмый булуын. Мәгәр монда үрәтникләр һәм стражниклар арта, становой пристав барлыкка килә. Ветераннарның искә төшерүләренә караганда, 1917 ел алдыннан Иске Куактагы жандармнар саны 19 га җитә: хөкүмәт түрәләрен 1905 елда Варваринкада һәм Кичүдә булып узган хәлләр куркуга салган, күрәсең.
1916 елда авылга империалистик сугыштан Владимир Максимович Жаков, Василий Устимович Трифонов һәм башка солдатлар кайта. Алар авызыннан еш кына "Большевиклар әйтә..." дигән сүзләр ишетелә башлый. Василий Трифонов исә крестьяннарның яшерен җыеннарын җыя, аларга үзе белән алып кайткан листовкаларны укый. 1917 елның 15 мартыннан соң ул инде патша сакчыларыннан да шүрләп тормый, базар мәйданында ачыктан-ачык чыгыш ясый:
- Патша төшерелде, моннан ары власть үзебезнеке, - дип белдерә ул.
Фронтовик солдатларның котыртулары эзсез калмый, 17 мартта авылдагы полиция идарәсе куып таратыла, становой һәм стражниклар кайсы кая качып котыла. "Ирекле" гражданнарның беренче җыенында ук биш кешедән торган Совет сайлана. Советның старостасы итеп Василий Трифоновны сайлыйлар. Димәк, авылда гына түгел, бәлки бөтен төбәктә беренче Совет Октябрь революциясенә кадәр 6 ай элек үк Иске Куакта барлыкка килгән икән. Дөрес, ул бик авыр шартларда, башка Советлар белән бәйләнеш тотмыйча, бернинди күрсәтмә-инструкциядән башка эшли. Мәгәр ул крестьяннар күңеленә хуш килә, чөнки чын-чынлап халык власте була.
1917 елның октябрендә Иске Куакта авыл Советы рәсми рәвештә сайлап куела. Аның рәисе итеп Федор Феофанович Есипов, секретаре итеп - Василий Трифонов, рәис ярдәмчесе итеп Семен Якушев сайлана. Авылда Совет власте урнаштыруда урманчы Иван Кузьмич Мальковский зур роль уйный. 
Авылда кулаклар күп түгел, мәгәр бөтен хафа-мәшәкать - урта хәллеләрдән. Алар яңа властька каршы да түгел кебекләр, әмма ярдәм итәбез дип, сикереп тә төшмиләр. Ф.Есиповка алар белән бик күп мәшәкать чигәргә туры килә. Авыл халкы бу кешенең эшчәнлегенә таң кала, исе китә: кайчан гына йоклый икән соң ул? Есипов һәрчак аягында, крестьяннар белән шәхсән эш алып бара, бервакытта да тавышын күтәрми. Ф. Есипов Совет рәисе булып торганда Иске Куак ике-өч мәртәбә аклар кулында кала. Ләкин аклар булып аклар да Есиповка тотынмыйлар - абруе шундый зур була беренче рәиснең.
Хакимиятләр бәрелеше Иске Куакта да кансыз гына булмый, әлбәттә. Авылны колчаклылар алгач, монда Куакбаштан тугыз кызылармеецны алып киләләр һәм Шушма буена төшереп аталар. Колчаклылар хәтта аларны җирләргә дә рөхсәт итмиләр. Алай да авыл халкы кызылларны кешечә, әйбәтләп күмә. 1919-1920 елның кышында исә, "Кара бөркетләр" фетнәсе вакытында биредә, дөресрәге, Куактан Сарабикколга бару юлында, продотрядчылардан Бушуль, Корчагин һәм Щербаковлар үтерелә. "Аларга фетнәче крестьяннарга теләктәшлек күрсәтүче Иван Трифонов белән Александр Яницкий тал куагы артыннан атканнар" дигән хәбәр бар (Н.Егоров. За власть Советов. "Заветы Ильича", 1967 ел, 8 февраль). Иске Куакны кызыллар азат иткәч, Андрей Заварыкин, Михаил Жданов, бертуган Иван белән Григорий Стрелковлар һәм башкалар Кызыл Армия сафларына язылалар. Иске Куак кешеләренең берәүләре әнә шул рәвештә авылда яңа рәис яисә иске хакимият өчен тартышсалар, икенчеләре Россиянең үзәге Петроградта революция эчендә кайныйлар. Болар - Балтыйк флоты диңгезчеләре Петр Григорьевич Могилев, Александр Константинович Ховратов, Лапицкий, Комбаров һәм Алтунин, шулардай Александр Ховратов исә Кышкы сарайны штурмлауда катнашкан. Аларның күбесе әнә шул юлда үлеп кала...
Инде беренче авыл Советы рәисе Ф.Есипов язмышына кабат кайтсак, ул әнә шул тынгысыз эштә 1922 елга кадәр алыштырусыз эшли. Авылда колхоз оеша башлагач, беренчеләрдән булып күмәк хуҗалыкка керә, 1933 елдан алып 1947 елга кадәр иң хәтәр һәм авыр елларда колхоз рәисе булып эшли.
Федор Есиповтан соң Иске Куак авыл Советы белән Егор Денисов, Степан Мальковский, Александр Чернышев, Николай Лапицкий һәм башкалар җитәкчелек итә. Алар эшчән, тормыш кешеләре була, күрәсең, авылда Совет властының бөтен чаралары вакытында һәм төгәл үтәлә. Биредә Совет властенең беренче көннәреннән үк райондагы зур һәм күркәм мәктәпләрнең берсе эшләп килә. Мәктәптә 20 нче һәм 30 нчы елларда Григорий Михайлович Чернышов, Капитолина Парфирьевна Сушкова, Анна Григорьевна Чернова, Н.А.Никишин, С.Ф.Котин, П.Л.Наставников һ.б. эшли. Котин белән Наставников Бөек Ватан сугышында һәлак булалар.
1930 елда Куакта "Ленинский путь" колхозы оеша. Башлап аңа 29 хуҗалык: А.П.Есипов, Аркадий һәм Михаил Бобровлар, Д.Ф.Есииов, Н.Степанов, Ф.Ф. Есипов, В.М.Жаков һ.б. гаиләләре керә. Күмәк хуҗалыкның беренче рәисе итеп Александр Петрович Чернышевны сайлыйлар. Ул бирегә уку йорты мөдире итеп җибәрелгән була. Чернышев колхоз рәислегеннән мәктәп мөдире итеп күчерелә, аннан аның директоры була. 1937 елда А.П.Чернышев Шөгердәге үзәк МТСы директоры итеп билгеләнә, аннан ВКП(б)ның Шөгер районы секретаре итеп сайлана, күп еллар буе партия-совет органнарында эшли. Эшчәнлегенең соңгы елларында - Удмуртиянең авыл хуҗалыгы министры.
Колхозны оештыруда һәм аның икътисадын ныгытуда авылның беренче комсомоллары һәм коммунистлары Анна Лапицкая, Федор Плотников, Василий Мустаев, Григорий Зиновьев (комсомол ячейкасы секретаре), Николай Абражеев, Иван Степанов, Александр Чернышев, Виктор Жданов, Иван Ивановский, Бормотов, Егор Денисов кебекләр кулларыннан килгәнчә ярдәм итәләр.
Беренче колхозга Шушма елгасының аръягындагы иң яхшы җирләр бүлеп бирелә. Гомумән, Иске Куакка гел уңайга килеп тора: 1930 елда биредә райондагы беренче МТС оештырыла, һәм ул трактор "Ленинский путь" колхозында, хәзерге терлекчелек комплексы урнашкан елга янында беренче буразнасын сыза. Шуннан башлап колхоз МТСның ярдәмен һәрчак тоеп яши. Хәер, анда эшләүче механизаторларның күбесе Куак егетләре булалар ич. Станциянең тәүге механизаторлары Анна Лапицкая, Сергей Дмитриев, Степан Жаков, Иван Мустаев, Михаил Мустаев, Михаил Шуманев, Василий Артемьев, районда беренче Ленин ордены кавалеры Василий Лопатин һәм башкалар туган авыллары кырларында гына түгел, төбәктәге башка колхозларда да бик теләп эшлиләр. Һәр җирдәге кебек, "Ленинский путь"та да сөенечләр һәм көенечләр алмашынып тора, мәгәр акрынлап булса да күмәк хуҗалык үсә, алга бара. Колхоз .рәисләре П.А.Мальковский, В.М.Жаков, А.Я.Жданов, С.Р.Мальковский, С.Ф.Вафин, А.И.Лопатин, Г.К.Гыйматдинов, Т.З.Ситдыйков, Н.С.Пономарев, В.Г.Арютин, Я.Х.Нигъмәтуллин аны акрын-акрын алга, бүгенге көненә алып баралар.
Иске Куакның карт-карчыклары 1937 елны әле дә хәтерлиләр: "ул елны колхоз һәм колхозчылар амбары ашлык белән тулды, һәр хезмәт көненә 8 әр килограмм икмәк бирелде; һәр гектардан 11,34 әр центнер бөртек җыеп алынды - заманасы өчен начар түгел иде бу; бөртекле ашлыкның тулай җыемы 29 мең центнер, ягъни шул чактагы бәяләр белән 352 мең сумлык булды; хуҗалыкта, 372 баш атны исәпләмәстән, 175 баш мал-туар бар иде..." Бу саннар "Ленинский путь" колхозының Бөек Ватан сугышы алдыннан ныклап аякка басуы, авылның матди һәм рухи яктан ныгуы хакында сөйли. Монда колхоз белән 15 ел буе җитәкчелек иткән В.М.Жаковның өлеше зур була.
Әнә шулай матурланып килгән тормышны явыз Гитлер башлаган сугыш харап итеп ташлый. Иске Куакның 360 ирегете илне сакларга китеп бара, аларның 260 ы яу кырында ятып кала. Авыл халкы әлеге коточкыч сугышта катнашучыларны бүген дә хөрмәт белән искә ала. Менә аларның кайсыберләре: Петр Богичев, Алексей һәм Андрей Абражеевлар, Иван Сушков, Николай Мустаев, Аркадий Артемьев, Иван Станюков, Николай Лапицкий, Иван Денисов, Петр Есипов, Александра Есипова Һ.6., һ.б. Авылда туып үскән Советлар Союзы Геройлары Иван Александрович Заварыкин белән Василий Иванович Яницкийлар исә районыбызның горурлыгына әверелделәр.
Ул чакта тылда калучыларның хезмәте дә яу батырларының тәвәккәллекләренә тиң иде. Елена Денисова, Марина Стрелкова, Дарья Степанова, Дарья Есипова, Евгения Артемьева һ.б. дистәләрчә хатын-кызлар, мыеклары да чыкмаган яшүсмерләр көнне төнгә ялгап иген иктеләр, терлекләрне тәрбия кылдылар.
Тик инде тәмам бөлгенлеккә төшкән хуҗалыкларның хәлен фидакарьләрнең ат хезмәте дә җиңеләйтә алмады. Бераз рәтләнмәсме дип, сугыш елларында колхозны өчкә бүлделәр. Әмма аның да файдасы тимәде. 1950 елда кабат бер колхозга оешкач та, хуҗалыкның эшләре тиз генә уңайланмады әле.
Иске Куакның йолдызлы көннәре 1956 елдан, "Ленинский путь" колхозына рәис булып Габбас Кыям улы Гыйматдинов сайлангач башланды. Ул колхозчылар күңелендә өмет һәм ышаныч уятты, аларны, Шушма буендагы әрәмәлекне төпләп, киндер чәчүгә күтәрде. Нәтиҗәдә, бер ел дигәндә, хуҗалыкның кереме 1,5 миллионнан артып китте. Кыска гына вакыт эчендә заманча ике сыер абзары, механика мастерское салынды, авылга су кертелде, йортларга дәүләт электр челтәрләреннән ут керде. Соңрак Г.К.Гыйматдинов Норлат районында партия оешмасының беренче секретаре булып эшләде, аңа Социалистик Хезмәт Герое исеме бирелде.
Шуннан инде колхоз гел үргә күтәрелде. Дөрес, хуҗалыкны күтәрү авыр һәм акрын барды, ләкин тукталмады. Колхоз рәисе булып шушы төбәктә туып, үзе Иске Куакта үскән Вениамин Георгиевич Арютин эшли башлагач, хуҗалыкның уңышлары аеруча сизелерлек булды. Аның биредә эшли башлавының беренче биш елы ахырына хуҗалыкта азык-төлекнең тулай җыемы 1 миллион 200 мең белән исәпләнә иде инде. Бу - 1937 елгыдан 3,4 мәртәбә күбрәк дигән сүз. Колхозда иген уңышы һәр гектардан 22,7 шәр центнер, бөртекле ашлыкларның тулай җыемы 55 мең центнерга җитә. 1969 ел башына колхозның 8 йөк машинасы, 22 тракторы, 9 комбайны, мең баштан артыграк мал-туары бар, хуҗалык һәр җәһәттән беренчелекне яулый иде. 
Без "Ленинский путь" колхозы ирешкәннәрне, гәрчә ул хуҗалык белән 20 ел рәттән җитәкчелек итсә һәм СССР Югары Советы депутаты булып сайланса да, бер В.Г.Арютинга гына өеп куюдан ерак торабыз. Күмәк хуҗалык елларында авылда бер дигән игенчеләр һәм терлекчеләр җитеште. Николай Сергеевич Пономарев - Татарстанның атказанган агрономы иде. Пономарев кебекләр Иске Куакта аз түгел. Россия Федерациясенең атказанган механизаторы Иван Гаврилович Мустаев, Татарстанның атказанган зоотехнигы Гаян Шәрип улы Сабиров, республиканың атказанган механизаторы Василий Константинович Подсекаев, абруйлы съездларга делегат итеп сайланган комбайнчы Минсалих Хуҗи улы Хуҗиев, колхозның Ленин премиясе лауреатлары А.П.Богданова, О.А.Шипкова, А.И.Станюкова, М.Д.Ховратов, Н.Г.Федин, В.Плотникова, Хезмәт Кызыл Байрагы ордены кавалеры Н.И.Мустаев, "Хезмәттәге батырлык өчен" медале белән бүләкләнгән П.П.Денисов һ.б. әнә шундыйлардан иделәр. Ветераннарның матур традициясен яшь терлекчеләрдән Н.Николаева, В.Есипова, А.Севастьянова, В.Комбарова, А.Есаревская, А.Богданова, механизатор А.Зиновьев һәм башка күпләр дәвам иттерә.
Бүгенге Иске Куакны иске дип әйтергә тел бармый. Халык мул тормышта яши монда. Элек газета дигән нәрсәне староста һәм ике-өч авыл бае алдырган булса, бүген биредә газетажурналларга язылмый калган кеше юк, һәр йорт түбәсендә - телевизор антенналары. Теге елларда халыкның күбесе авыл сәүдәгәрләренең бурыч кенәгәсенә кул куя алмаса, хәзер монда күп еллардан бирле урта мәктәп эшләп килә. Педагоглардан Татарстанның атказанган укытучысы В.Я.Андреева, халык мәгарифе отличниклары А.П.Лапицкая, В.И.Пономарева, В.Ф.Коршин, халык мәгарифе осталары С.М.Мустаева, Т.А.Ионова, В.А.Балыкова, С.Ф.Верин, П.Ф.Есипов, П.М.Жакова, А.А.Артемьева, М.М.Денисова, Н.И.Моисеенко, А.М.Есипова кебекләр яшь буынны тәрбияләүгә зур өлеш керттеләр.
Авылда 1892 елдан бирле хастаханә эшләп килә. Ул анда 75 урынга кадәр киңәйде. Аның эшен җайга салу һәм төбәк халкына медицина хезмәте күрсәтүне яхшырту юнәлешендә Максим Игнатьевич Игнатьев, Елена Сергеевна Игнатьева, Дмитрий Алексеевич Лапин һ.б. табиблар биредә озак һәм нәтиҗәле эшләделәр. Иске Куак авыл Советы территориясендә 30 нчы еллардан бирле җиләк-җимеш питомнигы эшләп килә, районда бакчачылыкны җәелдерүгә ул зур өлеш кертте.
Иске Куак авылында бүген элемтә бүлеге, саклык банкы филиалы, телефон станциясе, радиоузел, колхоз ашханәсе, халыкка көнкүреш хезмәте күрсәтү оешмалары эшләп килә. Биредә соңгы елларда гына да заманча Мәдәният йорты, административ үзәк һәм башка объектлар, күпсанлы торак йортлар салынды. Авыл үзенең игенчелек һәм терлекчелек осталары белән генә түгел, күренекле кешеләре белән да танылды. Монда ике Советлар Союзы Герое туып үсүен әйттек инде. Куак суын эчеп үскән ике язучының - Константин Николаевич Сушков белән Николай Кузьмич Тихоновларның иҗатлары да күпләргә таныштыр дип уйлыйк. Биредә туып үскән дистәләрчә һөнәр ияләре илебезнең төрле почмакларында халыкка хезмәт итәләр.
ИСКЕ ШӨГЕР
Иске Шөгер авылының язмышы Татарстан нефте белән тыгыз үрелгән. Төбәктәге беренче дегетле чишмәләрнең мәгълүм булуы да, шул көн яктысына үзе саркып чыккан җир маен өйрәнергә килүче күренекле галим-геологларның юллары да, кыйммәтле чималны промышленность ысулы белән тәүге эзләп караулар да, ниһаять, Татарстан нефтенең беренче тонналары да Шөгер исеменә бәйле. Нефте бәрабәренә республиканы данга күмүче дә, әлеге кыйммәтле чимал чыгарудан иң зур зыян күрүче дә шул ук Шөгер. Кыскасы, Шөгер ул - Татарстан нефтенең визит карточкасы.
Мәгәр нефте белән телгә кергәнче дә яши бит әле авыл. Әйе, XVIII гасырның 30 нчы елларында Шушма елгасы буендагы карурманнар эчендә төпләнгән бу авыл үзенең җир мае белән телгә кергәнче дә байтак гомер кичерә. Иске Шөгер, региондагы Әлмәт, Азнакай, Карабаш, Сөләй, Каратай, Иштирөк һ.б. кебек үк, беренче тапкыр 1747 елда үткәрелгән Икенче ревизия документларында (БАҮДА, 350 нче фонд, 2 нче тасвирлама, 3793 нче китап) телгә алына: "Шушма һәм Шөгер сулары буендагы Шөгер авылында. Татарлар. Биктимер Уркин - 80 (яшендә дигәне). Аның балалары: Каратай - 41, Карасман - 21, Имангол - 16, Карабай - 14. Каратайның балалары: Туктамыш - 2, Үтәмеш - году (беренче яшендә дигәне), Биккол Юнысов - 43. Аның асрауга алган улы Самарин Шәүлебай (чирмеш булса кирәк)-30. Бикмәт Юнысов-58. Аның балалары: Өметбай - 10, Дәүләтбай - 4 һ.б. Җәмгысы: 57 ир-ат".
Ул заманнарда гаиләләрнең ишлелеген күздә тотсак, бу тугыз-ун гаилә дигән сүз. Күп түгел. Шулай булуга карамастан алар анде биредә ун-унбиш ел гомер сөрергә өлгергәннәр. Авылның исеменә килгәндә, аның бирегә башлап килеп төпләнүче яисә урын карап кайтучы кеше исеменә нисбәтле икәненә шик юк. Шөгер атамасы бер үк вакытта яңа авылга да, Чүте ягыннан агып төшкән инешкә дә бирелгән булса кирәк. Шөгүр - гарәп сүзе, татарча мәгънәсе "акыл, аң, сәләт" дигәнгә туры килә.
Баштарак сөрү җирләренең бөтенләй булмавы, аннан соң да ышна ачуның акрын баруы сәбәпле булса кирәк, Шөгер бик сүлпән үсә. 1785 елда үткәрелгән Дүртенче ревизиядә (Петербургтагы үзәк тарих архивы, 558 нче фонд, 2 нче тасвирлама, саклау берәмлеге 294, 67 бит) 130 типтәр һәм бабул, 10 ясаклы татар (әлбәттә инде, ир-атлар) теркәлгән. Бу - 1920 гаилә дигән сүз. Шунысы кызыклы: тагы 65 елдан соң үткәрелгән Унынчы ревизия вакытында да Шөгердә барысы 19 йорт (66 ир-ат һәм 68 хатын-кыз) һәм бер мәчет булган (чагыштыру өчен: Шөгердән 50 еллар соңрак утырган Бәкердә дә 17 йорт).
1883 елда Санкт-Петербургта басылып чыккан "Европа Россиясенең волостьлары һәм әһәмиятле авыллары" белешмәсе безне янә аптырашта калдыра. Соңгы ревизиядән соң нибары чирек гасыр вакыт узган, ә Шөгердәге йортлар саны инде 231, халкы да 1575 кешегә җиткән, икенче мәчет тә салынган. Егерме дүрт ел эчендә нинди зур үзгәреш?! Гаҗәп түгелмени?
по 
Ләкин белешмәдәге искәрмәдән "Механика мастерское" һәм "Нефть приискасы" дигән сүзләрне укыганнан соң, гаҗәпләнергә урын калмый. Әйе, Шөгернең кинәт үсеп китүе Америка промышленнигы Ласло Шандорның бу якларда нефть эзләүгә бәйле эшчәнлеге белән аңлатыла.
Шандорның Шөгердәге эшчәнлеге хакында "Хәзинәләр җирендә"дә тәфсилләп язылды. Әйе, бу якларга 1870 елда килеп чыккан Шандор үзенең нефть эзләү эшчәнлегендә Шөгерне төп базасы итә, биредә ул үзенең торак йортын, складларын, механика мастерскоен салдыра (хәзерге Завод урамының кырый йортлары артында, 1943 елда ябылган соңгы ике шахтаның авызы тирәсендә), ике скважина бораулый. Дөрес, аның берсен генә ахырына җиткерә: өстәге нефтьле катламнарга төшеп җитә, ләкин тиешле насослары булмау сәбәпле, җир маен ала алмый. Ниһаять, 1881 елда Шөгердә бәләкәй генә гудрон (битум) заводы корып җибәрә. Шулай итеп, Шөгер төбәкнең үзенә күрә бер сәнәгать үзәгенә әверелә. Әнә шул сәбәп авылның кисәк кенә үсеп китүенә китерә.
Шуннан инде авыл гел үсә, киңәя, ныгый бара. 1900 елда басылып чыккан "Самара губернасының халык яши торган урыннары исемлеге" белешмәсенә караганда, гасыр азагында Шөгер авылында 368 йорт булып, анда 956 ир-ат һәм 940 хатын-кыз исәпләнгән, "халкы татарлар һәм типтәрләр" диелгән, ике мәчете һәм бер земский начальнигы (гудрон заводы җитәкчесе булса кирәк) бары әйтелгән.
Шул ук Статистика комитеты чыгарган белешмәнең 1910 елдагысы авылда йортлар санының 439 га, халкының - 2150 кешегә җитүен, тагы бер мәчет салынуын, өч су тегермәне барын, шулай ук гудрон заводы эшләп торуын хәбәр итә. Шөгер Бөгелмә өязенең Спиридоновка волостена караган, революциягә кадәр аның 3466 дисәтинә уңайлы һәм 417 дисәтинә уңайсыз җирләре булган.
Күренә ки, Шөгер авылы - революциягә кадәр үк өч мәхәлләле шактый зур авыл. Хәер, Совет заманында мәчетнең дүртенчесе дә салына әле. Анысы болай була. 1919 елның языннан башлап моңа хәтле текә ярларыннан чыкмый гына агып яткан Шушма елгасы ташу вакытында беренче тапкыр сул як ярындагы болынга җәелә, һәм елга аръягындагы йортларны су баса. Монда яшәүчеләр җәен елгадан бер чакрым чамасы ераклыктагы кашлакка күчеп утыралар. Шулай итеп, Шөгернең кыйбла ягында, елга аръягында аерым авыл - Яңа Шөгер барлыкка килә. Яңа мәхәллә туган икән, димәк, аңа мәчет тә кирәк. Нәтиҗәдә 1920 елда авылда дүртенче мәчет (Яңа Шөгердә) манарасы калка.
Мәчет дигәннән, булган кадәр тарихи материаллар Шөгернең элек-электән саллы гына мәгърифәт учагы булуы хакында сөйлиләр. Мәсәлән, авыл муллаларының берсе - Бәдретдин бине Мөгыйнетдин әл-Шөгери - мәшһүр Шиһабетдин хәзрәт Мәрҗанинең шәкерте була һәм соңыннан да, Казанга барып, остазыннан сабаклар алып йөри. Хак юлында йөргәндә булса кирәк, Басра шәһәрендә үлеп кала. Әнә шундый зур укымышлы муллалар яшәгән авылда мәгърифәт эшенең начар куелуы мөмкин түгел. Соңгы елларда Иске Шөгер урта мәктәбенең яшь тарихчылары туплаган (бихисап дини һәм дөньяви китаплар, дүртәр телне шәрехләүче сүзлекләр, мәшһүр "Кыйссаи Йосыф" һ.б.) материаллар да әнә шуны исбатлый. Чыннан да, монда зират яны мәхәлләсендә мөәзин Ризатдин Шиһапов, авыл үзәгендәге өч бүлмәле мәктәптә Исмәгыйль мулла, бүген дә исән мәчет мәхәлләсендә Сарыйм мулла, ә инде елга аръягы мәхәлләсендә (Яңа Шөгер) яшь мулла Гариф Шәкүрев әйбәт кенә мөгаллимлек итәләр. Соңгысы 1906 елдан җәдит мәктәбе булып, анда дөньяви фәннәр дә укытыла. 1910 елда Шөгер битум заводы әлеге мәктәп өчен алты бүлмәле бина салып бирә.
1918 елның февралендә Шөгердә дә Совет власте урнаша, беренче авыл Советы барлыкка килә, аның рәисе итеп Ризван Мөхәммәтҗанов сайлана. Соңрак 1980 елларга кадәр авыл Советында рәис булып Мәгъсүм Садриев, Шәрифулла Хәйруллин, Сәлимгәрәй Гәрәев, Вәлиәхмәт Гыйльманов, Миңсылу Җамалетдинова, Шәймәрдән Гыйбадуллин, Могыйн Шәрипов, Шакир Вильданов, Хәсән Нуриев, Мөбарәкша Хәсәншиннар эшлиләр. Алар югарыдан җиткерелгән заданиеләрне (халыктан ашлык җыю, кооператив төзү, мәчет манараларын кисү, халык мәгарифен оештыру һ.б.) бик тырышып үтиләр. Авылда беренче кооперативның җитәкчеләре итеп Галим Сәйфуллин белән Шәрифулла Хәйруллин сайлана, аның беренче кибете итеп Вәлирахман мулланың таш келәте (кибете) файдаланыла.
Бер үк вакытта совет мәгариф системасын җайга салу да уңышлы гына башкарыла. Моның өчен битум заводы салып биргән бина бик кулай булып чыга. Барый Хәйруллин (ул гражданнар сугышы вакытында һәлак була), Мәрьям Зарипова, Мәрдегалим Бикбов (Урдалы), Шәфыйк Бикбов (Урта Чишмә), Гәрәй Зарипов, Рәхим Саматов һәм башкалар хаклы рәвештә авылның беренче совет укытучылары булып саналалар.
1920 еллар уртасында Иске Шөгердә беренче комсомол ячейкасы барлыкка килә. Габделхак Садыйков, Зөфәр Хәнипев, Рәхим Саматов, Хөсәен Зарипов, Габделхак Ильясов, Мәсгүт Вахитов, Риза Таһиров, Ибраһим Ганиев һ.б. аның тәүге әгъзалары булалар. Ячейка белән Зәки Мәүлетев җитәкчелек итә. Нәкъ менә беренче комсомоллар иске мәдрәсә бинасын клуб итеп җиһазлыйлар, аңа Мәсгүт Вахитов мөдирлек итә.
1924 елда Шөгер волость үзәгенә әверелә һәм шуңа бәйле рәвештә авылда беренче партия оешмасы барлыкка килә. Дөрес, баштарак анда волость идарәсе һәм волком хезмәткәрләре генә әгъза булып торалар. Тиздән исә Шөгердән Мөбарәкша Хәсәншин, Хәсән Нуриев, Шакир Вильданов, Рәүф Шиһапов, Зәйнәп Исәнголова, Хәйбри Хәйретдиновлар да партия сафына кабул ителәләр, һәм алар авылның, соңрак исә районның активистлары булып китәләр.
Район димәктән, Шөгер районы 1930 елның августында оеша. Буш урында барлыкка килгән районга Шөгер битум заводы биналар белән һәм башка матди ярдәм күрсәтсә, авыл җәмәгатьчелеге, активистлар аны оештыру эшләрендә башлап йөриләр. Шуннан инде болай да мәгълүм Шөгер авылы республика теленә керә.
Мәгәр авыл крестьяннарының үз хәлләре хәл. Алар бу елларда гомер күрмәгән-ишетмәгән колхоз дигән нәрсә белән чиләнәләр. Башлап (1929 ел) Шөгердә "Совет" дигән колхоз оешып, аңа 16 хуҗалык керә. Могыйн Миңнәхмәтов, Исмәгыйль Зиннуров, Кыям Сәләхев, Камал Зәйнагов, Исхак Якупов, Гарифулла Хәмидуллин, Хөсәен Зарипов һ.б. аның беренче әгъзалары. Колхозның тәүге рәисе итеп Барый Сафин сайлана. Күмәк хуҗалыкка Бизмән һәм Каравыл таулары буйларыннан 200 гектар җир бүлеп бирелә. Шул ук җәйдә колхоз әгъзалары үз җирләренә якынрак урынга - Бизмән тау итәгенә (ул урында күп еллар буе колхозның җиләк-җимеш бакчасы булды) күчеп утыралар. Әмма колхозның аерым поселок булып аерылып чыгуы авылдагы башка крестьяннарны шөбһәгә сала. Өстәвенә матбугатта Сталинның "Уңышлардан баш әйләнү" мәкаләсе басылып чыга. Аерылып китүчеләр авылга кире кайтырга мәҗбүр булалар.
МәгҺлүм булганча, колхозлашу хәрәкәте тукталмый, киресенчә, крестьяннарны күмәк хуҗалыкларга көчләп кертү дәвам итә. 1931 елда Шөгердә дә "Үзәк" колхозы барлыкка килә, аңа авылның яртысы чамасы языла. Гобәйдулла Хәмзинне рәис итеп сайлыйлар. Бер төркем крестьяннар исә, Мөбарәкша Хәсәншин җитәкчелегендә, авылдан 7-8 чакрым чамасы җиргә, Чүте авылына илтә торган юл өетенә (Рәис өсте) күчеп утыралар Һәм бәләкәй генә "Сортовод" колхозы оештыралар. Әмма яңа авыл сусыз җирдә булып чыга һәм сортоводлылар урманнар арасындагы мул сулы инеш ярына, "Кәҗә бүләге" дигән урынга күчәргә мәҗбүр булалар. Шунысын да әйтик: 1950 елга кадәр үзбаш хуҗалык булып яшәгән "Сортовод" колхозы райондагы алдынгы хуҗалыклардан иде.
Яңа Шөгер халкы исә үзенә бер аерым колхозга туплана. "Партизан" исемен йөрткән бу хуҗалык (рәисләре Гәрәй Зарипов, Зыя Сәмигуллин) шулай ук 1950 елга кадәр үзбаш яшәде, райондагы иң алдынгы хуҗалык булды.
1931 ел ахырына Иске Шөгернең барлык халкы диярлек "Үзәк" колхозына кереп бетә. Күмәк хуҗалык белән Разак Таһиров (Казан дәүләт университеты профессоры, академик Индус Таһировның әтисе), Гыйрфан Шакирҗанов, Хәсән Нуриев һ.б. җитәкчелек итәләр. Мәгәр басулары гел чокыр-чакыр, чагыл-кашлактан торган "Үзәк" колхозы әллә ни мантымый: иген уңышы гектардан нибары 6-8 центнер (игеннәре нык уңган 1937 елда гына 16-17 шәр центнер), терлекләр саны да күп түгел. Алай да ул акрын-акрын үргә үрмәли. 1935 елда колхоз беренче автомобиль сатып ала, аның руле артына Ярулла Насретдинов утыра. Авылда Барый Рәхимов кебек беренче тракторчылар үсеп чыга.
Социалистик төзелеш чалымнары колхозда гына түгел, авылның үзендә дә күренә башлый. Иске мәчет биналарыннан сипләп кенә булса да зур агач клуб салына, беренче таш кибет, балалар бакчасы барлыкка килә. 1933-1934 елларда авыл гына түгел, районда үрнәк булырлык мәктәп салынуы Иске Шөгерне бөтенләй үзгәртеп җибәрә. 1935 елдан ул - урта (районда бердәнбер) мәктәп. Аның директоры итеп Хәлимев билгеләнә. 1937-1938 уку елында Иске Шөгер урта мәктәбе үзенең беренче чыгарылышын ясый. Әнә шул көннән бирле Иске Шөгер урта мәктәбендә меңнәрчә райондашларыбыз белем алды. Әлеге мәктәпне тәмамлаучылардан ике фән докторы, ике фәннәр кандидаты, дүрт-биш хәрби начальник, дистәләп юрист, йөзләрчә инженер, экономист һәм финансист, 50 ләп табиб һәм шәфкать туташы, шул чама ук агроном, зоотехник һәм ветеринар, 250 ләп укытучы, дүрт язучы, биш журналист, йөзләрчә механизаторлар, терлекчеләр һәм башка югары квалификацияле эш кешеләре чыгуы үзе генә дә мондагы педагоглар коллективының биниһая зур хезмәтен күрсәтә. Ә алар - абруйлы мәгариф хезмәткәрләре - тулы бер буын иде монда: Нәкыйп Ваһапов, Вахит Юнысов, Салих Фәсиев, Сания Фәрукшина, Салих һәм Фәрхинур Вәлиуллиннар, Сәгыйт Камалов, җөмһүриятнең атказанган укытучылары Зәйнәп Кашапова, Миңнур Җиһангирова, Мидхәт Садыйков, Рашат һәм Алмаз Җәмилевләр, Саимә Ситдыйкова, Мәрьям Ибраһимова, Миргасыйм Вәлиев, Мәрьям Әхмәтова, Россия Федерациясенең атказанган укытучысы Җәмил Сабиров, Венера Әхмәрова, Фирдалия Ибраһимова, Лира Хәлимова, Рәйсә Халикова, Рәсимә Минһаҗева, Хәтимә Фәрхетдиноваларны кемнәр генә белми дә, кемнәр генә сагынып искә алмый. Бүген мәктәп-гимназия статусын йөрткән уку йортында алар эшен яшьләр дәвам иттерә. 
Без бераз алгарак киттек. 1941 елның җәендә башланып киткән Бөек Ватан сугышы Иске Шөгер халкының да тыныч тормышын өзә. Аяусыз сугышның беренче көннәрендә үк авылдан 400 дән артыграк ир-егетләр һәм кызлар фронтка китә, аларның 210 ысы инде туган якларга әйләнеп кайтмый. Разак Мәүлетев, Хәләфетдин Хәйретдинев, Кыям Сәләхев, Хәмзә Борһанов, Закир Заһретдинов, Инсаф Садриев, Разак Гыймаев, Хөсәен Зарипов, Габделхак Хөсәенов, Гатаулла Рәхимов, Зыя Сәмигуллин, Фәттах Мифтахов, Котдус Насретдинов, Мөхтәрәмә Хәйруллина, Хәтимә Сәлахова, Хәлиулла Вәлиев, Сабир Нурлыгәрәев, Хәмәт Хәкимев, Рәхим Саматов һ.б. шөгерлеләр, хезмәттәге кебек үк, яу кырында да сынатмыйлар. Ә аларның өчесе -'Самат Садриев, Ибраһим Мурзин һәм Ислам Халиков - Советлар Союзы Герое дигән олуг исемне алуга ирешәләр. Тылда калган хатын-кызлар, картлар һәм үсмерләр исә җәйләр буе баш күтәрми иген игәләр, тапкан-табылганны фронтка озатып торалар. Фатыйма Мөхәммәтшина, Факиһә Гыйльманова, Сорур Галимова, Җәүһәрия Вилданова, Фахирә Хөсәенева, Зөһрә Сәлахова, Фаһирә Борһанова, Миңнекамал Заһретдинова, Фатыйма Таһирова, Гайшә Рәхимова, Мәхтүмә һәм Мөхтәрәмә Хафизовалар, Факиһә Садриева, Саимә Газизова, Габделхак Фәттахов, Әхәт Габдрахманов, Зөһрә Хәсәншина һ.б. дистәләрчә фидакарьләрнең ул еллардагы героик хезмәтен бүгенге яшьләр күз алларына да китерә алмыйлар инде.
Алай да шөгерлеләрнең, гомумән төбәк халкының, тылдагы иң зур батырлыгы - Татарстан нефтенә юл салу. Сугыш башланып бер атна үтүгә тотынган бораулау эшләре, бүген күз алдына китерүе дә кыен булган тәмуг газабы нәкъ ике ел дәвам итте һәм 1943 елның җәендә Татарстан хәзинәсен ачу белән тәмамланды. Шуннан соң тагы да киңәеп киткән нефть өчен көрәш Шөгернең калган кадәр ирләрен һәм яшүсмерләрен күпләп-күпләп авылдан алып чыгып китте. Әмма Шөгер таралмады, ул бүген дә төзек һәм матур авыл булып яшәвен дәвам итә. Шөгерлеләр исә нефть мәйданнарында да сер бирмәделәр, берсеннән-берсе катлаулы һөнәрләр үзләштереп, кара алтын өчен көрәшнең алгы сафында булдылар. Аларның икесе - Зиннәт Шәрифуллин белән Фәсхетдин Шәрәфетдинев - әнә шул юлда Социалистик Хезмәт Герое дигән мактаулы исемгә лаек булдылар.
Авыл халкы никадәр генә тырышып эшләмәсен, сугыш елларында колхоз өшәнде. Аны "Үзәк" һәм "Уңыш" колхозларына аеруның да файдасы тимәде, ул таралу хәленә килеп җитте. Сугыштан соңгы тыныч еллардагы беренче бурыч - әнә шул күмәк хуҗалыкны аякка бастыру иде. 1950 елда авыл Советы карамагындагы дүрт колхоз ("Үзәк", "Уңыш", "Партизан" һәм "Сортовод"), бер хуҗалыкка берләшеп, "Уңыш" исемле (1960 елдан "Шушма") колхозны хасил иттеләр. "Сортовод" халкы исә авылга кире күченеп үк кайтты. Эреләндерелгән хуҗалыкның рәисе итеп Зыя Минәхмәт улы Әхмәтев сайланды, һәм ул пенсиягә чыкканчы авылга бик нык хезмәт итте. Колхоз моңа кадәр үзе аз-маз үстереп килгән техник культура - киндерне күпләп игә башлады. Бу исә аңа тиз арада аякка басарга, ул гына да түгел, миллионер колхоз исеме алырга ярдәм итте. Хуҗаларча эш итү нәтиҗәсендә басуларның уңдырышлылыгы күзгә күренеп күтәрелде. Монда Гамир Зыя улы Галимов, Гамир Исхак улы Галимов, Дәүләтбай Мөхәммәтҗанов, Барый Минәхмәтов, Касыйм Хәмидуллин, Әсгат Юнысов, Әгъдәс Гыйрфанов кебек дистәләрчә фидакарьләрнең тырышлыгы зур булды. Зәйнәп Бәдретдинова, Мәхтүмә Хафизова, Рәйсә Насретдинова, Гөлсинә Гыймаева, Мәдинә Садыйкова, Хәтимә Җәләлева кебек дистәләрчә уңганнарның терлекчелектә көнне төнгә ялгап эшләүләре дә эзсез калмады - колхоз авыл хуҗалыгы продуктларын күпләп җитештерә башлады. Нәтиҗәдә колхозның 19 алдынгысы хөкүмәтебезнең орден-медальләре белән бүләкләнде. Хуҗалыкның икътисади хәле яхшыру төзелеш эшләрен җәелдерү мөмкинлеге бирде. "Шушма" районда беренче булып Мәдәният йорты, тулы бер шәһәрчеккә тиң терлекчелек фермалары, гаражлар, ындыр табаклары һәм башка күп кенә объектлар төзеде. Шөгерлеләр, аннан соң рәисе булып эшләгән Атлас Кыям улы Гыймаев һәм бүгенге колхоз башлыгы Мөхтәсим Исмәгыйль улы Мәмәтев җитәкчелегендә ирешелгәннәрне ныгыттылар. Авылда йортлар яңарды, урамнарга асфальт җәелде, торбалар буенча китерелгән су, электр энергиясе һәм газ колхозчылар өчен гадәти әйберләргә әверелде.
Югарыда сөйләгәннәрдән күрдек ки, зур булмаган Иске Шөгер авылында биш Герой туып үскән! Мондый авыл бу районда гына түгел, бөтен Татарстанда да юктыр, мөгаен. Шөгер чишмәләренең суын эчеп үскәннәр арасыннан тагын полковник Гаделша Хөсәеневне, талантлы инженер Әхтәм Шәйхуллинны, танылган нефтьчеләр Габделхәй Сөләйманов белән Фахразый Хәбибуллинны, хәрби табиб Энгель Фәсиевне, Россия Федерациясенең атказанган укытучысы Җәмил Нурлыгәрәевне һ.б. бик күп танылган шәхесләрне атап булыр иде. Алар барысы да Шөгернең горурлыгы, яшь буынның мактанычы. Юкка гына җырларда җырланмый шул ул Шөгер дигәнең!..
КЕРКӘЛЕ
Төбәктәге беренче өяз барлыкка килгәннән (1781) соң, Сенат үзенең 1782 ел, 8 июнь указы белән Бөгелмә каласының гербын раслый: "Зәп-зәңгәр мәйданда бу яклардагы суларда бик күп булган, Ала балык дип аталган, көмешсыман гәүдәсенә зәңгәр таплар төшерелгән балык сурәте". Урыслар телендә форель дип йөртелгән һәм "патшалар сые" саналган әлеге балыкның Бөгелмә өязе суларында бик күп булуы, аны ничек итеп аулаулары хакында татардан урыслашкан язучы С.Т.Аксаков та үзенең әсәрләрендә язып калдырган. Хәер, нигә әле гасырлар төпкеленә төшеп торырга, безнең төбәк халкы "керкә" дип йөрткән бу балык әле без малай чакта да елгаларыбызда мыжлап тора иде, хәтта ки көзен су саеккан, балыклар үсеп симергән чакларда аны Зобай суының сай җирләреннән коры кул белән дә тоткаларга туры килде. Әнә шундый төбәктәге елгаларның берсе һәм аның ярына килеп утырган авылның Керкәле дип аталуы һич тә гаҗәп түгел.
Авылның Шушмадан ерак булмавыннан ук чамаларга мөмкин: ул төбәккә беренче килеп утырганнардан. Чыннан да, тарихи документларда Керкәле беренче тапкыр 1746 елның җәендә үткәрелгән Икенче ревизия документларында (БАҮДА, 350 нче фонд, 2 нче тасвирлама, 3797 нче китап, 19 бит) телгә алына. Бабаларыбызны яд итү йөзеннән, әлеге документның башыннан бер өзек китерик: "Керкәле елгасы буендагы Керкәле авылында, татарлар: Кәли Бәхмәтов - 45 (яшьтә дигәне), аның балалары: Хәмит - 10, Мансур - 3, Ишми Иштиряков - 38, аның улы Сәгыйт - бер яшендә. Аның туганнан туганы Иштиряков - 28, Госман Җомаков - 60. Аның балалары: Мәхмүт - 15, Әхмәр - 6 һ.б. Җәмгысы Керкәле авылында 41 (ир-ат дигәне)". Бу инде 7-8 гаилә дигән сүз.
Шушы ук документта Керкәле авылы халкының, нигездә, кайдан килүе хакында да ишарәләр бар. Мәсәлән, бу көндә Керкәле авылында яшәүче Тоганай, Токай, Бәйрәки Плевлин, Мөэмин Клевлин һ.б. элеккеге ревизиядә (Беренче ревизия, 1725 ел) Казан губернасының Югары һәм Түбән Чыпта авылларында теркәлгән булганнар. Аларның уллары Шәфи, Әбдеш, Сөбханкол, Морат, Кармыш, Мортаза һ.б. исә Беренче ревизиядән соң качаклар Керкәлегә килеп төпләнгәч туганнар. Балаларның иң зурлары Морат белән Кармышка 9-10 яшьләр. Аңлашыла булыр, Керкәле халкы инде биредә Икенче ревизиягә кадәр кимендә 10 ел (15 ел булуы да бик ихтимал) гомер сөргәннәр. Димәк, авыл Керкәле суы буенда 1730 еллар тирәсендә барлыкка килгән.
Шуннан инде авыл акрынлап үсә башлый. Табигый туу исәбенә генә дә түгел, яңа күчеп килүчеләр исәбенә дә. Әйтик, тарихи язмаларда һәм документларда элек Аналыкта (Федотовка) яшәгән Кармыш төбенең (Аналыкта кемнәрдер чукынганнан соң), Риза Фәхретдиновның ерак бабасы Юлдаш Ишкәевнең Керкәлегә күчеп утырулары мәгълүм. Юлдашның атабабалары Зөя өязенең (хәзерге Зеленодол районы) Шырдан авылыннан (Каюм Насыйриның туган авылы) икәнлекләре билгеле. Әлмәт районындагы Кичүчат авылына алар әнә шуннан күчеп килгәннәр. Аннан инде Юлдаш баба Керкәлегә килеп төпләнгән. Димәк, Башкортстан матбугатында кайберәүләрнең "Кичүчат - башкортлар авылы" дип дәгъвалаулары юкка көчәнә. Бу факт шулай ук Керкәле халкының Казан ягына нисбәтле икәнен әйтеп тора.
Өченче ревизиядә (1762) төрле сословие кешеләре (типтәрбабуллар, ясаклы татарлар һәм йомышлы татарлар) аерымаерым төрле кенәгәләргә язылганлыктан, бу чорда авылда күпме кеше яшәвен ачыклап булмады. Мәгәр Петербургтагы үзәк тарих архивында саклана торган Дүртенче ревизия документларында 1785 елда Керкәледә кемнәр, ничә кеше (ирләр) яшәве бик ачык күрсәтелгән: 92 типтәр-бабул, 93 йомышлы татар һәм 3 ясаклы татар.
1861 елгы реформа алдыннан (1859 ел) Керкәледә 99 йорт, 336 ир-ат һәм 339 хатын-кыз, мәчет теркәлгән; мәчет бар икән, башлангыч мәктәп тә булган дигән сүз. (Россия империясенең халык яши торган урыннары исемлеге. Санкт-Петербург, 1864 ел). Тагы 23 елдан соң мондагы йортлар саны 275 кә, халкы 1342 кешегә җитә. Авылның мәчете һәм 3 су тегермәне бар (Европа Россиясенең волостьлары һәм мөһимрәк авыллары. Санкт-Петербург, 1883).
XIX гасыр азакларында Керкәледә һәр дүшәмбе саен базар һәм елга ике мәртәбә (22 гыйнварда һәм 22 сентябрьдә) ярминкәләр үткәрелә башлый. Бу исә авылның тагы да үсеп, киңәеп китүенә китерә. 1900 елда инде Керкәледә йортлар саны 392, халкы 2054 (979 ир-ат һәм 1075 хатын-кыз). Авылда инде икенче мәчет салынган, ягъни икенче мәхәллә барлыкка килгән. Крестьяннарның 4065 дисәтинә уңайлы һәм 177 дисәтинә уңайсыз җирләре бар (Самара губернасының халык яши торган урыннары исемлеге. Самара, 1990 ел). Безнең кулда булган революциягә кадәрле мәгълүматларның соңгысы 1910 елга карый: авылда 451 йорт, 1125 ир-ат һәм 1131 хатын-кыз, 3 мәчет һәм 3 су тегермәне. Боларга өстәп 1917 елда авылда дүртенче мәчет салынуын әйтергә кирәктер.
Күренә ки, Керкәле - узган гасырда ук төбәктәге зур, ләкин гадәти татар авылларының берсе. Башкалардан аерылса да, ул үзенең базары һәм ярминкәсе белән генә аерылгандыр. Калганы исә шул ук хәерчелек, томаналык һәм караңгылык. Революциягә кадәрге Керкәлене күреп-белгән авыл һәм матбугат активисты Барый ага Нәдершин истәлекләреннән:
"...Революциягә кадәр фәкать Мостафа Булатовның гына өч өе, өч амбары, кибете, 80 баш умартасы, 6 аты, 4 сыеры, 30 сарыгы, 20 дисәтинә җире бар иде. Өйләре, бөтен каралты-курасы калай белән ябылган әлеге бай абзыйның ике хатыны, өч ялчысы бар иде. Аңардан тыш Закир мулла, сәүдәгәр Мифтах, Якуп, Мортаза, зур булмаган май заводлары тотучы Әхмәт белән Насыйбулла, байлардан саналган Әхмәтҗан белән Насыйбуллаларның йорт-җирләре яхшы, түбәләре калай белән ябылган иде. Ә Гибай, Зәки, Камали, Сәлах, Галиулла, Нуретдин һәм башка ярлылар җир идәнле ярым җимерек өйләрдә яисә землянкаларда гомер сөрделәр. Тәрәзәләрендә пыяла урынына карындык тартылган иде... Хәтердә, нибары өч кешедә: сәүдәгәр Кыям белән Нәгыймдә һәм тегермәнче Микиштә (Никита. - Җ.Р.) граммофон һәм велосипед бар иде. Без, яланаяклы малайлар, "гаҗәеп торба" жырлаганны тыңларга өметләнеп, кичәләр буе Кыям белән Микишнең тәрәзә төпләрендә таптана идек. Ә инде Нәгыйм велосипедына атланып чыкса, һич калышмыйча аның артыннан йөгердек" ("Заветы Ильича", N76, 16 май, 1969 ел).
Эшләр халык мәгарифе өлкәсендә дә мактанырлык булмый, халык бигрәк тә урыс телен белмәүдән интегә. Әнә шул уңайдан авылның беренче совет укытучысы, Ленин ордены кавалеры Гата ага һилалов үзенең истәлекләрендә менә ниләр яза:
"1897 елда халык санын алу вакыйгасы хәтердә калган. Переписька кадәр күп элек авыл муллаларына һәм попларына аны уздыру хакында махсус күрсәтмә-брошюралар җибәрелгән иде. Хөкүмәтнең теләсә нинди указыннан, кәгазеннән халык уттан курыккандай курка иде ул елларда. Авыл кешеләре, әлеге брошюраны ничек булса да кулга төшереп, аның белән танышырга булдылар. Ниһаять, таптылар да. Ул исә урысча язылган, ә бөтен Спиридоновка волостенда урысча белүче юк. Эзли торгач, Иске Иштирәктән Билал Сабитов дигәнне таптылар, ул аз-маз урысча сукалый икән. 
Халыкны указ-инструкция белән таныштыру өчен волостьта яшәүчеләрнең барын да Шөгергә җыйдылар, сөйләп аңлаттылар. Әмма аның 13 пункты халык теләгенә туры килми иде. Җыенда тавыш чыкты, халык переписька катнашмаска булды. Бу исә патшага каршы чыгу дип бәяләнгән һәм хәбәре Самарага ук барып ирешкән. Волостька татар исправнигы Акчурин белән пристав һәм бер взвод солдат килеп төште. Халыкны янә Шөгергә җыйдылар һәм каршы сүз әйтүчеләрне суктыру башланды: 25 тән 150 гә кадәр чыбык. Иске Шөгернең Әхмәтҗан Ибраһимовка барыннан да ныграк эләкте. Ул үзенең чиксез тазалыгы аркасында гына исән калды. Җиһанша Бадыйков, Сәгыйдулла Зарипов, Миңнебай Миндияров, Миңнебай Гайнегдиновларга да каты төште. Патша ялчылары указинструкцияне әнә шулай аңлаттылар.
Чыннан да, ул елларда авылларда урысча белүчеләр бөтенләй диярлек булмый. Әнә шуңа да Керкәле халкы писарь итеп Петропавловкадан Григорьевны һәм Тимәштән Хәмидуллинны яллый. Хәер, төпле генә белем алырга мөмкинлеге дә булмый бит аның. Татарлар дәүләт мәктәпләренә бөтенләй кабул ителмиләр иде. Хәтердә, 1908 елда Миңнебай авылыннан Хафиз Дәватов Бөгелмәдәге ике класслы училищега алуларын үтенеп гариза язган иде. Яшенә сылтап алмадылар, шуннан соң Хафиз ярдәм сорап Самарага мөрәҗәгать итте. Аннан исә ап-ачык җавап килде: "Татарларны урыс мәктәпләренә кабул итмибез".
Революциягә кадәр Спиридоновка волостена карый торган 7 авылдан фәкать волость үзәгендә (Спиридоновкада) генә земство (дәүләт) мәктәбе бар иде. Ә Шөгер, Юлтимер, Яңа Иштирәк, Сугышлы һәм Керкәле кебек авылларда мәчетләр каршындагы мәктәпләр генә эшләп килде. Фәкать дини юнәлештә генә укытылган бу мәктәпләрне тоту халык җилкәсенә төште. Әле алай да мөгаллимнәр эшен махсус агентлар күзәтеп торды.
1910 елда, Тымытыкта мәдрәсә тәмамлап кайтканнан соң, мин авыл читендәге бер өйдә мәктәп ачып, баталар укыта башладым. 1905 елгы революциядән соң хәлләр бераз әйбәтләнгән иде. Мин дин сабагы белән рәткә татар теле, тарих, математика, география, физика кебек фәннәр дә укыта башладым. Дөньяви фәннәр белән ата-аналар да кызыксынып китте. Кичләрен мәктәптә җыелып, алар миннән илдә ниләр барын сөйләвемне үтенәләр иде.
Икенче елны мәктәптә укырга теләүчеләр саны икеләтә арта. Халык җыелып мәктәп өчен яңа өй сала. Анда укулар матур гына бара, китапханә туплана, әдәби кичәләр оештырыла. Шулай ук мәдрәсә тәмамлаган Шәрип Бәдретдин улы Җәмилевнең авылда калуы да эшне җанландырырга ярдәм итә. Әмма дини фанатиклар, мәктәптә дингә каршы сөйлиләр, кызларны аздыралар икән дип, мәктәпне туздырып ташлыйлар. Шуннан соң инде авыл халкы исеменнән үтенеч языла, мәктәпне законлаштырмакчы булалар. Күп мәшәкать һәм кыенлыклардан соң Керкәледә дәүләт мәктәбе ачыла".
Әнә шул рәвешле изелгән халык Октябрь революциясен зур өметләр белән каршылый, авылда митинглар булып уза, балалар кызыл флаглар белән урам әйләнәләр.
Мәгълүм булганча, революциягә кадәр авылларда, шул исәптән Керкәледә дә, кызлар мәктәбе булмый. Алар фәкать остабикәнең өендә хәреф танырга өйрәнәләр. Менә шуңа да беренче совет активистлары һәм укытучылар Әхтәм Габдрахманов, Шәрип Җәмилов, Гата һилалов, Хаматша Җамалиев, Гариф Хәерев, авылда башлап комсомол ячейкасын оештыручы Шакир Ситдыйков кызлар мәктәбе оештырырга булалар. Кызларны Хәдичә Биктимерова укыта башлый. Әмма динчеләр кабат халыкны котырталар. Бәхеткә, Бөгелмәдән халык мәгарифе инспекторы Фәхразый Даутов килеп төшә һәм халыкка мәсьәләне аңлатып бирә. Ниһаять, Сарыйм Нәфыйков өендә кызлар мәктәбе эшли башлый.
Авыл активистларына һәм укытучыларына халык мәгарифеннән башка да эш җитәрлек була ул елларда. 1918 елда Керкәледә ярлылар комитеты оештырыла, аның рәисе итеп авылның беренче коммунисты Әхтәм Габдрахманов сайлана. Комитет ярлыларның тормышын җайга салу һәм Совет власте карарларын тормышка ашыру буенча зур эш алып бара. Әмма озак та үтми, Әхтәм Габдрахманов дошманнар тарафыннан үтерелә. Мәгәр ярлылар комитеты һәм мәктәпнең эше тукталмый, яңа тормышны сүздә һәм гамәлдә пропагандалау дәвам итә.
Ләкин илдә башланган гражданнар сугышы оешып киткән зур эшләр юлына киртә булып ята. Керкәле авылы да өчдүрт тапкыр кулдан кулга күчә. Фәкать 1920 елда гына Гата һилалов үзенең хатыны Оркыя белән уку яшендәге 240 баланың 115 ен туплап, мәктәптә укуларны башлап җибәрә. Әмма шул ук елны башланган коточкыч ачлык эшне өзә, уку мәшәкатен башка хафалар күмеп китә. Балаларның күбесен, ачтан үлмәсеннәр дип, Украинага озаталар, калганнары өчен ашханәләр оештыралар. Мәгәр әнә шул ач балаларның ризыкларына кул сузучылар да табыла. Активистлардан Гата Ьилалов, Барый Нәдершин һәм Шакир Ситдыйковлар каракларны фаш итү, аларны җавапка тарту эшен башлап йөриләр. Хәл авыр була, билгеле. Җитмәсә, авылның 120 ир-егете - Хәниф Хәйретдинов, Шәймәрдән һәм Шәрәфетдин Ширияздановлар, Гариф һәм Габдерәуф Хафизовлар, Фатыйх Вафин, Зәкиҗан Зиннуров, Ислам Гыйльманов, Гыйматдин Фәттахов һәм башкалар - гражданнар сугышы кырларында иза чигәләр, аларның күбесе чит-ят җирләрдә ятып кала...
Ленинның кооперация планын тормышка ашыру йөзеннән, 1922 елда Бөгелмәдә кооперация союзы оеша. Шул ук елны авыл активистлары һәм комсомоллары Гата һилалов, Сәлим Вахитов, Ризван Галимов, Барый Нәдершин, Гәрәй Газизов, Галим Фәсхетдинев, партизан Гариф Хәкимев һ.б. Керкәледә җирне бергәләп эшкәртү ширкәте оештыралар. Рәисе итеп Гата һилалов сайланган бу ширкәткә 77 хуҗалык языла. Икенче елны (1923) ширкәт әгъзалары авылдан алты чакрымдагы Тукмак-Чишмә янындагы җирләргә күчеп китәләр. Шулай итеп, Чишмә исемен йөрткән Тукмак авылы барлыкка килә. Күмәк хуҗалыкның 37 аты, байтак кына тагылма инвентаре була. Бәхетләреннән, ул елны игеннәр әйбәт уңа. Күмәкләшеп, бик яхшы мәктәп бинасы да салып куялар.
1930 елда Керкәле авыл Советының 15 кешедән торган депутатлары күмәкләшү буенча зур эш башлап җибәрәләр. Тукмаклылардан, колхозга алуларын үтенеп, бик күп гаризалар керә. Колхоз оеша башлый. Әмма бер көнне халык, мәктәпкә дәррәү килеп, гаризаларын кире даулый башлыйлар - колхозга каршы коткыга бирелгәннәр икән.
Әнә шундый кыенлыклар белән булса да оеша колхоз. Аны "Байрак" дип атыйлар. 1931 елда инде Тукмакта колхозчы булмаган кеше калмый. "Байрак" колхозы 1960 елларга кадәр райондагы иң оешкан, иң бай һәм иң тәртипле хуҗалыкларның берсе иде. 1956 елда ук Керкәледәге "Кызыл Яр" колхозы белән берләште, эреләндерелгән хуҗалык "Ярыш" колхозы дип атала башлады. Тукмак авылы исә шул колхозның икенче бригадасы иде. Аяныч ки, оҗмах бакчасыдай бу авыл соңгы елларда ниндидер шикле эшкуарлар кулына кала башлады. Авыл халкына һәм авыл Советына бу чакта чаң сугарга вакыт түгел микән?
Керкәледә исә 1924 елда крестком (крестьяннар комитеты) оеша, 1927 елга кадәр аңа Барый Нәдершин җитәкчелек итә. Крестком Шөгер битум заводы белән килешү төзи, аңа утын әзерли, төзелеш өчен таш чыгара.
1925 елда исә элек авыл байлары Мостафа Булатов, Әхмәтҗан Мостафин һәм Сарыйм Нәфыйковлар кулындагы җирләр крестьяннарга бирелә, авыл халкы бу җирләрдә игенчелек белән дә шөгыльләнә башлый.
1927 елда авылда җирне бергәләп эшкәртү буенча икенче ширкәт оештырыла. Аңа Латыйп мулла, Кәшиф мулла һәм Мостафа хаҗилар кулыннан алынган уңдырышлы болыннар бирелә. Әнә шул җирләр янында булачак авылга башлап крестком рәисе Барый Нәдершин күчеп утыра. Керкәлегә орынып торган бу бәләкәй авылны Тактакуш дип атыйлар. Ширкәт әгъзалары авыл хуҗалыгы машиналары сатып алалар. Язгы чәчүне әйбәт кенә үткәрәләр. Әмма, ул елларга хас булганча, кемнәрдер ширкәт хакында әшәке сүзләр сөйлиләр. Имеш, Тактакушка күчкәннәрне чукындыралар икән. Барый Нәдершин гаиләсенә ялан кыр уртасында ялгызы кышларга туры килә. Мәгәр бара-тора ширкәтчеләр әлеге сүзләрнең гади тел кашу икәненә төшенәләр һәм Тактакушка күчеп утыралар. Биредә алар, бергәләп өмәләр ясый-ясый, авылга су китерәләр, шоссе юлы (Шөгер-Бөгелмә юлының бер өлеше) салалар. 
Ширкәтчеләр кыр эшләрен аерым хуҗалыкларга караганда әйбәтрәк оештыралар, уңышны мулрак алалар.
1929 елда авылда "Тактакуш" колхозы оештырыла. Аңа беренче башлап коммунист Хәмит Насыйбуллин языла, аннан инде Хәсән Вәлиев, Исхак Шәйхетдинев, Сара Җамалиева, Гибай Һилалов, Барый Насыйбуллин, Минҗиһан Вәлиева, Сәхибҗамал Вахитова, Хәнәфия Сарыймов, Хәниф Закировлар гариза язалар. Колхозга барысы 23 гаилә языла, аларның 19 аты була. Күмәк хуҗалыкның беренче рәисе итеп Барый Нәдершин сайлана.
Ул елларда Керкәле авыл Советы рәисе булып 12 бала анасы Сара Җамалиева эшли. Белеме искитәрлек түгел. Ул җәһәттән алганда, Барый Нәдершин дә әллә ни еракка китмәгән. Әмма алардагы фидакарьлек һәм тырышлык эшләрне әйбәт оештыруга юл ача. Күмәкләшүнең беренче елында ук инде колхозның ике чәчкече, ике ургычы, 30 баш сарыгы һәм 30 умартасы, хуҗалык корылмалары була. 1930 елда исә хуҗалык инде атлы молотилкага, 10 сабанга, 10 пар тимер тырмага, 20 арбага һәм шул кадәр үк чанага ия. Атлар һәм эш кораллары да арта. Алай да тактакушлылар бер ел гына үзбаш яшәп калалар. 1930 елда Керкәледә "Кызыл Яр" колхозы төзелә. "Тактакуш" аның составына керә. "Кызыл Яр" белән Гәрәй Газизев җитәкчелек итә. Колхоз акрынлап ныгый, 1935 елда ул инде беренче йөк машинасын сатып ала. Аның руле артына Габдулла Хәбибрахманов утыра.
Авылда халык мәгарифе дә үсә, ныгый бара. 1926-1927 елларда Керкәледә беренче ике пионер - Җәвал Вәлиева белән Һәдия Гарифуллина күренә. Ә 1929 елда монда беренче пионер оешмасы барлыкка килә. Тәлгат Ситдыйков, Мөкатдисә Җәмилева, Рабига Заһидуллина, Кәбир Тукаев, Исмәгыйль Газизев, Җәүдәт һилалов - әлеге Тельман исемендәге дружинаның беренче әгъзалары.
Авылга Гөлсем Нәдерева, Саҗидә Мөлекова кебек яшь укытучылар килә тора. 1937 елда биредә ике катлы мәктәп бинасы салына, халык мәгарифе ныгып җитә. Разия Нәфыйкова, Шәҗәрә Насыйбуллина, Зөфәр Фәрхетдинев, Закирә Хәмидуллина, Рабига Гыйматдинова, Гани Насыйбуллин, Хәниф һәм Кәримә Гайсиннар, Зәйтүнә Зиннурова, Әнвәрия Вәлиева һәм башкалар туган авыллары мәктәбендә 30 ел һәм аннан да күбрәк эшлиләр.
Бөек Ватан сугышы башлангач, керкәлеләрдән 510 кеше, кулларына корал тотып, илне саклаучылар рәтенә баса. Фронтовик Ә.Кыямов, Р.Хәйретдинов, А.Габдуллин, И.Нургалиев, М.Хәсәнев, З.Сафин, Н.Ядаков, Л.Хафизов, авыл комсомол оешмасының беренче секретарьларыннан берсе Рәхимҗан Гарифуллин Һ.6., авылдашларының йөзенә кызыллык китермичә, батырларча сугышалар. Ватанны саклаучылар арасында фронтка үз теләкләре белән киткән кызлар Җиһан Галләмова, Зәкия Сираева, Рәхимә Бәдретдинева, Мәнзүрә Галләмова һәм Мөхлисә Фәрхетдиновалар да була, сугыштан соң фронтовикларның 18 е күкрәкләренә орден-медальләр тагып кайта, ә 160 кеше изге көрәштә башын сала...
Тылдагылар да сугыш вакыты йөген зар-моңсыз күтәрәләр. Шәмсурый Галимова, Закирә Әхмәтева, Мәрьям Хәбибрахманова, Хәлимә Әхмәтшина, Салиха Кашапова, Миңсылу Гайнуллина, Шәмсекамал Галимова, Фаһирә Вәлиева, Заһирә Кәбирева, Мәкъбүлә Әхмәтшина, Мәгъмүрә Рәхимҗанова, Сәйдә Җамалетдинова, Фазыйлә Сәхауова, Рабига һәм Разия Галләмовалар, Салиха Тукаева, Мәймүнә Хәерова, Рабига Моратова, Җиһан Кашапова һ.б. күп кенә хатын-кызлар авыр елларның барлы-юклы уңышын җыеп алуда көнне төнгә ялгап эшлиләр. Байтак кына кызлар исә фронтка киткән механизатор егетләре урынына машинатракторларга утыралар. Рабига Ялакова 17 яшеннән тракторчы булып эшли, яшь кыз Фатыйма Фәрхетдинова комбайн штурвалы артына баса. Җиһан Закирова, Зифа Гайсарова, Галимә Галләмова, Мөхтәрәмә Галимова һ.б. кызларга да игенче-механизатор камытын кияргә туры килә. Ә Мәрвия Шәйхетдинева, Сәйдә Ситдыйкова кебекләргә эшнең тагы да авыры - Татарстанның беренче буровоенда эшләү насыйп була.
Сугыштан соң исә Керкәле халкы бөтен ил белән бергә җимерелгән хуҗалыкны аякка бастыра. Бу эшләр Керкәледә озаккарак та сузылмады микән әле? Колхоз җитәкчеләренең әле
дон-әле алмашынып торуы үзен сиздерми калмый, әлбәттә.
Аксакаллар хәтерли, сугыш беткәннән алып бүгенге көнгә
кадәр "Ярыш" колхозында 27 рәис алмашынган. Колхозларны
бер эреләндереп, бер аерып тору да файдага булмый, билгеле.
Алай да "Ярыш" акрынлап аягына баса. Ул районда беренче булып терлекчелекне промышленность нигезенә кую буенча зур эш башкара. 1978 елда биредә заманча терлекчелек комплексы салына, андагы эре мөгезле терлекләр саны меңнән артып китә. Гамбәрия Гарифуллина җитәкчелегендәге звено терлекчеләре үзләре группасындагы сыерлардан елына 2500 әр килограмм сөт савып алалар.
Бүген инде колхоз басуларында 25 трактор, 16 комбайн, 11 йөк машинасы һәм күп кенә башка техника эшли. Аларга 44 механизатор, 16 шофер хезмәт күрсәтә. Араларында Татарстанның атказанган механизаторы Габделхәй Әхмәтшин, Габделхәй Хәеров, Рәис Җамалетдинов, Мортаза Шириязданов, аның улы Таһир, Нәҗип Гыйниятуллин, Җәүдәт Сарыймов һ.б. кебек танылган ир-егетләр бар.
Соңгы елларда колхоз күп кенә заманча капиталь йортлар салдырды, алар елга аръягында тулы бер поселок булып үсеп чыкты. Авылга газ килде, су белән тәэмин итү системасы әйбәт кенә эшли. Хәзерге вакытта утызлап яшь кешенең авылда калуы юкка гына түгел. Шоферлар Илдус Хәмитев, Равил Нуретдинев, Уел Нәдершин, Илфат Арсланов, лаборантка Әлфия Моратова, терлекче Розалия Сарыймова, Резидә Бигманова һ.б. әнә шундыйлардан.
Урталыктагы ике катлы мәктәп элеккечә үк авылның горурлыгы. Педагоглардан Гаян Морадыймова, Нәҗибә Нәфыйкова, Мәгъмүрә Нәфыйкова, Хәтирә Сафуанова, Рәсимә Шәймәрдәнева, Фоат Сөләйманов, Хәдичә Гыйрфанова, Хәдичә Хөсәенева, Галия һәм Светлана Әхмәтшиналар, Сәрия Вәгыйзова, Мөкатдисә Шәрәпова һ.б., әлеге мәктәптә байтак еллардан эшләп, үзләре хакында якты истәлек калдырдылар. Авыл халкы монда күп еллар буе директор булып эшләгән Гата ага һилаловка, Зәкәрия ага Камалетдиновка, Гани Насыйбуллинга, Әүкат Гайсинга, Фәхразый Хәмзинга, Гакилә Маһиҗановага һәм Нәфис Мәүлетбаевка да рәхмәтлеләр.
Авыл җитәкчеләре - авыл Советы рәисе Н.Шәймәрдәнев һәм колхоз башлыгы К.Насыйбуллин - халыкның көнкүрешен һәм мәдәниятен дә кайгырталар: бер дигән Мәдәният йорты җиткезәләр. Анда күп еллар буе Мәбрүрә Имамова эшләде һәм ирешкән уңышлары өчен бихисап Мактау кәгазьләре белән бүләкләнде. Авыл китапханәсенең бүген 13 мең данәдән артыграк китабы һәм 500 ләп укучысы бар. Керкәледә бер дигән балалар бакчасы (аңа 30 ел буе Разия Вәлиуллина җитәкчелек итте), халыкка көнкүреш хезмәте күрсәтү идарәсенең кабул итү пункты, медпункт, сәүдә нокталары бар. Барлык көнкүреш-мәдәният биналарын үзәк котельныйдан җылыталар.
Гади генә татар авылы Керкәле һәм аның мәктәбе туган илебезгә йөзләрчә кадрлар тәрбияләп үстерде. Алар әле бүген дә халык хуҗалыгының төрле тармакларында эшлиләр. Керкәле халкы очучы Рәхим Галләмов, журналист Касыйм Тәхәү, офицер Фәтыйх Хәсәншин, Гата Хәмидуллин, Хәмит Газизев, Тәлгат Ситдыйков, Рәхим Хәйретдинев, хуҗалык хезмәткәрләре Зәкәрия Хәмидуллин, Ибраһим Тәхәүев, Шакир Ситдыйков, халык мәгарифе отличнигы, Хезмәт Кызыл Байрагы ордены кавалеры Миргасыйм Вәлиев, Татарстанның атказанган артисты, Татарстан симфоник оркестрында флейта остасы Рәмзие Гайсиннар белән хаклы рәвештә горурланалар. Керкәле мәктәбен тәмамлаган Әхсән Рәимев, Сәлим Фәрхетдинев, Исмәгыйль Шәрәпев, Рәис Насыйбуллин, Илгизәр Хәерев, Мәлик Кәбирев, Шәрипҗан һәм Рәхимҗан Әхмәтҗановлар, Нәфис Вәлиев һ.б. халык хуҗалыгының төрле тармакларында инженер һәм техниклар булып эшләделәр һәм эшлиләр. Күпләр исә әле бүген дә югары уку йортларында белем ала. Керкәле мәктәбендә кыр һәм ферма эшчәннәренең тулы бер буыны тәрбияләнде. Механизатор Инзир Вәлиев, Инзир Шәрифуллин, Җәүдәт Сарыймов, терлекче Гамбәрия Гарифуллина, Рәшит Нәфыйков, Зәйнәп Моратова һәм башкалар үз эшләренең осталары буларак танылдылар. 
Керкөле - гомер бакый үзенең ташка бай булуы белән та
нылган авыл. Әле узган гасырларда ук ата-бабалар мондагы
комташтан келәтләр, амбарлар, абзарлар салганнар, таш кой
малар күтәргәннәр. Җир өстеннән бик тирәндә булмаган һәм Протодияконов шкаласы буенча 4-5 категориядәге бу таш җаваплы булмаган төзелешләр өчен генә тотылган. 1947 елда безнең якларга төпләнгән хәрби часть солдатлары Сары тау ташын буровойларны җиһазлау һәм торак йортлар өчен дә файдалана башладылар. 1952 елга кадәр биредә таш кулдан ватып кына чыгарылды. 1952-1957 еллар эчендә исә карьердагы бөтен эшләр (төяүдән кала) механикалаштырылды. Татарстанда нефть сәнәгатенең киң җәелүе Керкәле ташын җаваплы төзелешләрдә дә куллануны таләп итте.
КИРЛЕГӘЧ
Бу авыл хакында сүзне башлаганчы, мин тагы бер нәрсәне ачыкларга тиеш идем. Ул - безнең төбәктәге беренче волость старшинасы Нәдер Үрәзмәтев белән Кирлегәч авылы арасындагы мөнәсәбәт. Тарихи документлардан һәм истәлекләрдән мәгълүм булганча, Нәдер Үрәзмәтев әледән-әле Кирлегәчкә килеп йөргән. Аның биредә бакыр мәгъдәненә бай җирләре дә булган, старшина Кирлегәчтә бакыр эретү заводы салдырырга ниятләгән. Әмма ул замандагы законнар буенча, чукынмаган кеше заводчы була алмый. Нәдер Үрәзмәтев тә үзенең бакыр ятмаларына бай җирләрен Сембер сәүдәгәре Глазовка сата. Глазов та баштарак Кирлегәчтә бакыр заводы салдыру уе белән йөри. Ләкин биредә тегермән салу белән генә чикләнә, завод исә Кичүдә төзелә. Кирлегәч крестьяннары XVIII гасырда әнә шул бакыр мәгъдәнен атлар белән Кичүдәге Богословск заводына ташу белән шөгыльләнәләр.
Нәдернең Иске Ярмәк авылында (хәзер Самара өлкәсе) яшәүче туганы Ярмөхәммәт (Ярмәк) тә Кирлегәчкә бик еш килеп йөри. Аларның биредә бер-бер якын туганнары буламы, әллә соң Үрәзмәтевләр башка сәбәпләр белән гел монда килеп йөриләрме? Әнә шул мәсьәләнең төбенә төшенеп калырга иде. Әмма заманалар үзгәрде, архивларның юл бәһаләре кыйммәтләнде - әлеге сорауга җавапны ачыклап булмады. Ул эшне яшь тарихчыларга васыять итеп, Кирлегәч хакында белгәннәребезне сөйлик.
Бу авыл башта әүвәл килеп төпләнүче исеме белән Сәет авылы дип атала. Риваятьләргә караганда, башта ул бүген Чирмешән районына кергән Андреевка кырыена утыра. Мәгәр чиркәү чаңнарының пырдымсыз тавышы болай да урыс колонизаторларын яратмаган крестьяннарның ачуын чыгара, һәм алар чиркәү чаңнарыннан ераккарак - Кирлегәч елгасы буена күчәләр. Шуннан инде авыл "Сәет Кирлегәче" ("Деревня Сеитово, что на речке Кирлигаче") дип йөртелә башлый. Әмма монда бер нәрсәне истән чыгарырга ярамый: "Кирлегәч" - урыслар тарафыннан тапталган, имгәтелгән сүз, аның чын татарчасы "Карлыгач", "Карлыгач елгасы". Ярларына бик күп карлыгачлар (керәшәләр) оялаганга шулай атаганнар аны. Бу безнең фараз яисә уйлап чыгару түгел. Беренче ревизияләр документларында ул урысча да "Карлигач" һәм "Кырлыгач" формаларында бирелгән. Сүз дә юк, "Карлыгач" - матур исем. Авыл халкының ихтыяры белән кабат кайтарасы иде шул исемне.
Шактый гомер Сәет исеме белән йөргән бу авыл архив документларында беренче тапкыр Икенче ревизиягә (1746) нисбәтле рәвештә телгә алына: "Карлыгач елгасы буендагы Сәет авылында татарлар: Мәдәле Сабанаев - 60 (яшендә). Аның асрауга алган улы Камай Якупов - 12, Мәҗит Җәммәтев - 30. Аның балалары: Котлымәт - 18, Габделкәрим - 4. Аның туганнары: Морат - 20, Мәүлекәй - 18. Аның, Мәҗитнең туганнан туганы Балта Бәйрәмов - 20, Бикмәт Бикколов - 40. Аның балалары: Ишморза - 2, Ишмөхәммәт - 1. Килмәт Ишмәтев - 60. Аның бертуганының уллары: Якмәт Килмәтев - 20, Яркәй - 15, Әхмәт Ишмәтев - 40. Аның тудыкасы Мансур Мусин - 30 һ.б." Ул елны Сәет авылында барысы 21 ир-ат теркәлгән. Күренә ки, ул кичәле-бүгенле генә килеп утырмаган. Төпләнү елы Шөгер, Иштирәкләр белән бергә XVIII гасырның 30 нчы елларына туры килә. 
Дүртенче ревизия (1785) материалларыннан күренгәнчә, Сәет Кирлегөче төбәктәге зур авылларның берсенә әверелә. Монда 69 типтәр-бабул, 50 йомышлы татар һәм 55 ясаклы татар - җәмгысы 174 ир-ат теркәлгән. Ә менә 1797 елда үткәрелгән Бишенче ревизия алдыннан Кирлегәч халкы нишләптер азаебрак кала. Күрәсең, башка җирләргә күчеп китүчеләр булгандыр. 1797 елда монда 40 йорт һәм 227 кеше (133 ир-ат һәм 94 хатын-кыз) исәпкә алынган.
Авыл аннан соң да бик акрын үсә. Мәсәлән, XIX гасыр уртасында (Унынчы ревизия, 1856 ел) анда 69 йорт, 580 ир-ат һәм 590 хатын-кыз, бер мәчет булуы хәбәр ителә. Ни хикмәттер, аннан соңгы чирек гасыр эчендә төбәктәге авыллар, шул исәптән Кирлегәч тә, кинәт кенә үсеп китәләр. Әйтик, 1883 елда инде Кирлегәчтә 236 йорт, 1074 кеше һәм 2 мәчет бар (Европа Россиясенең волостьлары һәм мөһимрәк авыллары. Санкт-Петербург, 1883 ел).
XX гасыр башында инде Сәет Кирлегәчендә 368 йорт, 2161 кеше (1068 ир-ат, 1093 хатын-кыз), ике мәчет, 4 су тегермәне, 3584 уңайлы һәм 411 дисәтинә уңайсыз җире бары әйтелә (Самара губернасының халык яши торган урыннары исемлеге. Самара, 1900 ел). Түбән Чәшеле волостена кергән бу авылда аннан соңгы 10 елда әллә ни үзгәрешләр булмый. Табигый үсеш исәбенә йортлар һәм халык саны арта, билгеле: 489 йорт һәм 2392 кеше (1237 ир-ат һәм 1155 хатын-кыз).
Гомумән, революциягә кадәр Кирлегәч башкалардан берни белән дә аерылып тормаган, игенчелек һәм терлекчелек белән шөгыльләнүче караңгы бер татар авылы. Алай да аның дүрт мәхәлләсендә дүрт мәктәп булып, аларда Лотфуллин Габделхак, Әхмәтшин Нургата, Мөхәммәтшин Фазыл һәм Биктимеров Нуретдин муллалар малайларга сабак биргәннәр. Яшь мулла Мортазин Мөнир исә, җәдит мәктәбе ачып, анда йөрүче балаларга дөньяви фәннәр дә укыткан.
Төбәктәге башка авыллардагы кебек үк, Кирлегәч халкы да 1917 ел революциясен битараф каршылый. Алай да җыенда авылдашлары Самат Вәлиәхмәтев укыган җир турында Декрет аларның күңелләренә хуш килә. Шунда ук авылның үзидарә органы - чижи сайлана, Ханнанов Әхмәтсабир, Бәдретдинов Нуретдин, Алтынбаев Нургали, Әхмәтҗанов Имаметдиннар җитәкчелек итәләр. Соңрак исә авыл Советы да оеша. Аның беренче рәисләре - Асылгәрәй Галиуллин, Фәрзи Камалиев, Динмөхәммәт Бикушев, Мотыйгулла Мөхәммәтшин һәм башкалар. Совет властеның беренче елларында авылда ни партия, ни комсомол ячейкалары булмавын истә тотсак, аларга һәм тәүге ярлылар комитетына күп эшләргә туры килүен күз алдына китерүе кыен түгел. Мәгәр алар үз бурычларын үтәргә тырышалар. Мәдәният һәм мәгариф өлкәсендә башкарылган иң зур эш - авылда беренче совет мәктәбе ачу була, әлбәттә. Андый мәктәп Кирлегәчтә 1917-1918 уку елында эшли башлый һәм анда Керкәле егете Шәрип Җәмилев укыта. Уку-укыту эшләре башта аерым шәхси йортларда, мәсәлән, Әхмәтев Мәгъсүм, Юкысов Хәтиф, Сафин Рәхимнәр өендә алып барыла, соңрак исә мәктәп өчен алтыпочмаклы бер бина салына. Әлеге мәктәптә Самат һәм Фаһирә Вәлиәхмәтевләр, Хаҗип Сәйфиев, Камил Алмаев, Сабирҗан Чапаев (Түбән Чыршылы), Вәли Кәдермәтев (Иске Иштирәк), Гайшә Даутова, Агафья Петровна Кочемасова һ.б. мөгаллимлек итәләр.
1932 елда авылда башлангыч мәктәп бинасын төзергә керешәләр, һәм ул 1934 елда салынып бетә. Бу эшкә мәктәп һәм ликбез мөдирләре Хәмит Әлмиев белән Насыйбуллин күп көч куялар. Утызынчы елларда укытучылардан Дәмин Әлмиев, Тәкыя Гәрәева, Мәрьям һәм Халисә Алтынбаевалар бик актив иҗтимагый эш алып баралар. 1934 елдан мәктәп җидееллыкка күчерелә.
1922 елда Кирлегәчтә комсомол ячейкасы оеша. Хафиз Шакирҗанов, Гайсә Алтынбаев, Әбелкәрим Фәрхетдиневләр аңа беренчеләрдән булып язылалар. Соңрак исә Барый Галимов, Халисә Алтынбаева, Нургаен Газуллин, Фәткелгаян Фәттәхов, Имаметдин Насыйбуллин, Зәкиҗан Шакиров, Хатип Шәфыйков, Бану Рамазанова, Сания Алтынбаева, Камилә Зарипова һ.б. да комсомол сафына керәләр. Ячейканың беренче секретаре итеп Гайсә Нургаен улы Алтынбаев сайлана. Соңрак ул эшне Хафиз Шакирҗанов, Барый Галимов, Халисә Алтынбаева, Нургаен Гнзуллинннр да алын баралар. Авылның комсомол ячейкасы партия һәм хөкүмәт карарларын тормышка ашыру, яшьләрне һәм өлкәннәрне кызыл идеология буенча тәрбияләү, мәдәниятагарту эшләрен җанландыру буенча эш алып бара. Әйтик, 30 нчы елларда районда чыга торган "Тоташ колхоз" газетасының бер генә саны да Гайсә Алтынбаевның ялкынлы мәкаләләреннән һәм гражданлык лирикасы белән сугарылган шигырьләреннән башка чыкмый. Авыл кулакларының аңа һөҗүм оештырулары юкка гына түгел шул. Бәхеткә, кан коелмый кала. Әмма Гайсә Алтынбаев язмышыннан качып котыла алмый, 1938 елда ул Сталин репрессиясенә эләгә...
1926-1930 елларда авылда партия ячейкасы да барлыкка килә. .Беренче коммунистлардан Зәкиулла Сөнгатуллин, Самат Вәлиәхмәтев, Кәшиф Галимов, Хәләф Шиһапов, Хәсән Миңнебаев, Мәрзия Напаева һ.б. авылда яңа тормыш төзүне башлап йөриләр. Араларыннан Зәкиулла Сөнгатуллин исә кантон масштабындагы әре партия-совет хезмәткәре булып җитешә.
Әнә шул гаярь активистларның тырышлыгы белән 1930 елда Кирлегәчтә Карл Маркс исемендәге беренче колхоз оеша да инде. Дөрес, авыл хуҗалыгын алып баруның яңа юлларын эзләү Кирлегәчтә аңа кадәр дә күзәтелә. Әйтик, әнә шул максаттан чыгып, 1924-1925 елларда авылның бер төркем крестьяны ерактагы басулар янына күчеп китә һәм Алтай авылына нигез сала. Бу зур булмаган авыл 1950 елга кадәр аерым колхоз булып яши, аннан инде Кирлегәчтәге "Кызыл Октябрь" колхозына кушыла. Алай да авыл хуҗалыгын чынчынлап үзгәртү, ягъни күмәкләшү, Кирлегәчтә 1930 елда гына башлана. Хәләф Шиһапов, Закир Зиннуров, Рәүф һәм Кави Лотфуллиннар, Кыям Бәдретдинев, Нургаен Газуллин, Зыя Сәйфиев, Хәсән Миңнебаев, Барый Миргалиев, Тимербай Мостафин, Шакирҗан Фәрзиев, Имаметдин Насыйбуллин, Камал Әхмәтҗанов, Нургата Фәттахов, Әгъзам Мортазин һәм Самат Вәлиәхмәтевләр колхозга башлап гариза язалар. Баштагы мәлдә колхозның 15 аты, 12 сыеры һәм 40 сарыгы була. Хуҗалыкның беренче сыер савучысы - Гакифә Хәйдәрева. Алай да күмәк хуҗалык фәкать 1932-1933 елларда гына, ярлылыгы аркасында "Чабата Хәләф" дип йөртелгән Хәләф Шиһапов җитәкчелегендә чын-чынлап хуҗалык булып җитешә һәм "Кызыл Октябрь" колхозы дип атала башлый һәм бу исемне Сарабикколдагы "Магнит" колхозы белән кушылганчыга кадәр йөртә. 1931 елда авылга МТСтан беренче трактор килә. Колхоз ударниклары Хәтирә Вәлиева белән Гакифә Хәйдәревалар колхозчыларның беренче республика съездында делегат булып катнашу хөрмәтенә ирешәләр.
Районның башка хуҗалыкларындагы кебек үк, 30 нчы елларда "Кызыл Октябрь"дә дә эшләр әйбәттән бармый, һәр гектардан алынган уңыш нибары 3-5 центнер. Тора-бара тормыш акрынлап җайга салына: ферма каралтылары төзелә, беренче автомашина сатып алына, аның руле артына Абдулла Галимов утыра. Сугыш чыккач, ул шул машинасы белән бергә фронтка китеп бара. 1937-1940 елларда инде колхозчылар уңышны мулрак ала башлыйлар, хезмәт көннәренә тигән икмәк олаулап исәпләнә. Әмма 1941 елда башланып киткән сугыш барының астын өскә китерә.
Сугыш гарасатының беренче көннәрендә үк Кирлегәчнең 250 иң яхшы ир-егетләре һәм кызлары фашизм белән көрәш кырына китеп баралар. Аннан инде күбесе кайтмый, кирлегәчлеләрнең 108 е чит-ят җирләрдә ятып кала. Бүген авыл уртасында калкып торган обелисктан без Хәйдәр Зиннуров, Мәгъсүм Җиһангиров, Нургата Нуретдинов, Латыйп Рәхимҗанов, Хәләф Шиһапов, Габделхак Фәрзиев, Нурулла Сөнгатуллин һ.б. азаматларның исемнәрен укыйбыз. Ә сугыштан исән-имин кайткан Галимҗан Әхмәтҗанов, Габдулла Галимов, Гаделша Мөхәммәтшин, Хаффаз Напаев, Җәүһәрия Мостафина һ.б. әле күп еллар буе колхоз производствосының төрле тармакларында эшләделәр. Тылда калган хатыннар, яшүсмерләр, картлар исә үзләре өчен дә, ирләре, уллары, абыйлары өчен дә көне-төне эшләделәр, икмәк өчен көрәшне туктатмадылар.
Сугыш китергән бәла-җәрәхәтләрдән озак, бик озак айный алмады "Кызыл Октябрь" колхозы. Бернинди уй-исәпсез аны "Магнит" колхозына кушып кую да эзсез калмады, билгеле. Алай да Тукай исемендәге колхоз (хәзер ул шулай атала) акрын-акрын аягына басты, тернәкләнде. Кирлегәчлеләр хәзер елның-елында ярыйсы гына уңыш үстерәләр һәм аны җыеп алалар. Колхоз басуларында 25 трактор, 15 комбайн, 13 автомашина эшләп тора. Авылда күп кенә терлекчелек каралтылары, мәдәният-көнкүреш биналары төзелде. 1972 елда сафка баскан 320 урынлы заманча мәктәп - авылның горурлыгы. Әлбәттә, бина үзе түгел, бәлки андагы мәктәп коллективы. Ул үз гомерендә туган илебезгә күпсанлы белгечләр бирде. Аларның күбесе әле бүген дә халык хуҗалыгының төрле тармакларында эшлиләр. Авыл халкының "Совет мәктәбе" (хәзер "Мәгариф") журналы мөхәррире булып эшләгән филология фәннәре кандидаты Фәтыйх Исхак улы Ибраһимов, Казан педагогия институтында укытучы булып эшләгән Фатыйма Ибраһимова, РСФСРның атказанган укытучылары Сәгыйт Вәлиәхмәт улы Камалов һәм Мәрьям Фәтыйх кызы Сәлимова, халык мәгарифе отличниклары Әсгат Камалов, Хөсәен Шәймәрданов, Атлас Галимов, Мөгаллимә һәм Сәгыйт Димиевләр, педагоглар Наҗия Сөнгатуллина, Мошфика Сәхапова, отставкадагы майор Сәзит Абдуллин, полковник Фәткелислам Хафизов, милиция майоры Вакыйф Сәлимев, хирург Әсгат Талипов, югары белемле белгечләр Атлас Сабирҗанов, Сәзит Тәхәуов, Мәкәрим Каюмов, Зәкәрия, Зөлфекар һәм Чулпан Әфләтуновлар, Җәүдәт Сәхапов, Фәтыйх Фәрхетдинев һ.б. белән горурланырга хакы бар.
Әгәр 1919 елга кадәр Кирлегәчтә бер писарь Газимҗан гына урыс телендә төрле үтенеч-гаризалар язган булса, бүген инде авыл мәктәбен тәмамлаучылардан йөзләрчә белгеч укытучылар, медицина һәм авыл хуҗалыгы хезмәткәрләре булып эшлиләр. Авылдан 53 укытучы, 18 инженер, 3 хәрби начальник, 2 табиб, 4 финанс хезмәткәре, 4 агроном һ.б. белгечләр, әлбәттә, югары белемле. Колхоздагы механизаторлар да урта һәм тулы булмаган урта белемгә ия. Бу саннар елның-елында ишәя тора.
Бүген инде авылда үз эшләрен биш бармаклары кебек белгән бер дигән осталар эшли. Хезмәт Кызыл Байрагы ордены кавалеры Барый Әхмәтҗанов, элеккеге СССРның Халык хуҗалыгы казанышлары күргәзмәсендә катнашкан механизатор Сәлах Мияссәрев, терлекче Рәшит Вәлиев һ.б. әнә шундыйлардан.
Заманалар шактый кыенлашса да, кирлегәчлеләр бирешмиләр. Монда инде музей өчен генә булса да бер генә салам түбәле йорт тапмассың. Авылдагы бөтен йортлар электр энергиясенә, газга һәм суга тиенгән, аларның барында да телевизор, затлы мебель. Базар икътисады дигән кара көннәргә үч иткәндәй, колхозчылар бер дигән Мәдәният йортын җиткерделәр. Сизелә: кирлегәчлеләр иртәгәге көнгә ышаныч белән яшиләр.
КУАКБАШ
Революциягә кадәр басылган белешмәләрдә аның исеме сызыкча аша "Куак-баш" дип язылган. Игътибар иткәнсездер, болай язгач, аның Куак суы башындагы авыл икәне аермачык күренә. Хуш, Куак елгасы башындагы бу авыл кайчан нигезләнгән соң? Мәскәүдәге Борынгы актлар үзәк дәүләт архивында (БАҮДА) саклана торган ревизия материалларына караганда, Куакбаш без элегрәк язган Иске Шөгер, Кирлегәч, Иске Иштирәк, Керкәле һәм киләчәктә язылачак Сарабиккол, Сугышлы кебек Шушма елгасы буена утырган тәүге авыллар белән бер үк вакытта (1730 еллар тирәсе) һәм бер үк сәбәпләр аркасында (Казан өязендә татарларны көчләп чукындыру) барлыкка килгән. Чыннан да, безнең төбәктә (ул чакта Уфа өязенең Минзәлә волосте) 1722 елда үткәрелгән Беренче ревизиядә әле исеме дә телгә алынмаган. Димәк, дөньяда булмаган.
Куакбашта 1746 елда булып узган Икенче ревизиядә 35 ир-ат
теркәлгән. Бу инде авылда 70-80 кеше яшәгән дигән сүз.
Документта Куакбашның авыл буларак телгә алынуы һәм инде
биредә берничә дистә кеше яшәве авылның кичә-бүген (ягъни
ревизия елында) генә түгел, бәлки бу төбәктә ун-унбиш еллар
элек барлыкка килүен исбатлый. Шушы ук Икенче ревизия
документларыннан Куакбашның Казан губернасыннан чыккан
крестьяннар тарафыннан нигезләнүен беләбез. Дөрес, соңрак
бирегә башкорт сахраларыннан байтак кына типтәрләр дә күчеп
килгәннәр һәм авыл халкын "башкортлаштырганнар". 
Гядөти шартларда авыл нигезләнгән икән, ул инде үсәргә, киңәергә тиеш. Ул безнең Совет заманында гына күкрәп утырган авыллар һәлакәткә дучар ителде. Куакбаш та акрынлапакрынлап зурая бара. XVIII гасырның алтмышынчы елларында элеккеге Исмәгыйль авылыннан (бу авыл Куакбаштан ике-өч чакрым түбәндәрәк була, хәзер анда иске зират кына сакланган, куакбашлылар аны "Иске авыл зираты" дип йөртәләр) байтак кына гаиләнең күчеп утыруы (башкалар Урмышлыга китәләр) Куакбашны сизелерлек зурайтып җибәрә, соңрак инде монда типтәрләр дә килеп төпләнә. Санкт-Петербургтагы үзәк дәүләт тарих архивында саклана торган Дүртенче ревизия (1785 ел) документларыннан без инде Куакбашта 76 типтәрбабул_ (халыкның иң ярлы катламы) һәм 49 йомышлы татар (нигездә, мишәрләр) яшәвен беләбез. Сүз ир-атлар хакында бара. Димәк, инде авылдагы халык саны 250-260 чамасы.
Шуннан соңгы 75 ел эчендә авыл күзгә күренеп үсә. 1864 елда Унынчы ревизия (1856 ел) материаллары буенча Санкт-Петербургта басылып чыккан "Россия империясенең халык яши торган урыннары исемлеге"ндә инде Куакбашта 202 йорт, 1159кеше (585 ир-ат һәм 574 хатын-кыз) барлыгы әйтелә. Авылда инде мәчет тә салынган. Бу урында шунысын да әйтеп үтик: сүз манаралы мәчет хакында бара. Манарасыз мәчетләр (гыйбадәт йортлары) исә, академик П.С.Паллас, И.И.Лепехин, П.И.Рычков һ.б. язып калдырганча, безнең төбәк авылларында аларның башлангыч чорларында ук була. Авылда мәчет бар икән, димәк, анда башлангыч мәктәп тә бар. Хәер, Куакбашта, мәчет каршындагы мәктәптән тыш, махсус мәдрәсә дә яшәп килә. Ул урыс документларында күрсәтелмәсә дә (дәүләт карамагындагы уку йорты булмагач, алар рәсми кәгазьләрдә теркәлми), татарча чыганаклардан без Куакбашта 1822-1823елларда Габдерәхим Утыз Имәни тарафыннан махсус мәдрәсә ачылганын, аңа махсус бина салынганын беләбез. Кыскасы, татар авыллары беркайчан да мәктәп-мәдрәсәләрсез булмаганнар.
Тагы чирек гасыр гомер уза. Бу вакыт эчендә Куакбатнтагы йортлар саны 40 ка артса да, халкы аз гына кими төшә (1151 кеше). Мәгәр монда байтак кына үзгәрешләр дә булган: авылда ике кибет (лавка), ике су тегермәне, поташ заводы барлыкка килгән. Санкт-Петербургта 1883 елда басылып чыккан "Европа Россиясенең волостьлары һәм мөһимрәк авыллары" белешмәсендә әнә шул мәгълүматлар китерелгән һәм Куакбашның үзәге Кузай авылында булган Кузай волостена керүе әйтелгән. Югарыда телгә алынган белешмәгә таянып, без тагы бер яңалык әйтә алабыз: димәк, безнең төбәктә вак-вак волостьлар (аңа кадәр төбәктәге бөтен татар авыллары үзәге Яңа Нәдер авылында булган бердәнбер Нәдер волостена караганнар) 18641883 еллар арасында оештырылганнар.
Гасыр башына инде (1900 ел) Куакбашта 361 йорт, 1926 кеше (979 ир-ат һәм 947 хатын-кыз) исәпләнә (Самара губернасының халык яши торган урыннары исемлеге. Самара, 1900 ел). Тагы бер яңалык - Кузай волостеның идарәсе Куакбашка күчерелгән, биредә үк почта йөртү өчен ям станы ачылган. Тагы ун елдан (1910 ел) авылдагы йортлар саны 421 гә, халкы 2178 (1137 ират һәм 1041 хатын-кыз) кешегә җитә. Куакбашта волость идарәсе, почта станциясе, үрәдник, өч мәчет, өч су тегермәне бар, һәр сишәмбе саен базар булып тора. Авыл халкы 3224 дисәтинә уңайлы һәм 235 дисәтинә уңайсыз җиргә ия (1910 елда Самарада чыгарылган шундый ук исемдәге белешмә).
Революциягә кадәрге Куакбаш турында язганда моннан байтак еллар элек сугыш һәм хезмәт ветераны, авыл Советының элеккеге секретаре Гомәр ага Хәсәнев сөйләгән берничә эпизод искә төште. Алар малай чакта, 1909-1910 елларда, үрәдникне күрер өчен, базарга махсус бара торган булганнар. Дөресрәге, үрәдник үзе аз кызыксындырган аларны, малайларны патша хадименең күн итекләре шаккатырган. Чөнки моңа кадәр авылда аягына андый нәрсә киюче булмаган. Шушы факт үзе генә дә авылның хәерчелеге хакында сөйләмимени?!
Икенче эпизод та кызыклы гына. 1910-1912 елларда Петербургның Путилов заводында эшләгән Куакбаш кешесе Нуриәхмәт Мостафин бер елны кунакка кайтуында ике тәгәрмәчле бер әкәмәт нәмәрсә алып кайта. Урамда "вилсәпит" дип аталган шул "шайтан арбасы"нда Нуриәхмәт күренүгә, малайлар гына түгел, җиткән егетләр дә аның артыннан чабып йөргән. Авыл мулласы исә чираттагы намаздан соң Мостафинны шайтан ялчысы дип белдерә һәм аны Алла йортына йөрүдән тыя. Әйе, хәерчелек һәм томаналык күп кенә татар авылларының гомерлек юлдашы булган.
Волость үзәгенең Куакбашка күчерелүе һәм үрәдникнең монда төпләнүе дә юкка түгел. Куакбаш гомер бакый хакимияттә аерым исәптә тора. Чөнки ул - үзенең ат караклары һәм угрылары белән күптән дан алган авыл. Әнә шуңа да Куакбашның кыр капкалары янына кара баганалар утыртылган. Алар исә узган-барганны бу авылдагы хәтәрлекләрдән кисәткән: монда тукталу, бигрәк тә куна калу - олавыңда булган мөлкәтеңнән колак кагу дигән сүз. Куакбашның бу яманаты, гасырлар буена килеп, бүгенге көнгә кадәр җиткән.
1918 елның мартында Бөгелмә өязендә Совет власте игълан ителгәч, яңалык Куакбашка да килеп җитә, монда да авыл Советы барлыкка килә. Әмма соңрак мәгълүм булганча, халыкның күбесе, хәтта волость, авыл Советы җитәкчеләре дә яңа властьны күңелләре белән кабул итмәгәннәр икән. Мәсәлән, волость комитеты рәисе Риза Мәгъсүмев һәм авыл Советы рәисе Мусин 1919-1920 елның кышында төбәктәге сәнәкчеләрнең башлыклары булып китә, авылның күп кенә крестьяннары "кара бөркетләр" сафына баса. Куакбаш берничә атнага булачак Лениногорск район җирләренә дә таралган Советка каршы фетнәнең үзәгенә әверелә. Мәгъсүмев белән Мусин һәм аларның иярченнәре төбәктә восстаниене илһамландырып торучылар була. Игенчеләрне кыздырып һәм куркытып язылган хатлар Куакбаштан китә. Җитәкчеләр үзләре дә авылларга чыгалар, сәнәкчеләрнең штабларын төзиләр, анда җитәкчеләр билгелиләр, коммунистларны, укытучыларны һәм совет активистларын җәзалауларда катнашалар. Куакбаш ул көннәрдә чын мәхшәргә охшый. Монда һәм Түбән Чыршылыда Кузай мәктәбе укытучысы Надежда Зверева, Чыршылы волостеның военкомы Алексей Шувалов, шул ук авылның уку йорты мөдире Мөсәгыйт Гамбәрев, Куакбаш мәктәбе укытучысы Зыя Садри һ.б. коточкыч жәфалап үтерелә. Аларның гәүдәләрен әле бүген дә "Коммун базы" дип аталган чокырга томыралар. Фетнә бастырылганнан соң, Куакбаштагы әлеге баздан Совет власте өчен көрәштә һәлак булганнарның 28 мәете алына, һәм алар Бөгелмә шәһәре зиратына күмелә. "Бөгелмә өязендә кулак терроры корбаннарының саны йөздән артып китә, шуларның 31 е коммунистлар. Бөгелмә халык мәгарифе бүлегенең партия-большевиклар секциясе татар-башкорт мәктәпләрендә укытучыларның (корбаннарның) исемлеген бирде. Анда 14 кеше, шуларның 9 ы коммунист, берсе РКП(б)га теләктәшлек белдерүче һәм 4 партиясез. Алар барысы да бандитлар тарафыннан ерткычларча үтерелгән" (Революцияне яклап. Казан, 1980 ел, 169 бит).
Табигый ки, Совет властена каршы чыгучыларның үзләренә дә каты эләгә. Куакбаш Бөгелмәдән килгән Сабир Шәңгәрәев җитәкчелегендәге коммунистик отряд һәм Самарадан килгән венгр атлылар көче белән сәнәкчеләрдән чистартыла. Шул еллардагы хәлләрне үз күзләре белән күргән Чүте авылы укытучысы Касыйм Насыйбуллин (Әлмәттән) мәгълүматларына караганда, Куакбашта сәнәкчеләр кулыннан һәлак булган 19 кеше чокырга күмелә. Түбән Чыршылыда хәрби трибунал утырышы өч көн рәттән дәвам итә. Фетнәне башлап йөрүчеләр һәм анда актив катнашучылар хөкем ителә. Ләкин Риза Мәгъсүмев, Барый мулла һәм Шамил мәхдүм качып өлгерәләр. Тик барыбер кызыл хөкемнән котыла алмыйлар, соңрак кулга төшәләр. Билгеле инде, мондый хәлләрдән соң волость үзәге кабат Кузайга күчерелә һәм район оешканчыга кадәр шунда кала.
Совет властен җаны-тәне белән сөймәүчеләр күпме генә тырышмасыннар, тимер куллы большевиклар үзләренекен итми калмый. Куакбашта янә Совет оеша. Бу юлы инде аның рәисе итеп ярлы Шәрип Зариповны, аңардан соң Мөхәммәт Гайсинны куялар. Авылда беренче совет мәктәбе ачыла. Тик аның бинасы булмый. Балаларны башта Шәймәрдән Әсәдуллин өендә, аннан Гыйльман Ризванов өендә укыталар. Әмма бер үк вакытта элеккеге дини мәктәпләр дә эшли. Укучыларны совет мәктәбенә тарту өчен баштагы елларда анда да, дөньяви фәннәр белән рәттән, атнага бер сәгать дин сабаклары да бирәләр. Без инде авылдагы беренче совет мәктәбенең тәүге укытучысы Зыя Садри булуын һәм аның язмышын сөйләдек. Бүген авыл урамнарының берсе Зыя Садри исемен йөртә.
1922 елдан башлап мәктәптә укыту төгәл программа һәм тәртип белән алып барыла. Ул авыр елларда Куакбаш мәктәбендә Галләм һәм Маһруй Садыйковлар, Сабир Галиев, Сабирҗан Чапаев, Гата һәм Мәхмүт Шиһаповлар, Гаян Хәкимева, Хөмәйрә Вәлиева һ.б. укытучы булып эшлиләр.
Егерменче еллар - халык өчен гаять авыр, әшәке чор. Гражданнар сугышы, аннан сәнәкчеләр фетнәсе тынарга өлгерми, төбәктә коточкыч ачлык башлана. Алай да яңа тормыш акрынакрын тернәкләнә. Әмма шулчак яңа икътисади сәясәт игълан ителә. Совет властеның дошманнары кабат баш калкыта. Куакбашта яңа базарлар гөрли, бихисап кибетләр пәйда була. Совет яклылар да кулларын кушырып утырмыйлар, билгеле. 20 нче еллар урталарында Куакбашта комсомол ячейкасы барлыкка килә. Бертуган Гали һәм Закир Җамалиевлар, Харрас Сәгыйтов, Сәгыйт Тәхәветдинов кебек яшьләр - аның беренче әгъзалары. Оешмага Җамалиев Гали җитәкчелек итә. Тагы бераздан авылда партия ячейкасы да оеша. Беренче коммунистлардан Вафа Ибраһимов, Гомәр Хәсәнев, Бәкер Кәримев, Гата һәм Мәхүб Шиһаповлар, Хөршидә Вафина һ.б., комсомоллар белән бергәләп, бөтен кызыл эшне башлап йөриләр. Алар тырышлыгы белән 1927 елда авылда кооператив төзелә: аның рәисе итеп Әхәт Ханнанов, аннан соң Закир Җамалиев сайлана, кибетендә сатучы булып Гыйльман Солтанов эшли.
1930 елда инде күмәкләшүнең адымы киңәя, авылда Маркс исемендәге колхоз барлыкка килә. Аңа башлап Хәбибулла Вафин, Гомәр Хәсәнев һәм аның туганы Зиннур Хәсәнев, Сәетгали Әсәдуллин, Мансур Мәхмүтев, Абдулла Йосыпов, Шамил Вәлиев, Гыйльман Сөләйманов, Сәхәбетдин Мифтахов, Мөхәммәтҗан Гайсин һ.б. - барысы 12 гаилә языла. Рәис итеп Мөхәммәтҗан Гайсинны сайлыйлар.
Беренче колхоз әгъзаларына бик кыенга туры килә. Нигә дисәң, аларның тик дүртесенең аты бар, калганнарының коры куллары гына. Янә дә килеп, Куакбаш Куакбаш булып кала. Монда күмәк эшкә ярдәм итүчеләрдән аның тәгәрмәченә таяк тыгучылар күбрәк. Авылда күмәкләшүнең гаять таркау торуы, 1935 елга кадәр сузылуы юкка дисеңме? Әйтик, Шөгер районында чыга торган "Тоташ колхоз" газетасы үзенең 1931 ел, 7 июль санында күмәкләшү хакында чираттагы сводканы басып чыгара. Аннан күренгәнчә, күмәкләшү район буенча 42 процент, ә Куакбашта ул 20 процент кына. Теге елларның шаукымы һаман да үзен сиздерә әле.
Көннәрдән бер көнне Хәбибулла Вафин белән Зиннур Хәсәнев Иске Куактан авылга "Фордзон" тракторына утырып кайтып төшәләр. Авылда ыгы-зыгы куба, трактор янында малайлардан битәр өлкәннәр урала. Шулай булмый ни, бу бит сиңа Нуриәхмәт Мостафин велосипеды түгел. Коммунистларның күргәзмә агитациясе үз ролен уйный, колхозга язылучылар ишәя.
30 нчы елларда Маркс исемендәге колхозның рәисе булып байтак кеше эшли: Сәхәбетдин Мифтахов, Гыйльман Солтанов, Габдрахман Газизев, Фәтыйх Шиһапов, Ибраһим Әхмәтҗанов һ.б. Әмма куакбашлылар Мәҗит Газизев исемен күбрәк искә алалар. Ул биредә барыннан да әйбәтрәк эшләгән икән. Авыл Советында шулай ук рәис булып байтак кеше торган. Мәгәр халык күңеленә аеруча нык кереп калганы 1935-1937 елларда эшләгән Мәҗит Ганиев. Нигездә әнә шул җитәкчеләр вакытында колхоз аякка баса башлый: атлар һәм башка терлекләр өчен каралтылар, мәдәният-көнкүреш биналары салына, авылда К.Маркс исемендәге артель эшли башлый. Ул агач материаллары, ат олаулары өчен инвентарь һәм сбруйлар эшләп чыгара.
Авылда халык мәгарифе тәмам җайга салына. Булган барлык уку биналары бер урынга туплана. 1934 елда тулы булмаган урта мәктәп ачыла. Анда Сабирҗан Чапаев, Җиһан Гарифуллина, Зәкәрия Камалетдинов, Камил Фәсиев, Фәрхинур Әхмәтова, соңрак Рәшидә Гарипова, Кәримә Бакыевалар укыта. Директор итеп Гата Шиһапов, аннан соң Хуҗа Хәертдинов, Сабирҗан Садриевлар билгеләнә. Куакбаш мәктәбе укытучысы Камил Фәсиевнең (тумышы белән Тимәштән) ВЛКСМ район комитетының секретаре итеп сайлануы - Куакбаш өчен зур вакыйга. К.Фәсиев соңрак югары партия мәктәбендә, югары уку йортында укый, Татарстан Югары Советы Президиумы рәисе итеп сайлана. Казан дәүләт университетында укыта, философия фәннәре докторы булып җитешә.
Бөек Ватан сугышы куакбашлыларның да тыныч тормышын өзә, иген игәргә тиешле ир-егетләр кулларына корал алырга мәҗбүр була. Куакбаш үзенең 400 ләп егетен яу кырына озата. Аларның 170 е (авыл Советы буенча исә 230 дан артык) сугыш кырларында ятып кала. Куакбаш егетләре авылдашлары йөзенә кызыллык китермиләр, арысланнардай сугышалар. Әйтик, шуларның берсе - Касыйм Җиһаншин - колхоз төзелеше активисты. Ул 20 ел буе бригадир, аннан соң дүрт ел буе колхоз рәисе булып эшли. Башкалар кебек, ул да кулына корал ала, канлы сугыш юллары белән Мәскәүдән Берлингача уза, пехотачы һәм сапер була, сугышны исә 152 миллиметрлы гаубица наводчигы булып тәмамлый. Аның расчеты соңгы залпларны Берлинга төбәп ата. Гвардия рядовое Җиһаншин Кызыл Йолдыз ордены, "Батырлык өчен" һәм "Сугышчан батырлыклары өчен" медальләре белән бүләкләнә.
Нурми Мәрдәншин сугыш юлын диңгезче офицер булып үтә. Хәрби корабларда хезмәт итә, диңгез десантларында катнаша. Ул - героик Одесса һәм Севастополь обороналары көрәшчесе. Аңа чигенү аянычларын да, каты сугышлардан соң Новороссийскины, Керчьны, Севастопольне, Одессаны, Измаилны азат итү шатлыкларын татырга да туры килә. Ул Кызыл Йолдыз ордены кавалеры, аның күкрәген "Батырлык өчен" һәм башка медальләр бизи.
Авыл мәктәбендә 40 еллар эшләгән Харрас Сәгыйтов та Гитлер илбасарларына каршы батырларча көрәшә. Ул Кызыл Йолдыз ордены, "Сугышчан батырлыклары өчен" һәм башка медальләргә ия була. Куакбашлылардан Корбан Кәримев, Йосыф Юнысов, Нигъмәт Хәйруллин, Әнвәр Әхмәтев, Гата Харисов һ.б. да илебезнең орден-медальләре белән бүләкләнәләр.
Авылда калып икмәк өчен көрәшүчеләрнең фидакарьлеге дә яудагыларныкыннан ким түгел. Болары инде хатын-кызлар, картлар һәм яшүсмерләр. Рабига Ягъфәрова, Нурҗамал Ильясова, Камал Сөләйманова, Мәрзия Камалова, Зифа Ибраһимова, Рәйхана Абдуллина, Хәмидә Гыйләҗева, Җиһан Гайнетдинова һ.б. бик күпләр кырда көнне төнгә ялгап эшлиләр, үзләре ач килеш, фронтка икмәк озаталар. Чаярак кызлар исә тракторларга утыралар, комбайн штурвалы артына басалар. 1937 елның 22 мартыннан бирле 2 нче категорияле тракторчы булып эшләүче Гаҗибә Харисова барыннан да аерылып тора, көне-төне кырда эшләвенә карамастан, яшьләрне өйрәтергә, аларга ярдәм итәргә дә вакыт таба. Сүз уңаенда шунысын да әйтик: Гаҗибә сугыштан соң да үзенең һөнәренә тугрылыклы кала, ул курсларда квалификациясен күтәрә, 1963 елга кадәр ДТ-54 тракторында эшли. Әнә шул ач-ялангач яулыклы "гвардия" белән колхоз рәисе Закир Камалов, авыл Советы рәисе Ибраһим Әхмәтҗановлар җитәкчелек итә.
Ул авыр сугыш елларында нәрсәләр генә күрмәде авыл халкы! Мәсәлән, Чүте авылындагы "Кызыл йолдыз" колхозы (соңрак ул Куакбаштагы Маркс исемендәге колхоз белән кушыла) рәисе Г.Шәймәрданов район газетасы "Тоташ колхоз"га (1945 ел, 22 март) үзләренең чәчүгә әзер икәнлекләрен хәбәр итә. Язгы кыр эшләренә әзерләнеп, алар шәхси хуҗалыклардагы 27 сыерны сабанга җигәргә өйрәткәннәр. Мондый хәл Куакбаш авылында да була, билгеле. Әмма әнә шундый гадәттән тыш чаралар да, Маркс исемендәге колхозны икегә ("Ирек" һәм Маркс исемен-дәге) бүлү дә ярдәм итми, хуҗалык нык хәерчеләнә, таркалу алдына җитә.
Дөрес, 1950 елда бу ике колхоз янә берләшә. Тик моңа карап хәл җиңеләйми. Маркс исемендәге колхоз байтак еллар буе райондагы иң арттагы хуҗалыкларның берсе булып кала.
Партия Үзәк Комитетының 1953 елгы сентябрь пленумыннан соң гына хәлләр уңайга үзгәрә башлый. Нәби Кәримов утызмеңчеләрнең берсе исәбеннән колхоз җитәкчелегенә алына. Хак, ул Куакбашка мәктәп директоры булып килә, кыска гына вакытта мәктәпне тәртипкә китерә. Әле аңа кадәр үк, 1950 елда биредә алты класслы мәктәп бинасы салынган була, димәк, уку-укыту эшләрен җайга салу өчен тыйнак кына база да булган икән. Әмма Нәби Кәримовның оештыру сәләте колхозда гына тулысынча ачыла. Ул җитәкчелек итә башлагач, бөртеклеләрнең уңышы күтәрелә, колхозчылар ипи ашый башлый. Хуҗалыкта терлекләр өчен яңа каралтылар сачына, авылга электр уты, радио кертелә. Дөрес, беренче колхозара электр станциясен "Ирек" һәм Маркс исемендәге колхозлар әле 1949 елда ук салалар. Әмма дәүләт электр челтәрләреннән чын энергия фәкать Кәримов вакытында гына килә.
Рәис булып Нәби Кәримов эшләгән чорда - 1958 елда - Чүтедәге "Кызыл йолдыз" һәм Маркс исемендәге колхозлар бер эре хуҗалыкка берләшәләр. Хәзер Куакбаш авыл Советына караган Чүте авылы архив документларында беренче тапкыр 1785 елда Дүртенче ревизия материалларында телгә алына (Үзәк дәүләт тарих архивы, 558 нче фонд, 2 нче тасвирлама, 294 нче саклау берәмлеге, 67 бит). "Каратай елгасы башындагы яңа авылда (Чүте) 9 йомышлы татар (ирләр)" диелгән. Ләкин бу әле Чүте нәкъ менә 1785 елда нигезләнгән дигән сүз түгел. Алар хәзерге авыл урынына ун-унбиш ел элегрәк, һәрхәлдә, Пугачев восстаниесенә (1773-1775) кадәр килеп төпләнгәннәр.
Чүте сүзе ("Чутай" дигән исемнән. Борынгы болгар-татар телендә бу сүз "яктылык", "нур" дигәнне аңлата. Шуннан инде Чутаев, Четаев, Чутиев фамилияләре) үзе үк андагы крестьяннарның Казан ягыннан күчеп килүләрен аңлата. Хәзерге Кайбыч районындагы Чүти авылы (атаклы Шәкүр карак авылы) - бик борынгы, болгар чорыннан ук калган торак пункт. Безнең төбәккә крестьяннар әнә шуннан күчеп килгәннәр дә инде. Кайсы елларда кузгалганнардыр, мәгәр безнең якларга кадәр бик озак килгәннәр. Риваятьләргә караганда, чүтелеләр башта Ык буена килеп төпләнмәкче булганнар. Урыны ошамаганмы, башка сәбәпләр булганмы, бераздан алар безнең төбәккә килгәннәр һәм хәзерге Алешкино авылы урынында нигез корганнар (чыннан да, тарихи документларга караганда, Ялтан-Алешкинога башлап татарлар килеп утыра). Әмма монда да төс бирмәгәннәр, Каратай (Мөэмин) елгасы башына килеп утырганнар.
1859 елда инде Чүтедә 52 йорт, 344 кеше (149 ир-ат, 195 хатын-кыз) һәм мәчет (1864 елгы белешмә). Тагы чирек гасыр вакыт үтә, әмма Чүтедә берни дә үзгәрми диярлек, йортлар саны гына 58 гә җитә. Гасыр башында (1900 елгы белешмә) без Чүгедә 80 йорт, 475 кеше (211 ир-ат һәм 264 хатын-кыз) барын беләбез. Тагын ун елдан мондагы йортлар саны 114 кә, халкы 606 га (279 ир-ат һәм 327 хатын-кыз) җитә. Чүтелеләрнең 974 дисәтинә уңайлы һәм 29 дисәтинә уңайсыз җирләре була.
Чүтелеләр төбәк халкы күргән бөтен авырлыкларны күрәләр. Совет власте елларында биредә авыл Советы, соңрак "Кызыл йолдыз" колхозы оеша. Бәләкәй авыл булганлыктан, хуҗалык ярыйсы ук ныклы тормыш алып бара.
1958 елда Куакбаштагы Маркс исемендәге колхозга кушылгач, Чүте авылы тарала башлый. Әмма бераз соңрак бу төбәктә нефть сәнәгате җәелеп китүе авылны таралып бетүдән саклап кала. Бүген исә аның үсеп китүенә дә өмет бар. Чөнки хәзер Чүте - "Лениногорскнефть" идарәсенең ярдәмчел хуҗалыгы. Нефтьчеләр Чүтене яңартуга һәм үстерүгә зур көч куялар.
ЧУРТАНЛЫ
60 нчы елларда Маркс исемендәге колхозга күршедәге бәләкәй генә "Канаш" колхозы - Сходнево-Чертанлы авылы да кушыла. Исеме чуртан балыгына яисә "Чуртан" кушаматына нисбәтле бу авыл XIX гасырның утызынчы елларында төбәктәге чуаш авылларының берсеннән күчеп утыра. 1864 елда басылып чыккан белешмәдән күренгәнчә, гасыр уртасында биредә 49 йорт була, аларда 256 кеше (83 ир-ат һәм 173 хатын-кыз) яши. Авылда торак йортлардан башка ни дә булса бары мәгълүм түгел. 1900 елга Чуртанлы авылындагы йортлар саны 70 кә, халкы 364 кә (188 ир-ат һәм 176 хатын-кыз) җитә. Янә дә ун елдан соң дөнья күргән белешмәдән билгеле булганча, 1910 елда авылдагы йортлар саны - 91. Крестьяннар 1313 дисәтинә уңайлы һәм 5 дисәтинә уңайсыз җиргә ия булалар. Совет власте елларында биредә "Канаш" колхозы оеша.
Сходнево-Чертанлы - Советлар Союзы Герое Евстафий Григорьевич Яковлевның туган авылы.
Соңгы елларда Маркс исемендәге колхозда рәис булып эшләгән Дамир Зиннур улы Хәсәншин һәм Наил Госман улы Галимов хуҗалыкны ныгытуга һәм авылны үстерүгә күп көч куйдылар. Кырларның уңдырышлылыгы сизелерлек күтәрелде, җәмәгать терлекчелегенең бәрәкәте артты. Шуның нәтиҗәсе буларак, 1970 елда Куакбашта Мәдәният йорты төзелде, 80 нче еллар ахырында ике катлы таш мәктәп бинасы файдалануга тапшырылды. Башка байтак кына мәдәни-көнкүреш, хуҗалык биналары салынды, авыл уртасында мәчет калкып чыкты. Авыл күзгә күренеп яшәрде, матурланды. Аның яшәешенә тап төшереп торган кара баганалар түгел, салам түбәләр, читән-алачыклар да күптән юк инде Куакбашта. Авылның һәр урамында су, йортларда - газ, үзәк урамда - асфальт. Элек гаҗәрп булып тоелган радио, телевизор, суыткыч ише нәрсәләр инде байтактан куакбашлыларның гадәти әйберләренә әверелделәр. Колхоздагы бөтен авыр эшне җилкәләрендә күтәреп барган Миңнур Гыйбазова, Фәйрүзә Сәлманова, Рәкыйбә Әхмәтева, Нәсыйха Сәхапова, Фәрит Сәхапов, Фәһим Галимов, Марсель Гыйрфанов, Сәгыйт Зиннуров, Әдһәм Гәрәев, Мәҗит Мортазин, Иван Семенов, Вера Мульдиярова һ.б. дистәләрчә азаматларның фидакарь хезмәтләре нәтиҗәсе бу. Бүген алар эшен өметле буын Гамир Гайсин, Расыйх Әхмәтев, Хәниф Гыйләҗев, Мөслимә Зыятдинова, Гөлүсә Сәхапова, Минзифа Мифтахова, Ксенофонт Миронов һ.б. яңа рәис Мәҗит Сәгыйт улы Илалов җитәкчелегендә дәвам итә һәм яңа уңышлар яулый.
Авыл хакында сүзебез тулырак булсын өчен, шунысын да әйтик: алтмышынчы еллар азагында бу тирәдә барлыкка килгән "Лениногорскнефть" идарәсенең 3 нче промыселы авыл тормышына байтак үзгәрешләр кертте. Ләкин аларны Куакбаш өчен әйбәт үзгәрешләр дип булмый. Авылның тын тормышына бәреп кергән куәтле нефть сәнәгате мондагы күп кенә ир-егетләрне иген игү кебек игелекле эштән аерды. Иң аянычлысы шул, оҗмах бакчасыдай җирләрдә яшәгән авылның табигатенә зур зыян килде: саф сулы бихисап чишмәләр тозланды, җирләр бозылды, урам-тыкрыкларны сасы күкерт исе каплап алды. Тик өметне өзмик, Куакбаш табигате бер үзенең элеккеге хәленә кайтыр әле, кайтыр. 
Авылдан - шәһәр
ЛЕНИНОГОРСК
Моннан, Яшел тау түбәсеннән караганда, киләсе елга үзенең 40 еллыгын билгеләп үтәчәк кала бөтен мәһабәтлеге белән күренә. Чыннан да, очар кошлар биеклегеннән күз салсаң, калабызның туры урамнары буйлап тезелгән ак пулатлар, зурзур җәмәгать биналары аермачык күренә. Алар елдан-ел арта монда. Замана чатаклыкларына карамастан, акрынрак булса да, Лениногорск һаман төзелә, пөхтәләнә.
Әйе, каланың йөзе үзгәрә бара. Ул һаман матурлана, төзекләнә, купшылана. Әнә бит әле кайчан гына такта бараклар хакимлек иткән кварталларда өр-яңа торак йортлар, балалар бакчалары калкып чыккан, шәһәрнең иске өлешендә яңа асфальтлаган урамнар пәйда булган. Россия Федерациясенең халкы 100 меңгә кадәрле калалары арасында төзекләндерү һәм чисталык буенча барган ярышта Лениногорскиның тугыз мәртәбә РСФСР Министрлар Советы һәм профсоюзларның күчмә Кызыл байрагын яулап алуы юкка дисеңме?!
Бүгенге Лениногорск - нефтьчеләр каласы, зур сәнәгать һәм төзелеш үзәге. Шәһәрдә 20 дән артык предприятие, 7 төзелеш һәм 10 транспорт оешмасы, 2 сәүдә һәм 7 коммуналь предприятие һәм оешма. Биредә күпсанлы нефтьчеләр, башка һөнәр ияләре, укытучылар, табиблар яши - аларның саны инде 66 меңнән ашты. Калада татарлар һәм урыслар, украиннар һәм белоруслар, чуашлар һәм мукшылар, башка халыкларның вәкилләре бердәм, дус гаилә булып тормыш көтәләр.
Шәһәр халкы эшләп чыгара торган төп продукция - "кара алтын", ул тулаем җитештерелгән товарның 85 процентка якынын алып тора. Монда нефть чыгару сәнәгатенең дүрт предприятиесе: "Лениногорскнефть", бораулау эшләре, "Татнефтебитум", катламнардан нефть алуны арттыру һәм скважиналарны капиталь ремонтлау идарәләре урнашкан.
Бүгенге Лениногорскины эре сәнәгать каласы һәм республикада нефть чыгару үзәкләренең берсе дип кенә булмый, аны студентлар һәм мәктәп укучылары шәһәре дип атарга мөмкин. Шәһәрдә 12 гомуми белем бирү мәктәбе. Алабуга педагогия институтының филиалы, педагогия училищесы, нефть техникумы, ике һөнәр училищесы, балалар өчен сәнгать һәм музыка мәктәпләре, 37 мәктәпкәчә балалар учреждениесе бар. Әлеге белем учакларында югары квалификацияле укытучылар эшли, 500 гә якын укытучының 49 ы халык мәгарифе отличнигы, 12 се "Татарстанның атказанган укытучысы" исемен йөртә.
Моннан 35 еллар элек хәзер кала составында калган Яңа Писмән районы үзәгендә 25 урынлы хастаханә булып, анда 4 табиб һәм 9 урта медицина хезмәткәре эшләгән булса, бүген инде Лениногорскида тулы хастаханәләр шәһәрчеге. Аларда 200 дән артык табиб һәм 900 дән артыграк урта медицина хезмәткәре эшли. Хезмәт ияләренең саулыгы сагында бер дәүләт медицина учреждениеләре генә дә түгел. "Лениногорскнефть" идарәсенең медицина-санитария частенда һәм бораулау эшләре идарәсенең шифаханәсендә ел саен меңнәрчә нефтьче үзенең сәламәтлеген ныгыта. Моннан тыш, кайбер предприятиеләрдә эшләүчеләр - Карабаш сусаклагычы янында, балалар сәламәтлек лагеренда ял итә.
Шәһәрнең мәдәни тормышы да кызыклы гына. "Космос" кинотеатры, "Октябрь" клубы һәм нефтьчеләрнең Техника йорты, китапханәләрнең ишекләре теләүчеләр өчен көнен-төнен ачык. Лениногорскилылар сәнгатьне ярата, шуңа да күбесе үзешчән сәнгать түгәрәкләренә йөри. "Лениногорскнефть" идарәсенең Техника йортында гына да татар һәм урыс драма коллективлары, музыка, бию түгәрәкләре, балалар өчен төрле сәнгать түгәрәкләре эшли. Предприятиеләрнең байтагында эстрада оркестрлары, инструменталь квартетлар бар. Калада картиналар күргәзмәләре залы, ике музей эшли, биш язучылар берлеге әгъзасы, өч рәссамнар берлеге әгъзасы, үзешчән композиторлар, башлап язучылар, күп кенә рәссамнар иҗат итә.
Лениногорск - яшьләр шәһәре. Менә шуңа да кала хакимияте аларны сау-сәламәт, шат-көләч итеп үстерү өчен зур эшләр башкара. Хәзер монда яшәүчеләрнең һәр өченчесе физкультура һәм спорт белән шөгыльләнә. Моның өчен мөмкинлекләр дә җитәрлек: "Яшьлек" стадионы, ачык һәм ябык йөзү бассейннары, трамплиннар комплексы, 22 спорт залы, 10 хоккей мәйданы, биш чаңгы базасы, 7 балалар һәм яшүсмерләр спорт мәктәбе алар карамагында.
Әлеге учреждениеләрдә 40 тан артык тренер (аларның 30 ы махсус югары белемле) эшләп тора.
Лениногорск - ике ягыннан ямь-яшел урманлы калкулыкларга сыенган кала. Монда яшеллек күп. Хәзерге вакытта шәһәрдә агачлар һәм куаклар утыртылган мәйданнар 964 430 квадрат метр җирне алып тора, ягъни биредә яшәүче һәр кешегә 18,5 квадрат метр яшел зона туры килә. Шәһәр кырыеннан ук башланып киткән урман паркы гына да 930 мең квадрат метр мәйдан тәшкил итә.
Болар барысы да Лениногорскиның бүгенге хәзинәсе. Ә биредә, әйтик, моннан 200 ел элек ниләр булган соң? Ике гасыр элек кеше алдында карурман уратып алган зур булмаган алан пәйда булыр иде. Әлеге ачыклык Камышлы һәм Продик дигән бәләкәй елгалар белән бүлгәләнгән, берничә урында карасуяшел булып торган сазлык утраулары, алар тал һәм күрән белән капланган. Әлеге баткаклыклардан соңрак Разливной ключ, Малышев ключ, Круглая головка, Рассказов ключ, Сергеев ключ исемнәре алган күз яшедәй саф сулы чишмәләр агып чыга. Бары тик анда-санда гына сөрелгән җир кишәрлекләре күренә. Тирә-юньдә җан иясе дә юк. Аларны күрим дисәң, кояш баешына таба җиде-сигез чакрымга Тимәшкә, төньякта исә Зәй-Каратайга ук, ә кыйбла якка 15-20 чакрымнар җир үтәргә кирәк. Монда исә хөрлек һәм иркенлек тантана итә. Меңьяшәр имәннәр һәм мәһабәт каеннар шавы гына тынлыкны бозып куйгалый.
Шул ук вакытта моннан җиде-сигез чакрымда, кояш чыгышы ягындагы Печмән (әүвәлге исеме тора-бара үзгәрә - Писмәнгә әйләнә) бистәсендә кешеләр инде кысанлыктан "тончыга". Бистәнең 127 йортында 500 ир-ат һәм шул ук чама хатынкыз яши. Җитмәсә, чәчүлек кырлары ерак, авылдан 1920 чакрымда, җәйләрен шул басуларда куна-төнә эшлиләр. 
Игенчеләр әнә шулай иген басуларының ераклыгыннан интексәләр, тегермәнче Шишовта башка хәсрәт: бәләкәй генә өйдә җитеп килгән дүрт улы һәм хатыны - кысрыграк. Җитмәсә, бу егетләрне башка чыгарасы да бар бит әле, өстәвенә Зәй елгасында тегермән салырлык кулай урын юк. Дөрес, аның монда өч тегермәне бар инде барын. Әмма Шишовның куллары алтын, тегермәннәрнең яңасын салырга кычытып торалар. Тик менә бәла: якын-тирәдә җайлы урын юк, авылдан ераккарак илтеп салсаң, игенчеләр анда бармаячак. Менә шулар хакында озак баш вата Шишов, ниһаять, төпле бер карарга килә һәм Камышлы елгасында (хәзер шәһәрнең Колхоз урамы башы) тагы бер тегермән салып куя. Тегермән бар икән, аның янәшәсендә тегермәнче өе булмый калмый. Анысын да төзи Шишов. Шул ук җәйдә аның күршеләре дә барлыкка килә - берничә гаилә Писмән бистәсеннән бирегә күчеп килә. Әнә шул рәвешле Яңа Писмән дип аталган торак пункт барлыкка килә. Бу хәл ХУШ гасырның азагында - 1795 елда була.
Яңа авылның урыны яшәү өчен бик кулай булып чыга. Аны бигрәк тә җирләре шушы тирәдә булган игенчеләр үз итәләр, берәм-берәм монда күчә башлыйлар. Шулай итеп, Яңа Писмән үсә. Нигезләнүенә 50 ел дигәндә, монда инде 150 ләп хуҗалык була, 1859 елда яңа авыл халкы чиркәү салдырып куя (Петербургтагы үзәк дәүләт тарих архивы, 797 нче фонд), шуннан инде Яңа Писмән зур итеп "сала" дип йөртелә башлый.
Бу тирәләр Рәсәйнең аулак һәм караңгы бер почмагы булуга карамастан, Яңа Писмән шактый тиз үсә. 1864 елда Петербургта басылган белешмә мәгълүматларына караганда, XIX гасыр уртасында монда инде 195 йорт булып, 658 ир-ат һәм 758 хатын-кыз яши. Авылның телгә алып сөйләрлек нәрсәсе әлеге дә баягы шул чиркәү (хәзерге универмаг артында) инде.
Тагы 19 елдан соң шул ук башкалада дөньяга чыккан икенче бер белешмәдән ("Европа Россиясенең волостьлары һәм мөһимрәк авыллары") без Яңа Писмәндә 278 йорт, 1481 кеше, волость идарәсе, чиркәү һәм 8 су тегермәне булуын беләбез. Күренә ки, 15-20 ел эчендә йортлар саны 83 кә, халкы бары 75 кешегә арткан. Бу исә халык килүчеләр исәбенә түгел, бәлки башка чыгучы яшь гаиләләр исәбенә генә күбәюен сөйли. Тегермәннәрнең 8 булуы да гыйбрәтле. Аларның барысы да диярлек бәләкәй генә Камышлы суына корылган. Монысына да гаҗәпләнәсе юк. Ул заманнарда Каратай, Мошкара, Камышлы кебек елгалар мул сулы булып, һәркайсында дистәләп тегермән торган.
Без телгә алган 1883 елда Яңа Писмән инде волость үзәгенә әверелсә дә, анда мәктәп-мазар булмый. Фәкать 1885 елда гына авылда чиркәү-мәхәллә мәктәбе ачыла. Анда укытучылар булып поп Терновский (закон божий), псаломчы Белов (уку һәм язу) һәм псаломчы Сагатовскийлар эшли. Мондый укытучыларның балаларга нинди белем бирүләрен күз алдына китерүе кыен түгел. Поп әле аз-маз белемле булса да, псаломчылар үзләре аз-маз укый-яза белүчеләр генә. Алар балаларга дини догалар ятлаталар, изге китапларны укырга, дини кануннарга өйрәтәләр. Бу уңайдан Семен Кузьмич Рассказов истәлекләреннән бер өзек китерәсе килә:
"Хәтеремдә, имтиханнарда поп миңа мондый сорау бирде:
- Изге Иаковның балалары ничәү булган?
- Унике, - дидем мин.
- Ә исемнәрен беләсеңме?
- Рувим, Симсон, Левий, Иуда, Заввулон, Иссакар, Дон, Гад, Ассир, Нефталим, Иосиф һәм Вениамин.
Дин әһеле минем җаваптан хәйран калды, чөнки ул аларны үзе дә белми икән".
Әлеге өзектән без чиркәү-мәхәллә мәктәбендә балаларның башын төрле чүп-чар белән бутауларын күрәбез. Әнә шуңа да бу мәктәпне тәмамлаучылар ничек кирәк алай укый һәм кул куя гына белгәннәр.
Шуңа карамастан авылда мәктәп ачылуы зур вакыйга инде ул. 1900 елда Самарада басылып чыккан "Самара губернасының халык яши торган урыннары" белешмәсендә түбәндәгечә язылган: "Яңа Писмән авылы, йортлар саны - 339, халкы - 2053 кеше, шул исәптән ир-атлар - 985, хатын-кызлар - 1068, уңайлы җирләре - 4994 дисәтинә, уңайсыз җирләре - 810 дисәтинә. Чиркәү, земство мәктәбе, земство становое, волость идарәсе, хәрби атлар участогы ханәсе". Димәк, теге белешмөдөн соң узган 17 ел эчендә авыл зур торак пунктка әверелгән. Күргәнебезчә, монда инде дәүләт мәктәбе һәм ветеринария пункты оештырылган. Әмма мәктәпнең монысы да белемнәрне сай биргән һәм анда укучылар күп булмаган.
Революция алдыннан Яңа Писмән инде төбәктәге иң зур авылларның берсе. Биредә инде йортлар саны 387 гә җиткән, тик халкы 1948 гә генә калган (байтак крестьян Дала Зәенә күчкән), земство һәм чиркәү-мәхәллә мәктәпләре, чиркәү, земство становое, волость идарәсе, шул ук хәрби атлар участогы һәм 8 тегермән (Самара губернасының халык яши торган урыннары, 1910 ел).
1917 елгы Октябрь революциясен Яңа Писмән халкы хәерхаһ каршыласа да, кешеләрнең "коммуна" дигән сүздән котлары оча. Бөтен Бөгелмә өязендәге кебек үк, монда да 1918 елның февралендә авыл һәм волость Советлары оештырыла һәм Советларның беренче өяз съездына депутатлар сайлана. Волостьның яңа Советына рәис итеп Аким Максимович Шалкин сайлана. Аңа кадәр инде монда Антон Михайлов белән Григорий Захаров аз-маз эшләп алган булалар. Волость Советының секретаре Илья Васильевич Романов, җир бүлеге мөдире Семен Кузьмич Рассказов була. Бөгелмәдә булачак беренче Советлар съездына депутат итеп Иван Семенович Казаков сайлана. Иван Казаков, Иван Романов, Алексей Прохоров, Семен Рассказов, Аким Шалкин һ.б. төбәктә Совет власте урнаштыруда һәм Ватандашлар сугышында актив катнашалар. Ул елларда Яңа Писмән волостенда 12 татар һәм 8 христиан авыллары була. Аларда яшәүчеләр 1918-1920 елларда кайгы-хәсрәтне күп күрәләр: дүрт мәртәбә төрле гаскәрләр уза, волость территориясендә байтак кына хәрби бәрелешләр була. Әмма җирле халыктан һәлак булучылар күп түгел. Әйтик, Яңа Писмәндә туп снарядыннан бер хатын гына үлә. 1920 елда исә авылда Тимофей Родин, Тимофей Демин, Петр Никитин, Виктор Григорьев һәм Дмитрий Богатиннар башлап йөргән сәнәкчеләр вәсвәсәсе вакытында, Бөгелмәдәге кызыл отрядның комиссары И.С.Казаковның кызы һәм хатыны үтерелә, С.К.Рассказов ябылуда тора. 1921 елгы ачлыкта исә Яңа Писмәндә дә "Помгол" ашханәсе ачыла, анда ач балалар ашатыла һәм аларның күбесе исән кала. 
Болгавыр еллар узгач, авыл халкы имин генә яши башлый. Игенчеләр хуҗалык итүнең яңа ысулларын эзли башлыйлар. Күпләр аны үзләренең җирләре янына күчеп утыруда күрәләр. Егерменче елларда Яңа Писмәннән Воздвиженка (1922) һәм Камышлы (1927) авыллары аерылып чыга. Воздвиженка турында башка язмада сөйләнер. Камышлыга килгәндә исә, ул илленче елларга кадәр аерым колхоз булып яши, аннан инде Лениногорск шәһәре эчендә кала. Каланың генераль планы буенча, Камышлы урынына 15 мең кешелек яңа микрорайон төзелергә тиеш иде. Ләкин замананың соңгы еллардагы ыгызыгысы бөтен планнарны чәлпәрәмә китерде. Бүген Камышлыны замана кулакларының гүрничәләре күмеп китте.
1930 елда Яңа Писмән авылы тормышында ике зур вакыйга була. Язын монда "Октябрьнең 13 еллыгы" колхозы оеша, бераздан исә авыл яңа оешкан Бөгелмә районы составына керә. Баштагы елларында колхозның бернинди машиналары да булмый, җирне элеккечә атлар белән сөрәләр, тубалдан сибеп чәчәләр. Аннан инде чәчкечләр, "Лобогрейка" кебек ат көче белән эшли торган машиналар, ашлык сугу җайланмалары күренә башлый. 1934 елда Иске Писмәндә МТС оешкач, авылга трактор-комбайн ише техника да килә башлый.
Әле Совет властеның беренче елларында ук Яңа Писмәндә башлангыч совет мәктәбе ачыла. Анда озак еллар буе Агриппина Ивановна Атаманова укытучы булып эшли. 1949 елда аңа Ленин ордены һәм "РСФСРның атказанган укытучысы" исеме бирелә.
1932 елда авылда эшче яшьләр мәктәбе (ШРМ) оештырыла, аның беренче укытучысы, аннан соң директоры Иван Миронович Шитов була. 1935/36 уку елында шул мәктәп базасында 8 нче класс, аннан 9 нчы класс ачыла, ягъни 1936 елдан башлап ул урта мәктәпкә әверелә (хәзер Лениногорскидагы 1 нче мәктәп). 1939 елда әлеге мәктәп беренче чыгарылышын ясый, өлгергәнлек аттестаты алган 12 кеше арасында В.Ануфриев, В.Рассказов, А.Казакова, В.Шалкин, С.Миронов, Г.Нагорнова, Ф.Романов, В.Макарова һ.б. була. Алар барысы да диярлек укытучылар һәм хәрби командирлар булып җитешәләр. 
1935 елның февралендә Яңа Писмән районы оеша һәм авыл район үзәгенә әйләнә. Ул елларда Яңа Писмән райбашкармасы рәисе булып эшләгән В.Старшиновка һәм партия район комитетының беренче секретаре Ф.Казаковка эш җитәрлек була. Район оешмаларының һәм "Сталинең" дип аталган район газетасының эшләрен җайга саласы бар. Әмма барыннан да элек ал арга биналар кирәк. СССР дәүләт банкының район бүлеген саманнан салынган иске бинага (хәзер анда халыкка көнкүреш хезмәт күрсәтү идарәсенең итек басу цехы) урнаштыралар. Район үзәгенә алпавыт Юрьиннан (Глазово) һәм Мартыновтан (Горкино) талап алынган биналарны күчерәләр. Ашыгыч рәвештә ике катлы ике бина салына, аларга райбашкарма, хәрби комиссариат һәм райком урнаша. Петропавловкадан сүтеп китерелгән агач чиркәү дә ярап куя, анысын район Мәдәният йорты итеп әмәллиләр.
30-40 нчы елларда Яңа Писмән районы - саф авыл хуҗалыгы районы иде. 15 авыл Советы, 48 колхоз, ике (Иске Писмәндә һәм Зәй-Каратайда) бәләкәй МТС, кечкенә генә май заводы һәм "Заря" артеле - районның бөтен байлыгы менә шулар. Гомумән, биредә нефть сәнәгате купканчыга кадәр Яңа Писмән районы республикадагы иң арттагы һәм алама районнарның берсе иде. Аның үзәгендә дә, ягъни Яңа Писмән авылында да, бер генә адәм рәтле бина да булмагандыр, мөгаен. Әле 1953 елда да мондагы район мәгариф бүлегенә кергәч, сынык идән тактасына юлыгып аягымны сындыра язганымны хәтерлим.
Район 1950 елга кадәр әнә шундый мескен хәлдә тыныч кына яшәде. Лениногорск шәһәре оешканчыга кадәр биредә партия райкомы һәм райбашкарма җитәкчеләре булып Семенов, Евдокимов, Макаров, Лаврентьев, Абдуллин, Вәлиәхмәтев, Мөхтәрев, Фәттаховлар эшләде.
1948 елда Ромашкино нефть чыганагы ачылганнан соң, районда нефть сәнәгате гөрләп үсә башлады. Партия өлкә комиметының 1950 елда булып узган XXII конференциясе республикада нефть сәнәгатен тагы да киңрәк җәелдерү турында карар кабул итте. Шул ук елны Яңа Писмәндә "Татбурнефть" һәм "Бөгелмәнефть" трестлары төзелде. Авылга илебезнең төрле төбәкләреннән нефть эше осталары килә башлады. 1950 елның җәендә хәзерге Нагорный урамындагы яңа торак йортлар төзелде, кыска гына вакыт эчендә такта бараклардан һәм фин йортларыннан торган нефтьчеләрнең беренче бистәсе калкып чыкты.
1951-1952 елларда бистәдә беренче капиталь биналар - нефтьчеләр клубы һәм 2 нче мәктәп барлыкка килде, шуннан инде шәһәр күзгә күренеп үсә башлады. 1950-1955 елларда гына да 126,5 мең квадрат метр торак төзелде.
1955 елның августында газеталарда Татарстан АССРның Яңа Писмән районындагы Яңа Писмән бистәсен республика (АССР) буйсынуындагы шәһәр итеп үзгәртү һәм районның исемен башкача атау турында РСФСР Югары Советы Президиумы Указы басылып чыкты. Анда: "Татарстан АССР Югары Советы Президиумының Яңа Писмән районындагы Яңа Писмән бистәсен республика (АССР) буйсынуындагы шәһәр итеп үзгәртү, аңа Лениногорск исеме бирү һәм Яңа Писмән районын Лениногорск районы дип атау турындагы карарын расларга.
РСФСР Югары Советы Президиумы рәисе: М.Тарасов.
РСФСР Югары Советы Президиумы секретаре: И.Зимин.
Мәскәү шәһәре, 18 август, 1955 ел", - дип язылган иде.
1955 елның 28 октябрендә халык депутатларының Лениногорск шәһәр Советы башкарма комитеты оештырылды.
МИЧУРИНО
1917 ел революциясеннән соң җир төп хуҗаларына - крестьяннарга кайтарып бирелгәч һәм гади игенчеләр аның чын хуҗалары булып алган 20 нче елларда (30 нчы елларда хөкүмәт җирләрне колхозлар оештыру сылтавы белән кабат тартып алганчы) авыл халкы һәм авыл хуҗалыгын җитәкләүче кантон һәм волость оешмалары (жирбүлекләре) хуҗалык итүнең яңа юлларын эзли башлыйлар. Әмма кантон башлыкларында да, крестьяннарның үзләрендә дә яңа ысуллар юк, алар тирә-як төбәкләрдә дә күренми. Крестьяннар исә революция алды елларында башланып киткән Столыпин реформасын онытмаганнар әле. Шуны истә тотып, алар үзләре эшкортә торган чәчүлекләргә якынрак күчеп утыру ягын каералар, яңача хуҗалык итүне отрублар алуда, ягъни вак-вак авылларга бүленеп чыгуда күрәләр. Бу хәл нигездә Столыпин реформасының кайтавазы булса да, Ленин һәм большевиклар крестьяннарның теләкләренә каршы килмиләр. Дөрес, Ленин да, ул җитәкли торган большевиклар партиясе дә җирләрне күмәкләшеп эшкәртү ягында. Ләкин күмәк хуҗалыклар төзү өчен әлегә шартлар (тракторлар, башка машиналар) юк. Менә шуңа да большевиклар крестьяннарның бәләкәй авылларга аерылып чыгуларына каршылык күрсәтмиләр, ләкин аларга шундый шарт куялар: яңа урынга күчкәч, җирне бергәләп эшкәртү ширкәтләрен (ТОЗ), ягъни колхозларның киләчәк өчен үрнәкләрен (прообраз) оештырырга. Авыл халкы большевикларның бу ятьмәсен аңлап җиткерми, әлбәттә, һәм шатлана-шатлана бәләкәй авылларга күченә башлый. Әнә шул елларда (1921-1928) безнең район территориясендә дә Восход, Карагай, Керкәле Тукмагы, Тактакуш, Урта Чишмә, Үрнәк, Сарабиккол Тукмагы, Бохар, Болгар кебек дистәләрчә бәләкәй авыллар барлыкка килә. Яңа сәясәт Иске Куак авылы крестьяннары күңеленә дә хуш килә һәм шундыйлардан алты гаилә авылның "Попово Чаново" дигән чишмәсе янындагы җирләргә (хәзерге Мичурин исемендәге колхоз җирләре элек заманнарда барысы да Иске Куакныкы булган) күчеп китә. Алар монда Красный Ключ авылын нигезлиләр. Тагы берничә елдан шуннан ерак булмаган урынга Мордва-Кармалка һәм Яңа Сережкино авылларыннан ук байтак кына крестьяннар күчеп киләләр һәм Черный Ключ авылын нигезлиләр. Дөрес, бу ике авылда, Карагай, Тактакуш һәм Керкәле Тукмагындагы сыман, җирне бергәләп эшкәртү ширкәтләре оешмый кала, игенчеләр элеккечә аерым хуҗалык булып яши бирәләр.
1930 елда Шөгер районында беренче МТС (Шөгер МТСы - Иске Куак) белән бергә Красный Ключ һәм Черный Ключ авыллары базасында беренче совхоз да оештырырга карар ителә. Яңа эре хуҗалык савым кәҗәләре һәм сарыклар асрарга, сыр белән брынза эшләп чыгарырга тиеш була. Шуңа да аны "Козовод", татарлар исә "кәҗә совхозы" дип атыйлар. Аңлашыла ки, барын нульдән башлаган һәм бөтенләй диярлек кадрлары булмаган яңа хуҗалыкта эшләр башта бик начар бара. Районда чыга торган "Тоташ колхоз" газетасы (№11, 1931 елның 8 сентябре) әнә шул хакта ачынып язып чыга. Редакция исеменә язылган мәкаләдән күренгәнчә, совхозда критик хәл килеп туган. 1931 елга билгеләнгән промфинплан буенча ул 1 829 123 сум капитал салулар үзләштерергә тиеш. Әмма әлегә кадәр шуның нибары 31 мең сумы, ягъни 17 проценты гына үзләштерелгән. Төзелеш эшләре планы 2,5 процентка гына үтәлгән. План буенча кәҗәләрнең баш саны 6000 гә җиткерелергә тиеш, алар исә нибары 211 баш. Кәҗәләргә салам һәм печән әзерләү пландагыга караганда 24 процент, ә фураж 6 процент кына тәшкил итә. Совхоз аппараты кадрлар белән тәэмин ителмәгән. Монда агроном да, ветврач та, ветфельдшер да, зоотехник та, бухгалтер да юк. Пар җирләрен сөрү планы 75 процентка үтәлгән килеш. Кәҗәләрне асрау өчен ышык урын булмаган кебек, эшчеләр өчен тораклар да юк. Директор Елисеев исә эчкечелек белән шөгыльләнә һәм әхлаксыз тормыш алып бара.
Газетаның әнә шул чыгышыннан соң, партиянең Шөгер райкомы һәм халык депутатларының район Советы башкарма комитеты совхозда эшләрне җайга салу буенча мөһим чаралар күрәләр. Кәҗә совхозына район вәкиле итеп бер айга райбашкарма президиумы әгъзасы, коммунист Зарипов җибәрелә.
Совхоз директорының урынбасары итеп моңа кадәр битум заводында директор булып торган Нигъмәтуллин билгеләнә. Шулай ук совхозга эшкә 10 коммунист, 20 комсомол һәм 100 эшче озатыла. Совхоз өчен 200 баш ат табыла. Шул ук район газетасының хәбәр итүенә караганда, соңрак совхоз директоры Елисеев та эшеннән алына, аның урынына райком әгъзасы Сафиуллин куела.
Район җитәкчеләре күргән чаралар бик урынлы булып чыга, совхозда эшләр акрынлап җайлана. 1934-1935 елларга инде монда кәҗәләр саны 7 меңгә (шуларның 3 меңе савым кәҗәләре), сарыклар - 2 меңгә, сыерлар - 1200 гә, атлар 660 башка итә. Бер терлекчелектә генә дә мең кеше эшли. Хуҗалыкта инде 20 трактор, 15 комбайн, 6 йөк машинасы һәм бер җиңел автомобиль бар. Бу саннар инде Микоян исемендәге совхозның эре хуҗалык булып җитешүен раслый. Бу, чыннан да, шулай була. Хуҗалык инде Союз масштабындагы "Брынзотрест"ка әверелә. Ул җитештергән брынза Шентала станциясенә ташыла һәм чит илләргә дә озатыла.
Ул елларда Яңа Сережкино, Ялтау һәм Алтунино (хәзер Самара өлкәсенә керә) авыллары җирләренең дә байтак өлеше "Брынзотрест" карамагында була һәм аның җирләре 4000 гектар тәшкил итә. Ашыгыч рәвештә турыдан-туры көтүлекләрдә, ягъни Черный Ключ, Ялтау, Алтунино авыллары янында сарык абзарлары төзелә, үзәк утарда исә терлекчелек фермаларының яңа 10 корпусы күтәрелә, шунда ук ФЗӨ мәктәбе бинасы һәм эшчеләр өчен яңа торак йортлар салына. Яңа бистәне "Свободный гражданин" бистәсе дип атыйлар.
Әмма тораклар җитешми. Эшчеләр кысан баракларда, хәтта землянкаларда яшиләр. Шул заманны үзе күреп-белгән Николай Ананьевич Моисеев сөйләвенә караганда, барактагы сәкеләрдә шулкадәр кысанлык ки, йокларга ятучылардан берәрсе әйләнеп ятасы булса, сәкедәге бөтен кеше дә борылырга тиеш була. Әлеге баракларда яшәү өчен иң гади шартлар да юк, һәркайда шакшылык, антисанитария. 1934-1935 елларда биредә тиф авыруы таралуы юкка гына түгел.
Совхозда эшләрне яхшырту максатыннан кабат чаралар күрелә. Шул уңайдан директор эшеннән алына, аның урынына Йосыповны куялар. Мәгәр тиф зәхмәте тукталмый. Эшләр шул хәлгә җиткәч, совхозга Мәскәүдән вәкил итеп Чижиков дигән кешене җибәрәләр. Ул, мондагы хәлләрне тикшереп, ашыгыч чаралар күрергә тиеш була. Совхозның барлык җитәкчеләре дә диярлек эшләреннән алына, райондагы барлык табиблар совхозга тартыла. Аларның һәм район башлыкларының тырышлыгы белән тиф җиңелә. Инде эшләр җайга салына дигәндә, директор вазифаларын үз кулына алган Чижиков искитмәле хәлне ачыклый. Зур төзелеш эшләре алып бару өчен, совхоз муеныннан дәүләткә бурычка баткан икән. Чижиков "бөтен әҗәтләрдән дә котылырга" дигән карарга килә. Шул максат белән ул башта иң яхшы атларны, аннан сыерларны сата. Чират кәҗәләргә һәм сарыкларга җитә. Яңа директорның бу "эшчәнлеге" ачылганда инде совхозда сатар әйбер калмаган була. Хуҗалыктагы эшчеләр кайсы кая качып бетә. Чижиковны кулга алалар һәм халык дошманы буларак хөкем итәләр. Әмма инде совхоздан да берни калмаган була. Район башлыклары аптырауда: нишләргә?
Таралып-тузып беткән совхоз базасында Микоян исемендәге колхоз оештырырга булалар. 1936 елда элеккеге совхоз эшчеләреннән ун гаилә: Ананий Моисеев, Насыйбулла Заһидуллин, Шәймәрдән Габидуллин, Госман Вахитов, Нигъмәт Габидуллин һ.б. Микоян исемендәге колхозны нигезлиләр. Аның беренче рәисе итеп Госман Вахитов сайлана. Ә Черный Ключ авылында "Красная заря" колхозы оеша. 1950 елда ул Яңа Сережкинодагы "1 Май" колхозы составына кушыла, соңрак исә авыл Мичурин авылына күчерелә, халыкның бер өлеше Иске Куак авылына күчеп китә.
Яңа оешкан Микоян исемендәге колхоз әгъзаларының беренче эше - алар барысы да "вербовщиклар"га әвереләләр, ягъни райондагы авылларга чыгып китәләр һәм андагы халыкны "Свободный гражданин" бистәсенә күчәргә димлиләр. 1937 ел башына монда инде 75 хуҗалык була һәм торак пунктны Микоян авылы дип атарга карар бирелә. Ул чакта әле Микоянда авыл Советы булмый, шуңа да торак пункт МордваКармалка авыл Советына карый.
Күмәкләшүнең беренче елында ук монда бик әйбәт уңыш җыеп алына, һәм шуннан башлап Микоян районның орлыкчылык хуҗалыгына (райсемхоз) әверелә. Шул ук елда колхозда товарлыклы-сөтчелек, сарыкчылык һәм дуңгыз фермалары оештырыла. 30 нчы елларда өч күрше колхозга ("Победа", "1 Май" һәм Микоян исемендәге колхозлар) өч СТЗ һәм бер НАТИ тракторыннан торган МТСның бер бригадасы хезмәт күрсәтә. Шуңа да машина-тракторларга өмет аз. Микоянда бөтен эш диярлек ат һәм кул көче белән башкарыла. Шуңа карамастан колхоз елныңелында мул уңыш үстерә һәм райондагы алдынгы хуҗалыклардан санала, аны һәр җирдә мактап кына телгә алалар. Шул ук утызынчы елларда авылда партия оешмасы барлыкка килә. 
Сугыш башланыр алдыннан гына Микоянга колхоз рәисе итеп Шөгер районын оештыручыларның берсе Газизҗан Шакирҗановны (Иске Иштирәкнеке) җибәрәләр. Ул шушы авыл өчен, ил өчен иң авыр елларда колхозны 1947 елга кадәр җитәкли һәм райондагы иң яхшы рәисләрнең берсе булып таныла. Газизҗан Шакирҗанов эшли башлауга, сугыш кузгала һәм авылның иң яхшы егетләре - Шәмсулла Сөнгатуллин, Госман Вахитов, Павел Моисеев, Мисбах Фәрхетдинев, Кәлимулла Габидуллин һ.б. яу кырына китеп баралар. Эшкә хатын-кызлар һәм үсмерләр җигелә. Газизҗан Шакирҗановның акыллы, сабыр һәм эшлекле җитәкчелеге, Миңнегаян Хөснетдинова, Шәмсенур Гыйльманова, Маһинур Камалова, Сара Газизҗанова, Антонида Кузьмина, Миңсылу Гаделыпина кебек күп уңган һәм булдыклы хатын-кызларның тырышлыгы аркасында Микоян исемендәге колхоз авыр сугыш елларында да бирешми, элеккечә алдынгылар рәтендә бара һәм бик әйбәт уңыш үстерә. Микоян бөтен сугыш еллары буе район колхозларын чәчүлек орлык белән тәэмин итеп тора.
"Тоташ колхоз" газетасының 1946 ел, 23 май санында кызыклы гына хәбәр басылган: Микоян исемендәге колхозда 200 урынлы яңа клуб салынган. Хәбәрдә калай түбәле бу агач бинаның зурлыгы да әйтелә: иңе 6, буе 18 метр. Бу инде бәләкәй генә колхоз өчен - сугыш чоры һәм аннан соңгы иң авыр елларда - гаять зур корылма. Шушы факт колхозның ул еллардагы икътисади куәтен сөйләмимени! Шуннан соң күп тә үтми, колхозда дизель моторы ярдәмендә эшли торган электр станциясе сафка баса, өйләрдә дә радио сөйли башлый.
Шакирҗановтан соң колхоз белән Шәмсулла Сөнгатуллин итәкчелек итә.
1953 елда, партия үзәк комитетының мәгълүм карарыннан соң, Микоян исемендәге колхозга рәис итеп, утызмеңче сыйфатында, ул чакта партиянең Шөгер район комитетында эшләүче Николай Ананьевич Моисеев җибәрелә. Ул биш елга якын эшләүгә, 1958 елда Микоян исемендәге колхозга күршедәге "1 Май" колхозы кушыла. Эреләндерелгән хуҗалыкка Мичурин исеме бирелә, аның үзәк утары да Мичурин авылы итеп үзгәртелә. 1960 елларда биредә авыл Советы оеша һәм аның рәисе итеп "1 Май" колхозының элеккеге җитәкчесе Смирнов сайлана.
ЯҢА СЕРЕЖКИНО
Ике кырчылык бригадасыннан торган Яңа Сережкино авылы XVIII гасырның җитмешенче елларында Чирмешән районындагы Иске Сережкинодан аерылып чыга. Беренче тапкыр ул, аерым авыл буларак, 1785 елгы Дүртенче ревизия документларында телгә алына: "Яңа күчеп килгән Сережкинода (шул ук Смолькино) 66 чукынмаган чуаш" (әлбәттә, иратлар). Архив кәгазьләреннән күренгәнчә, яңа авылны искесенә нисбәтле рәвештә Сережкино дип атаганнар, бер үк вакытта аны, күрәсең, күченүне оештырып йөрүче хөрмәтенә Смолькино дип тә исемләгәннәр. Тирә-як татарлары исә аны үзләре җаена "Чәрүшкә" дип йөрткәннәр.
1864 елда пайтәхеттә басылып чыккан белешмәдән күренгәнчә, XIX гасыр уртасында биредә 27 йорт, 210 кеше (107 ир-ат һәм 103 хатын-кыз) була, 1883 елга исә без икенче бер белешмәдән авылдагы йортлар санының 106 га, халкының 626 га җитүен күрәбез. Гасыр ахырына Яңа Сережкино чуашлары христианлык кабул итә башлыйлар. Әмма авылда чиркәү салынмый. Алай да миссионерлар грамота мәктәбе (миссионерлык мәктәбе) ачуга ирешәләр. 1900 елда Самарада басылган белешмәдән күренгәнчә, авылда христианнар белән бергә мәҗүсиләр дә (аларны потларга табынучылар дип йөрткәннәр) яши. Яңа гасыр башында инде монда 144 йорт, 877 кеше (426 ир-ат һәм 451 хатын-кыз) һәм су тегермәне бар. Тагын ун ел үткәч тә биредә әллә ни үзгәрешләр булмый диярлек. Йортлар һәм халык саны шул ук, халык элеккечә үк христиан һәм мәҗүси. Бердәнбер алга китеш - якшәмбе саен булып уза торган базар. Революциягә кадәр Яңа Сережкино авылы 2329 дисәтинә уңайлы һәм 129 дисәтинә уңайсыз җирләргә ия була. Авыл Мордва-Кармалка волостена карый. 
1918 елда Яңа Сережкинода, өязнең һәр авылындагы сыман ук, авыл Советы оеша, 1931 елда исә биредә "1 Май" колхозы барлыкка килә.
Мичурин исемендәге эреләндерелгән хуҗалык элеккеге Микоян исемендәге колхоз традицияләренә тугрылыклы булып кала. Ул һаман да беренчеләр рәтендә атлый, югары уңышы белән мактала. Антонида Кузьмина, Никонор Исаев, Әхтәм Зәйнәкев, Шәрипҗан Газимҗанов, Зифа Гәрәева, Зинаида Кузьмина кебек хезмәт алдынгыларының исемнәре бөтен районга таныла. Колхоз кукуруздан мул уңыш үстерүе белән аеруча дан тота. Бу яңа культураны игүче механизаторлар Шамил Зәйдуллин белән Ленин ордены кавалеры Александра Пантелеева "исемнәре бөтен республикага мәгълүм була.
Мичурин авыл Советы (рәисләре Суфия Насыйрова, Мидхәт Гыйбадуллин, соңрак Зөфәр Хөснуллин), колхоз идарәсе белән бергәләп, авылны төзекләндерү буенча зур эшләр башкара. Авылга дәүләт электр челтәреннән ут кертелә, суүткәргеч салына, дистәләрчә яңа өйләр төзелә. 1968 елда биредә Мәдәният йорты файдалануга бирелә, 1972 елда исә Яңа Сережкино авылындагысы да сафка баса.
Авылда башлангыч мәктәп әле совхоз оешкан елда ук ачылган була. Соңрак ул тулы булмаган урта мәктәпкә әверелә. Әлеге мәктәптә укытучы булып эшләгән Ефим Шумков, Валентин Антонов, Шәрип Җәмилев, Тәскирә Фәйзетдинева (Әшрәпова), Зәлия Шириева, Сәгыйт Гәрәев, Мөршидә Морадыймовалар үзләре хакында якты истәлек калдыралар. 1964 елда авылда заманча мәктәп бинасы салына, һәм ул урта мәктәп итеп үзгәртелә.
1961 елда хуҗалык тагы да эреләндерелә, аңа күршедәге "Победа" колхозы да (Мордва-Кармалка) кушыла. Билгеле инде, югарыдан мәҗбүриләп таккан эшнең рәте булмый. Эреләндерелгән хуҗалык белән шул ук тәҗрибәле һәм нык куллы Н.А.Моисеев җитәкчелек итүгә карамастан, Мичурин исемендәге колхоз яулаган кадәр биеклекләреннән чигенә башлый, артка тәгәри. 
Шуннан инде район башлыклары үзләренең хаталарын төзәтергә ашыгалар. 1973 елда Мордва-Кармалка янә үзбаш колхоз булып аерылып чыга. Яңадан үз исемен алган "Победа" колхозына рәис итеп Н.А.Моисеев сайлана.
Составында ике авыл калган Мичурин исемендәге колхозда соңгы елларда рәисе булып К.Н.Ванюков, М.Ш.Шәфыйков, Ш.Б.Дәүләтшин, И.П.Кондратьев, И.Ә.Садриев, Р.Х.Хәмидуллин иптәшләр эшли. Күрәсез, егерме елга шактый зур исемлек. Колхоз җитәкчеләренең еш алмашынып торуы хуҗалыкка файдага түгел, билгеле. Алай да югарыда китерелгән исемлектән рәис булып Исхак Әюп улы Садриев эшләгән елларда Мичурин исемендәге колхоз үзенең икътисади куәтен күрсәтеп ала әле. һәр ике авылда байтак кына торак йортлар, Яңа Сережкинода заманча мәктәп һәм башка мәдәният-көнкүреш биналары салына, колхоз үзенең уңай традицияләрен яңарта. Ул елларда күмәк эшне җигелеп тарткан Мария Мельникова, Зинаида Куракина, Анастасия Алексеева, Асия Зәйнәкева, Зинаида Буракина, Борис Орлов, Дамир Зәйнуллин, Мария Дмитриева, Сәгыйт Сәгыйдуллин, Никонор Исаев, Рәсимә Хөснетдинова һәм башкаларның исемнәре район газетасы битләреннән төшми.
Туксанынчы елларда хуҗалыкларны күләмнәре буенча элеккеге хәлләренә кайтару процессы Мичурин исемендәге колхозга да кагылмый калмый. Яңа Сережкинода элеккеге исеме белән мөстәкыйль колхоз оеша, бүген аның белән Л.В.Ларионов җитәкчелек итә. Мичурин колхозы да утызынчы елгы кысасына кайтып кала, аның рәисе элеккечә үк - Рамил Хәмбәл улы Хәмидуллин. Дөресен әйтик, аяусыз базар шаукымы колхозларның һәр икесенә тискәре тәэсир итте. Хәзер анда хәлләр җиңелдән түгел. Әмма хезмәт сөюче ата-бабаларның традицияләрен саклаучы механизатор Михаил Григорьев, Гамил Әюпов, Фәрит Газимҗанов, бертуган Салих, Әсгат һәм Әгъдәс Мифтаховлар, бригадир Разин Шакирҗанов, терлекче Мария Мельникова, Раиса Трошина, Аксинья һәм Виталий Орловлар, Роза һәм Рөстәм Гафиятуллиннар, Сөләйман Бадыйкшанов, Шәрифҗан Сабиров, Минзилә Әюпова һ.б. уңган һәм тырыш кешеләр булганда, алар белән Р.Х.Хәмидуллин һәм авыл Советы рәисе Н.В.Мельникова кебек сабыр һәм акыллы башлыклар җитәкчелек иткәндә, хуҗалык замана авырлыкларына бирешмәс, элеккеге данын саклап калыр дип ышанасы килә.
Сүзебезнең ахырында Мичурин исемендәге колхоз сыман тәртипле һәм төпле хуҗалыкта хәрби командир Виталий Раевский, Н.А.Моисеев, К.Н.Ванюков, З.Х.Хөснуллин, И.Ә.Садриев кебек нык куллы, тырыш хуҗалык җитәкчеләре тәрбияләнүен дә әйтеп китик.
МОРДВА-КАРМАЛКА
Район җиренә соңрак килеп утырган авыллар, бернинди архив материалларыннан башка да, әллә каян күренеп торалар. Әйтик, Тимәш, Савочкино, Юлтимер, Кузай, Яңа Сережкино, Югары Чыршылы, Чүте һәм башкалар. Сизелә: алар ничектер зур елгалардан читкә тибәрелгән кебекләр. Бу исә төбәккә соңрак килеп төпләнү галәмәте. Мин аларны үземчә "Икенче агым авыллары" дип атадым. Мордва-Кармалка - әнә шул икенче агым авылларының берсе. Ул XVIII гасырның 70 нче елларында Пугачев явы алдыннан килеп утырган. Архив документларында исә беренче тапкыр 1785 елда үткәрелгән Дүртенче ревизия материалларында телгә алына: "Из мордвы новокрещенных вновь заселенной деревне Кармалка Сарабиккулово тож-171" (Петербургтагы үзәк дәүләт архивы, 558 нче фонд, 2 нче тасвирлама, 294 нче кенәгә). Бу юлларны ничек шәрехләргә соң? Тексттан аңлашылганча, яңа чукынган мукшылардан торган бу авыл ревизия алдыннан гына килеп утырган икән. Аны башта "Кармалка" дип тә, "Мордва Сарабикколы" дип тә йөрткәннәр. Чөнки ул Сарабиккол авылы җирләренә килеп төпләнгән. "Кармалка" дигәне исә шушы ук төбәктәге Түбән һәм Югары Карамалы (Чирмешән районы) авыллары исемнәренә охшатып "Мордва Карамалысы" дигәнне аңлата. Урыс-улак аны "Кармалка" дип бозып әйткән. Инде 171 санына килгәндә, ул 1785 елда биредә 171 ясаклы ир-ат яшәгәнен белдерә. Димәк, Мордва Карамалысы нигезләнгән елларында авылда 350 чамасы кеше булган. Бу инде 35-40 гаилә дигән сүз.
Авыл нигезләнүгә йөз елга якын вакыт үткәч (1859 ел - Унынчы ревизия) монда инде 165 йорт, 1060 кеше (485 ир-ат, 575 хатын-кыз) исәпләнә. Биредә әле ни чиркәү, ни мәктәп булмый (Россия империясенең халык яши торган урыннары исемлеге, XXXVI том. Самара губернасы, 1864 ел). 1883 елга инде Мордва-Кармалкадагы йортлар саны 177 гә җитә, ә менә халык саны 992 гә генә кала. Без караган кадәр материаллардан күренгәнчә, ул елларда Мордва-Кармалкадан бернинди авыл да аерылып чыкмаган. Халык санының азаюы нинди дә булса кыргын нәтиҗәсе дип каралса кирәк. Шул ук 1883 елда Санкт-Петербургта басылып чыккан "Европа Россиясенең волостьлары һәм мөһимрәк авыллары" белешмәсеннән күренгәнчә, авыл инде шул ук исемдәге волость үзәге.
1900 елда Самарада басылып чыккан белешмә ("Самара губернасының халык яши торган урыннары исемлеге") исә XX гасыр башында биредә 205 йорт, 1286 кеше (640 ир-ат һәм 646 хатын-кыз), волость идарәсе, су тегермәне, земство станциясе (ягъни почта), чиркәү-мәхәллә мәктәбе булуын икърар итә. Белешмәдә "чиркәү-мәхәллә мәктәбе" дип язылса да, авылда әле чиркәү юк, димәк, ул, асылда, миссионерлык мәктәбе булган.
Шундый ук белешмәнең 1910 елда басылып чыккан нөсхәсе безгә бу вакытка Мордва-Кармалкада йортлар санының 236 га, халкының 1479 кешегә (751 ир-ат һәм 728 хатын-кыз) җитүен раслый. Искәрмәдә инде "чиркәү" дигән сүз дә бар. Димәк, ул 1910 ел алдыннан салынган.
Әнә шул рәсми белешмәләрдән күренгәнчә, революциягә кадәр дәүләт крестьяннары булып исәпләнгән кармалкалыларның 3249 дисәтинә уңайлы (ягъни чәчүлек) һәм 58 дисәтинә уңайсыз җирләре булган. 1920 елга кадәр волость үзәге булып торуына карамастан (аннан соң ул Иске Куак авылына күчә), Мордва-Кармалкада ни базар, ни ярминкә үткәрелми. Волость старшиналарыннан иң соңгыларының берсе - Иске Сережкино авылыннан Иштирәк Савелий улы Иштирәков, аның писаре исә - Васильев Петр Иванович.
Бөтен Бөгелмә өязендәге кебек үк, Кармалкада да 1918 елның февраль ахыры-март башында волость һәм авыл Советлары барлыкка килә. Волость Советының беренче рәисе итеп Владимир Архипов сайлана. Бераздан аны Петряев Логин Григорьевич алмаштыра. Шул ук җыелышта 1918 елның Ills мартында Бөгелмәдә узачак Советларның беренче өяз съездына Мордва-Кармалка волостеннан делегатлар да сайлана. Алар- Анисим Раевский һәм Иван Павлов. Соңрак бу ике делегатның беренчесе, ягъни Анисим Осипович Раевский (Серез&кинодан, искесеннәнме, яңасыннанмы - билгеле түгел) өяздәге беренче съездның президиумына сайлана, аннан инде өяз Советы башкарма комитеты составына керә, аннары башкарма комитетының Президиум әгъзасы була. Бу кешенең аннан соңгы язмышы кызык кына.
1918 елның июнь башында ак чехлар Бөгелмәгә якынлашып, аны камап алу куркынычы тудыргач, хәрби-революцион штаб өяз хәзинәсен коткарып калырга карар бирә. Менә шушы катлаулы һәм хәтәр эш Анисим Раевскийга тапшырыла, аңа ярдәмгә башкарма комитет әгъзаларыннан ике кеше (Болотов һәм Фомичев) һәм тимер юл станциясенең өч кораллы дружиннигы бирелә. 1918 елның 6 июленә каршы төндә Анисим Раевский дәүләт банкының өяз бүлеге управляющие Самариннан 100 пот алтын кабул итә, аны өч ат олавына төйи һәм шул ук төндә Чистайга чыгып китә. Анисим Раевский һәм аның иптәшләренең аннан соңгы юллары тулы бер роман язарлык. Без исә бу урында өяз хәзинәсен һәм эш кәгазьләрен урау юллар (Пермь һәм Ярославль аша) белән булса да исән-имин Мәскәүгә илтеп тапшыруларын, Анисим Раевскийның Самара аша Бөгелмәгә кайтуын һәм әле озак еллар буе Совет органнарында эшләвен әйтү белән чикләнәбез.
Гражданнар сугышы елларында, төгәлрәк әйтсәк, 1918 елның 6-8 октябре көннәрендә Мордва-Кармалка чиркәвенең ярдәмче биналарында 5 нче армиянең сул як яр төркеме (Бөгелмәне алганнан соң -2 7 нче дивизия) штабы тора. Бу хәл авыл халкы язмышында чагылмый калмый, әлбәттә. Нәкъ шул көннәрдә Иван Мишкин, Алексей Венчаков, Дмитрий Сабанов, Василий Зотов, Григорий Васильев һ.б. иреклеләр булып Кызыл Армия сафларына язылалар.
Табигый ки, авылда яңа хакимият урнашуга, әүвәл монда беренче совет мәктәбе ачыла. Ул бөтенләй буш урында барлыкка килми, билгеле. Без инде югарыда Мордва-Кармалкада гасыр башында ук миссионерлык мәктәбе ачылуын әйткән идек. Дөрес, аның махсус бинасы булмый, сабаклар Венчаковларның шәхси өендә алып барыла. Рәсми рәвештә чиркәүмәхәллә мәктәбе дип аталган бу мәгариф чаткысын башлап кабызып йөрүче, ягъни беренче укытучы - Само-атя. Яшьлегендә ул патша армиясендә хезмәт иткән, шунда укырга һәм язарга өйрәнгән, хәзер исә авыл балаларына хәреф таныта.
1901 елда авылга яшь укытучы - Иске Куак тегермәнчесе кызы Татьяна Николаевна Боброва килә. Әдәпле, белемле һәм чибәр мөгаллимә балалар һәм авыл халкы күңеленә бик хуш була. Әмма бер ел укытуга, ул фаҗигале рәвештә үлә.
1902-1904 елларда авыл мәктәбендә Самара өлкәсенең Шынталы районыннан Иван Герасимович Паныпев укыта, аннан инде, 1905-1908 елларда Иван Иванович Игнатьев эшли. Анысын Алексей Семенович Александров (1908-1910) алыштыра. 1911 елда исә балаларга сабакны Вера Алексеевна Бурмистрова бирә. Мөгаллимнәрнең бик еш алышынып торуы һәм уку-укыту өчен иң кирәкле шартлар да булмау (мәктәй әле һаман да чиратлап крестьяннарның өйләрендә эшли) мәгариф эшенең сыйфатына нык суга, билгеле - балалар хәреф танудан ерак китә алмыйлар.
1912 елда Кармалкага Шынталы районының Воробьевлар токымыннан яшь укытучы кыз Елена Ивановна Егорова күчеп килә. Үзе генә дә түгел, әти-әнисе һәм сеңлесе Соня белән, ягъни бөтен гаиләләре белән. Мөгаллимәнең атасыИван Егорович - урманчы булып эшли. Алар түбән очтагы, моңа кадәр кармалкалыларның төшенә дә кермәгән балконлы матур йортта яшиләр. (Бу өй 1932 елгы янгында юкка чыга.) 
Елена Ивановна Кармалкада картаеп үлгәнчегә кадәр яши. 43 ел буе балалар укыта. Аның элеккеге укучылары Елена Ивановнаны һәрчак ыспай киенгән, чәчләрен биек итеп өйгән, кайчак исә матур озын толымнар итеп салган чибәр, ләкин бик кырыс, һәрчак кулына кырлы линейка тоткан мөгаллимә итеп хәтерлиләр. Елена Ивановна вакытында мәктәп тә чиркәүнең каравыл өендә эшли башлый. Шунда ул 1917 елгы революцияне каршылый. Яңа хакимиятнең хәерхаһлыгыннан файдаланып, Елена Ивановна халык мәгарифенә яңа форма һәм яңа эчтәлек бирү эшенә башы-аягы белән чума.
Революциягә кадәрге мәктәп, гәрчә ул урыс телендә булса да, белемне бик сай бирә. Шуңа карамастан авыл мәктәбендә хәреф танырга өйрәнгән тырыш кешеләрнең кайберләре соңрак күренекле белгечләр булып китәләр. Әйтик, Мишкин Петр Егорович - ветеринария өлкәсендә академик, Макаров Иван - зур хәрби командир, Васильев Николай Андреевич - медицина хезмәте капитаны, Абросимов Семен Никифорович очучы булып җитешәләр.
Авылда беренче совет мәктәбе эшли башлагач, Елена Ивановна мәгариф өлкәсендә ялгызы булмый инде. Монда Әлмәт районының Кичү авылыннан килгән Приклонский Владимир Михайлович һәм Мордва-Кармалканың үзеннән Чатуров Федор Павлович эшли башлый.
1929 елдан укытучылык эшенә Смолькин Сергей Николаевич, 1922 елдан Федорова Екатерина Павловналар да җигеләләр. 1924 елда элеккеге волость идарәсе бинасы мәктәпкә бирелә.
Авылда халык мәгарифе турында хикәябезне өзмәү өчен, без бу урында алгарак узарга булдык. 1930-1934 елларда Мордва-Кармалка мәктәбендә Венедиктов С.Ф., Кирдянов Павел Ильич, Якушев Филипп Николаевич, Гаркин Павел Васильевич һ.б. кебек күренекле педагоглар эшли. Алар авылны күмәкләштерү эшендә бик актив катнашалар.
1934 елда элеккеге башлангыч мәктәп тулы булмаган урта мәктәпкә әверелә, коллективта инде И.Г.Филиппов, Н.Г.Юнусов, П.Юнусов, Н.П.Тимошкин, И.Г.Осипов, Ф.И.Осипов, В.Я.Кудашова, Т.В.Кудашова, Ф.М.Кудряшов, Н.Н.Романов кебек хәзерлекле педагоглар эшли. 1937 елда география укытучысы Григорьев Василий Евстигнеевич мәктәп директоры итеп билгеләнә, ул 1940 елга кадәр эшли. Аннан инде директорлыкка Степан Федорович Венедиктов алына. Бу чорда педагоглар булып Е.И.Егорова, Е.И.Чернова, М.С.Абрамова, К.О.Чатуров, И.И.Потапов, Н.Н.Романов һ.б. эшли.
1941 елда ир-ат укытучылар сугышка китеп бетә. Директорлык эше Елена Ивановна Егорова җилкәсенә баса, уку-укыту эшләре бүлеге мөдире - Мария Семеновна Абрамова. Әлбәттә инде, укытучылар да хатын-кызлар: А.Д.Моисеева, А.Г.Звонарева, А.И.Карабаева, П.Т.Звонарева, Е.Г.Венчакова, Е.В.Кондратьева, М.В.Горкина һ.б.
Сугыштан соң мәктәпкә М.М.Мишкин, П.А.Чатуров, М.Н.Смирнов кебек ир-ат укытучылар да кайта башлый. Директорлыкта Е.И.Егорованы Вениамин Георгиевич Арютин, анысын Спиридоновкадан килгән Алексей Кузьмич Эскин алыштыра. Бу вакытта әле авыл мәктәбе зур булмаган өч агач бинага урнашкан була. Мәктәп яны участогы юк, физкультура дәресләре исә турыдан-туры урамда үткәрелә.
1951 елда мәктәп директоры итеп авылның үзендә туып үскән Мария Семеновна Абрамова билгеләнә. Аның һәм мастерской мөдире И.Г.Кудашов тырышлыгы белән элеккеге мәктәп бинасы мастерской итеп җиһазландырыла, анда тиски һәм верстаклар куела, күп кенә яңа кораллар сатып алына.
1955 елда авылда яңа мәктәп салына башлый. Һәм 250 урынлы бу бина 1959 елда файдалануга бирелә. Типовой булмаса да, бу инде чын мәктәп: биредә иркен, якты бүлмәләр күп, яңа мебель дә җитәрлек - рәхәтләнеп эшлә.
1962 елда мәктәпкә директор итеп Михаил Николаевич Смирнов билгеләнә, инде укытучыларның да яңа буыны эшли: Т.И.Мишкина, З.К.Большукова, В.М.Можкова, Ф.Ф.Головкина һ.б. 1977-1978 елларда авыл мәктәбенә М.С.Смирнов, М.С.Абрамова, М.М.Мишкин, П.Т.Чатурова, Е.Г.Смирнова, Т.К.Чатурова, Т.И.Звонарева, З.М.Смирнова, М.Г.Бабакаева, Т.В.Чуконцева, Л.А.Моисеева һ.б. кебек яшь педагоглар киләләр һәм аларның күбесе бүгенге көнгә кадәр эшлиләр. 
1974-1975 уку елында мәктәп кабинетлар системасына күчә. Ә 1983 елда биредә 195 урынлы ике катлы заманча мәктәп бинасы салына. Бер дигән класс-кабинетлары, спорт залы, мастерское, пионерлар бүлмәсе, буфет кебек бөтен уңайлыклары булган мәктәпкә Николай Иванович Мишкин җитәкчелек итә.
Мордва-Кармалка сигезьеллык мәктәбен тәмамлаучыларның байтагы соңрак районыбызда һәм республикада күренекле кешеләр булып җитешәләр. Андый лар дан озак еллар буе җитәкче урыннарда эшләгән Вениамин Георгиевич Арютин, Маркел Павлович Кирдянов, Петр Алексеевич Чатуров, инженер Павел Федорович Чатуров һ.б.ны мисалга алырга мөмкин.
АлаД да без бик нык алга сикердек. Кабат 30 нчы елларга кайтыйк әле. 1929 елда Мордва-Кармалкада партия ячейкасы оеша. Павел Ильич Кирдянов, Логин Григорьевич Петряев, Роман Федорович Прохоров һ.б. аның беренче әгъзалары булалар. Бер үк вакытта диярлек комсомол ячейкасы да барлыкка килә. Аңа башлап язылган К.С.Звонарев, П.А.Чатуров, Н.И.Кудашов, О.П.Гурьянов һ.б. партия һәм хөкүмәтнең шул замандагы карарларын тормышка ашыру буенча актив эш алып баралар. Нәкъ әнә шул тәүге коммунистлар һәм комсомоллар, укытучы В.М.Преклонский тырышлыгы белән 1930 елда авылда "Победа 2" ("Победа 1" - Кузайда) исемендәге күмәк хуҗалык төзелә. Билгеле инде, башлап аңа шул ук коммунистлар һәм комсомоллар, активлар языла. Шулардан Владимир Архипов, Павел Кирдянов, Владимир Преклонский, Емельян Моисеев, Иван Васильев, Иван Кирдянов, Иван Стенькин, Тимофей Звонаревларны әйтергә мөмкин. Оештыручыларның берсе буларак, Владимир Михайлович Преклонский колхозның беренче рәисе итеп сайлана. Бераздан аны Павел Ильич Кирдянов алмаштыра. 1931 елның язында ук МордваКармалкага беренче "Фордзон" тракторы кайта. Аны Келәүле станциясеннән Чистайда тракторчылыкка укыган Семен Абрамов белән Петр Ильин барып алалар. Шул ук елны Шөгер МТСы (Иске Куак) каршындагы курсларда Андрей Стенькин, Иван Макаров, Петр Прохоров, Ларион Кудашов, Петр Васильев кебек егетләр дә тракторчылыкка укыйлар һәм авылда беренчеләрдән булып механизаторлыкка документ алуга ирешәләр. Беренче тракторлар игенчеләрнең психологиясен нык үзгәртә, алар колхозга теләп языла башлый. Әгәр 1931 елда колхозда нибары бер бригада булса, 1932 елда алар инде ике, 1933 елда - дүрт. Болар исә Мордва-Кармалкада инде күмәк хуҗалык һәм аның икътисады ныгуын раслый.
1941 елда башланып киткән Ватан сугышы кармалкалыларның да тыныч тормышын өзә. Хәвефнең беренче көннәрендә үк авылның 250 ир-егете фронтка китеп бара. Шуларның 122 се яу кырларында ятып кала. Ил өчен газиз тормышларын фида иткән Александр Айгоров, Сергей Мишкин, Дмитрий Мишкин, Александр Звонарев, Ларион Кудашов, Терентий Звонарев һ.б.ны авылдашлары бүген дә хөрмәт белән телгә алалар. Бер Сергеевлар гаиләсеннән генә дә өч кеше - Александр, Семен, Василий - батырларча һәлак була орышта. Бертуган Петр, Никофор, Иван һәм Алексей Кудашовлар да шундый ук язмышка дучар булалар, һай, аяусыз сугыш харап иткән затларны тиз генә санап чыгарлык түгел.
Яу кырыннан әйләнеп кайткан Филипп һәм Василий Комбаровлар, Илья Антипов, Василий Ермолаев, Федор Измайлов һ.б. кебек ир-егетләрнең дә кайсы гарип, кайсы саңгырау, кайсы нык имгәтелгән иде. Шуңа карамастан алар басуларда иген игү, җәмәгать малларын карау кебек эшләрдә йөрүдән туктамадылар, ил байлыгын арттыруга өлеш керттеләр.
Авылда калганнарның фидакарьлеге дә яудагыларныкыннан ким түгел иде. Вера Антипова, Ефросинья Звонарева, Пелагея Абрамова, Варвара Кирдянова, Вера Моисеева, Надежда Звонарева һ.б. кебек япь-яшь кызлар сугышка киткәннәр урынына тракторларга утырдылар, комбайн штурваллары артына бастылар. Авыр афәтле елларда көннәрне төнгә ялгап иген иккән, фермаларда маллар караган Вера Ильина, Акулина Измайлова, Аксинья Прохорова, Татьяна Кудашова, Елена Венчакова, Пелагея Моисеева, Вера Васильева, Евдокия Бабакаева, Анна Комбарова, Анна Изотова, Вера Моисеева һ.б. кебек хатыннарның фидакарь хезмәтләрен яудагыларның батырлыгына гына тиңләргә мөмкин. 
Азык-төлек муллыгы өчен көрәш аннан соң да тукталмый, әлбәттә, чөнки әле зәхмәтле сугыш китергән казалардан арынасы бар, чөнки әле яшисе бар. Павел Кудашов, Григорий Васильев, Иван Мишкин, Мария Кудашова, Татьяна Антипова, Мария Деберцева, Анна Мишкина, Петр Васильев, Михаил, Гаврил һәм Осип Звонаревлар, Михаил Мишкин, Иван Моисеев, Степан Кочкуров һ.б. күпләрнең тырыш хезмәте нәтиҗәсендә "Победа" колхозы инде 50 нче елларда ук сугыш җимереклекләреннән котыла, уртача хуҗалыклар рәтенә баса.
Хакыйкать хакына әйтергә кирәк, "Победа" колхозы беркайчан да алдынгылар рәтенә сикереп чыкмады. 1961 елда аның Мичурин исемендәге колхозга кушылуы да очраклы хәл түгел иде, билгеле. Әмма түрәләр ихтыяры белән башкарылган бу эш берләшкән ике колхозның берсенә дә игелек китермәде. Алай да эреләндерелгән күмәк хуҗалык составында да МордваКармалкада кайбер яңалыклар булмады түгел. Әйтик, 1963 елда авыл тулысынча радиолаштырылды, тагы бер елдан исә аңа дәүләт электр челтәреннән ут бирелде.
1973 елда авылда кабат мөстәкыйль колхоз барлыкка килде, аның рәисе итеп тәҗрибәле һәм энергияле Николай Ананьевич Моисеев сайланды. Шуннан инде Мордва-Кармалка икенче яшьлегенә кайтты, дип әйтергә мөмкин. 1977 елда биредә бер дигән сарыкчылык комплексы файдалануга тапшырылды. Колхоз ашлык һ.б. азык-төлек җитештерү буенча алдынгы урынга чыкты. Колхоз исәбенә авылда клуб, кибетләр, балалар бакчасы, ике катлы заманча мәктәп, тегермән, медпункт һ.б. мәдәният-көнкүреш биналары салынды. Шул еллардан башлап авылның күп кенә хезмәт алдынгыларының даны бөтен районга таралды. Әйтик, сыерлар савучы оператор Зинаида Николаевна Кирдянова "Унберенче бишьеллык ударнигы" билгесенә лаек булды, аңа "Районның иң яхшы савымчысы" исеме бирелде. Николай Стенькин, Петр Бастылев, Николай Ермолаев, Елена Мишкина, Екатерина Петрякова, Ольга Макарова, Надежда Кудашова, Роза Кудашова, Вера Карабаева, Анна Ермолаева, Анна Чатурова, Василий Моисеев, Осип Звонарев, Михаил Лукьянов, Иван Мишкиннарның исемнәре төрле киңәшмәләрдә, район газетасы битләрендә еш кына мактап телгә алына башлады.
Кармалкалылар бүген дә, колхоз рәисе Вениамин Сергеевич Вечкилев һәм авыл Советы рәисе Алексей Павлович Бабакаевлар җитәкчелегендә, ирешелгәннәрдән чигенмәскә, замана кыенлыкларына бирешмәскә тырышалар.
МӨЭМИН-КАРАТАЙ
Мөэмин-Каратай турында сүз башлауга, монда яшәүче халыкның күбесе аның Иске авылдан күчеп утыруын тарих итеп сөйли. Риваятьләргә һәм кайбер билгеләргә (утырып калган ялгыз каен) караганда, ул Шушма елгасының уң як ярында, элеккеге Трактор авылы янында булган. Аксакаллар хәтерләвенчә, Иштирәк дип аталган бу иске авыл - ул хәзерге Иске Иштирәкнең дә, Мөэмин-Каратайның да бабасы. Безнең яклардагы беренче татар авыллары XVIII гасырның 30 нчы елларында гына нигезләнүләрен тарихи документлардан белгәнчә, без әлеге Иске авылны 1730 еллар тирәсендә барлыкка килгән дип авыз тутырып әйтә алабыз.
Әлеге Иске авыл тарихында телгә алып сөйләрлек нәрсә - аның аша хәзерге Татарстан җирендә хәрәкәт иткән пугачевчыларның бер алае узу. Тугыз йөз болачыдан һәм биш туптан торган бу алай белән шушы борынгы Иштирәк кешесе, корпус старшинасы Әйт Үрәзмәтев (1718-1774) җитәкчелек итә. Шунысын да әйтик: Пугачев үзенең йөзләрчә полковниклары, атаманнары һәм старшиналары арасыннан бу олуг исемне нибары ике кешегә - Иван Черняев һәм Әйт Үрәзмәтевкә генә бирә. Шушы факт үзе генә дә якташыбызның каһарманлыгын бәяләп тора.
Алайның, бүгенге Баулы районындагы Ташлы авылыннан чыгып, Чирмешән кальгасына, анда качып яткан Әби патша генералы Миллер гаскәрләре өстенә барышы. Ә ул заманнарда безнең район территориясе карурманнар, куе әрәмәләр һәм үтеп йөргесез сазлыклар белән капланган була. Җөмләдән, Чирмешән кальгасына килгән һәртөрле түрә-галимнәр, ямчылар һәм йомышлы кешеләр, атларда Сарабикколга килеп, аннан Кирлегәч һәм Урмышлы аша Кичүгә чыга булганнар, калган юлны Яңа Мәскәү юлы, ягъни Казан-Оренбург тракты буйлап дәвам итә булганнар. Бу хакта академиклар И.И.Лепехин, П.С.Паллас, Н.П.Рычков һ.б. үзләренең китапларында язып калдырганнар. Кыскасы, кая ул туплар һәм йөзләрчә обозлар тарттырып узу, җайдаклар да турыга иркенләп үтә алмаганнар бу җирләрдән. Чирмешәнгә төньяктан Ям тракты буйлап барып төшәргә дә мөмкин, әлбәттә. Әмма анда, Кичү кальгасында, патша җәлладлары мыжлап тора. Дөрес, Шөгер төбәгеннән көньякта да (Келәүле, Шынталы һ.б. авыллар аша) урмансыз дала юллары бар. Әмма аннан пугачевчыларның ике алае (чукынган морза Йосыф - Осип Енгалычев башлыгында) киткән инде. Димәк, ул якларда ни үч алырлык алпавытлар һәм поплар, ни алайга кушарлык крестьяннарр калмаган. Янә дә килеп, башка алайлар белән очрашу урыны итеп Урманасты Үтәмеш тәгаенләнгән. Шунысы да бар: Әйт Үрәзмәтев Иштирәк кешесе бит әле. Аның якташлары ярдәменә өметләнүе дә урынсыз түгел.
Сәбәпләр җитди һәм күп төрле. Атаман ныклы карарга килә - турыга тәвәккәл, тәгалаллаһи. Ә юллар, чыннан да, юк диярлек. Үрәзмәтев яугирләренә меңьяшәр агачларны кисеп юл сабарга, баткак сазлыкларга түшәүлекләр тезәргә, хәтта тауларны кисеп (әйтик, Мөэмин-Каратайның Яу юлы тавы) юллар салырга туры килә. Иске авыл янында алай Шушманы кичә. Елга аша тупларны алып чыгу өчен, алар төптәге комга, туплар батмасын дип, тирән су төбенә таш түшиләр. Бу эшләрнең барында да яугирләр генә түгел, Иске авыл кешеләре дә катнаша. Алай, исән-имин ул чакта мул сулы елганы кичеп, юлын дәвам итә. Шуннан инде бу төбәктәге авылларның урман-кырлары, тау-чокырлары Пугачев явына нисбәтле исемнәр йөртә башлыйлар. (Әйт Үрәзмәтевнең һәм аның апаеның аннан соңгы язмышы турында без "Хәзинәләр җирендә" дә сөйләгән идек инде.)
Әнә шул вакыйгалар сәбәпче булса кирәк, Иске авылны куып тараталар. Географик урынның авыл өчен кулай килмәве, бигрәк тә Иске Куак чиркәве чыңнары да роль уйнамый калмаганнардыр. Ясаклы татарларның күбесе хәзерге Иске Иштирәккә, беразы Мөэмин-Каратайга күчеп китәләр. Алай да фаразның беренчесе дөреслеккә ныграк туры килә. (Пугачев явыннан соң Әби патшаның Җаек елгасы исемен Уралга алмаштыруын гына исегезгә төшерегез.)
Яңа урынга, ягъни Шушма елгасына түгелә торган Каратай (борынгы төрки исем) суы буена әүвәл Мөэмин бабай гаиләсе күчеп утыра. Аннан инде Ялан авылыннан (хәзерге Алешкино, анда башлап татарлар утырган була) тагы бер гаилә килеп төпләнә. Яланлыларның башкалары да күченеп, бүгенге Чүтене нигезлиләр. Вакытлар үтү белән, Каратай суы буена төрле җирләрдән (нигездә, Иске авылдан) изелгән, тапталган татар гаиләләренең өченчесе, дүртенчесе... казык кага. Шулай итеп, хәзерге район җирендә өр-яңа авыл барлыкка килә. Аны күп еллар буе, хәтта әле Ватандашлар сугышы елларында да Иштирәк Каратае дип йөртәләр. Бер үк вакытта авылны нигезләүче Мөэминнең дә исеме онытылмый: Совет хакимияте елларында ул авыл Мөэмин Каратаена әйләнеп кала, аннан инде, урысларга ияреп, Мөэмин-Каратай дип атый башлыйлар. Хәзерге агач авыз-балта тел татарларның күбесе Бәләкәй Каратай дип кенә җибәрә.
Мине озак вакыт бер шик-сорау борчып килде: авыл Зәй Каратаена нисбәтле түгел микән? Нигә, Зәй-Каратай зур да, борынгырак та. Аннан бер төркем игенче Шушма буена таба күчеп китә икән, аның ние гаҗәп?! Әмма озак еллар буена тикшеренүләр әлеге фаразны расламады. Бу хакта тарихи документлар юк, гомер иткән аксакаллар да берни хәтерләмиләр. Янә дә килеп, бу ике авыл бер-беренә нисбәтле булсалар, кардәшлек җепләре бүгенгә кадәр сакланмый калмас иде.
Мөэмин-каратайлыларның күңелләре булсын, без алар гомер бакый телләреннән төшермәгән Иске авыл турында белгәннәребезне сөйләдек. Гәрчә аның бер гаҗәбе булмаса да. Чөнки безнең як авылларының күбесе хакында "менә алар моннан 250-260 еллар элек шушы урынга килеп утырганнар да, әле һаман шунда яшәп яталар икән" дип уйлау беркатлылык булыр иде. Авыл - тереклек итүче гаҗәеп механизм ул. Аңа беренче нәүбәттә кешеләр, аларга эчәр өчен су (ул әле хайваннарга да, бакчаларга сибәргә дә, тегермәннәр салырга да җитсен), җылынып тамакларын туйдыру өчен утын, печәнлеге, чәчүлек җире Һ.6., һ.б. кирәк. Менә шуңа да кешеләр, уңайлы җирләр эзли-эзли, еш кына күченеп торганнар. (Әле бүген дә өйләрен авылның бер башыннан икенчесенә күчерүчеләр җитәрлек.) Шөгер дә, Керкәле дә һәм башка күп авыллар да башта утырган урыннарында иске зиратлар калдырып күчеп киткәннәр. Мисалга Куакбаш авылы янындагы Иске авыл зиратын китерергә мөмкин. Ул XVIII гасырда яшәгән Исмәгыйль авылы урыны, халкы исә, яшәргә кулай урын эзләп, Куакбашка һәм Урмышлыга күчеп беткән.
Язмыш ничек кенә боргаламасын, Мөэмин-Каратай халкы беренче тапкыр тарихи документларда телгә алынган 1785 елдан бирле бүгенге урынында, ягъни Каратай суы буенда яши инде. Бу аның нигезләнгән елы дип аңлашылмасын. Шушы елда үткәрелгән Дүртенче ревизиягә кадәр ул кимендә ун ел тереклек итә. Әлеге ревизиядә биредә 20 ясаклы татар (ирләр) теркәлә. Димәк, авылда 9-10 йорт була (ул заманнарда салымнар морҗа, ягъни йорт башыннан салынганлыктан, игенчеләр өйләнгән улларын да башка чыгарырга ашыкмаганнар; бер гаиләдә 10-12, хәтта 15-18 кеше яшәве гадәти күренеш булган). Шулай булгач, авыл халкы. Бөек Җиңүнең 50 еллыгын бәйрәм иткәндә (җәйге кыр эшләре беткәч булса, бигрәк тә әйбәт), Мөэмин Каратаеның 220 еллыгын билгеләп үтсә, хакыйкатькә хилафлык кылу килеп чыкмас, минемчә.
Әнә шул рәвешле бик хозур табигать кочагында, ләкин гаять мәшәкатьле һәм авыр крестьян тормышында гасырга якын вакыт - 75 ел үтеп китә. Рәсәйдә инде Унынчы ревизия бара. Урыс патшаларының дөньяны буйсындыру максаты белән туктаусыз алып барган сугышлары өчен салымнарны ярты тиененә кадәр берәмтекләп җыеп баручы переписчиклары шушы бәләкәй татар авылына да килеп җитәләр һәм түбәндәге мәгълүматларны теркәп куялар, хәтта әле 1864 елда махсус белешмә рәвешендә пайтәхеттә бастырып та чыгаралар: 
"429 (Самара губернасы буенча рәт саны. - Җ.Р.). МукъминКаратай - д.каз. (авыл, казна, ягъни ирекле крестьяннар дигәне), при речке Каратайке, расстояние от уездного города (Бөгелмәдән) - 50 верст, от становой квартиры (Иске Писмәннән) - 40 верст, число дворов - 54, число жителей мужского пола - 158, женского пола - 194 (димәк, 352 кеше), мечеть могаметанская - 1".
Болай карап торуга, монда бер дә аңлашылмаган нәрсә юк кебек. Алай да, бер нәрсәне шәрехләп китик әле. Унынчы ревизия 1856 елда уза, ә авылда инде мәчет эшли. Урысларның "молельный дом" (ягъни манарасыз гади йорт) дигәннәре түгел (алары авыллар нигезләнгән еллардан ук булган), ә горур аен күккә чөйгән манаралы мәчет (бәлки әле анысы да 15-20 ел алдан төзелгәндер). Бүген без кабат мәчетләр салабыз һәм аның һәркайсының күпмегә төшкәнен чамалыйбыз. Аерма шунда гына, узган гасырда мәчетләрне халык акчаны үз кесәсеннән чыгарып салдыра. Хәзер аны төзүгә колхозлар, совхозлар, бихисап предприятиеләр, хакимият органнары ярдәм итә. Менә шуннан инде Мөэмин Каратае халкының XIX гасыр урталарында ничегрәк яшәвен күз алдына китерергә мөмкин. Безнең район җирләре аша әле XVIII гасырның 60 нчы елларында ук узган дөньякүләм зур галим Петр Симон Палласның сүзләре дөрес булып чыга бит тәки. Ул бит безнең бабайлар турында: "Аларның иген игү өчен иркен урыннары бар, һәм алар хәлле генә яшиләр", - дип язып калдырган, уңганлыкларын, чисталыкларын, гыйлемгә омтылышларын мактаган. Янә дә килеп, мәчет бит әле гыйбадәт урыны гына да түгел, мәгърифәт йорты да. Барыбызга да мәгълүм: болгар бабаларыбыз чорыннан ук һәр мәчет янында мәдрәсәләр гөрләп эшләгән. Ул Мөэмин Каратае каршында гына булмагандыр, дип уйлау ахмаклык саналыр иде. Әйе, 60 елга сузылган бер сынык ипигә мохтаҗлыкны, гыйлемгә һәм әхлакка төкереп карауны безгә большевиклар гына алып килде!
Авылның аннан соңгы үсешен архив документларыннан алынган түбәндәге мәгълүматлары ачыкласалар кирәк:
1883 ел, 58 йорт, халкы 338 кеше, мәчет, су тегермәне. 
Тегермәннәр салу да - муллык билгесе.
1900 ел. 116 йорт, халкы 724 кеше (357 ир-ат һәм 367 хатын-кыз), мәчет, су тегермәне.
Авылның Совет чоры язмышы, революциягә кадәргесе кебек үк, тирә-яктагы башка татар авыллары язмышыннан әллә ни аерылмый. Шул ук беренче Совет органнарын оештыру, иске мәдрәсә базасында яңа совет мәктәбе ачу, 20 нче елларда комсомол, партия ячейкаларын барлыкка китерү, тәүге кооператив төзү, шул ук ачлык, шул ук хәерчелек. Хәер, яңа хакимият чорында Мөэмин-Каратай өчен мөһим генә бер яңалык була икән: ул Түбән Чыршылы волосте карамагына күчә. Хикмәт шунда ки, 1920 елның башында булып узган сәнәкчеләр фетнәсе вакытында Кузай волостеның Куакбаш авылындагы идарәсе җитәкчеләре үзләре сәнәкчеләргә итәкчелек итәләр. Әнә шуны истә тотып, восстание бастырылганнан соң, волость үзәге дә Кузай авылына күчерелә, идарә Мөэмин-Каратай халкына ераклаша. Шуннан инде авылны Түбән Чыршылы волосте карамагына бирәләр.
Авыл халкы үзләре сайлап куйган һәм бер-берен алмаштырып торган авыл Советы рәисләре Мәҗит Газизев, Зәй керәшене Купцов, Мөэминҗан Гәрәев, Гата Билалов, Гата Вәлиев, Гыйлаҗетдин Нуретдинов һәм башкалар җитәкчелегендә хөкүмәт карарларын тормышка ашыралар: муеннарыннан чумарлык салым салалар, хәллерәк кешеләрне, мулланы авылдан куалар, мәчет манарасын аударганны сыкранып күзәтәләр. Совет властеның бу дорфа эшләрендә авыл Советы рәисләре ялгыз булмыйлар, әлбәттә. Беренче комсомол һәм коммунистлардан тыш, тау буенда кулаклардан талан алынган биналарда ачылган башлангыч мәктәп укытучылары Сара апа, Җиһан һәм Галләм Садыйковлар, Сабир Галиев, Рәхим Кадыйров, Әхмәдулла Фәйзуллиннарны да бик нык файдаланалар. Мәктәп димәктән, Мөэмин-Каратайда ул башта 4 класслы итеп ачыла, сугыш алдыннан гына 7 еллыкка күчә. Әмма авыр сугыш елларында янә 4 класслыга кала. Сугыштан соң исә кабаттан җидееллык булып эшли башлый. Мөэмин-Каратай мәктәбен аякка бастыруга 1940 елда Шөгер урта мәктәбен тәмамлаган Мөкатдәс Шәрәпев зур көч куя.
Егерменче еллар ахыры - утызынчы еллар башында авыл активистларына эш тагы да арта - ил өстендә күмәкләшү дигән афәтле җил исә. Башлап, 1928 елда, күмәк тормыш төзү максаты белән, авылның ике дистә чамасы гаиләсе Шушма елгасының Иске Куак авылына каршы ярындагы ерак басуга күчеп китә, һәм алар биредә бәләкәй генә Трактор авылын нигезли. Дөрес, бу инде беренче тәҗрибә булмый. Әле аңа кадәр үк авыл крестьяннарыннан бер төркем, Бөгелмә районына, алпавыт Петров җирләренә (хәзерге ял йорты янына) күчеп, "Берлек" авылын нигезлиләр һәм коммуна төзергә маташып карыйлар. Игенчеләр 1928-1929 елларда яңа урынга күченеп коммуналап, җирне бергәләп эшкәртү ширкәте оештырырга ниятләп йөргән арада, илдә колхозлашу хәрәкәте башланып китә һәм элеккеге Шөгер районында беренчеләрдән булып йөз проценты белән күмәкләшкән "Трактор" колхозы барлыкка килә. Соңрак бирегә Кирлегәч авылыннан да бер төркем игенчеләр күчеп киләләр һәм авылны бераз зурайтып ибәрәләр. Күчү һәм яңа авыл оештыру эшләрен Шәяхмәт Шаһиев башлап йөри.
"Трактор" колхозының район хезмәт ияләре теленә керүе аның атдалыгында-артталыгында гына да түгел. Хикмәт авылның бик матур урында урнашуында. Әле 30 нчы елларда ук биредә колхозара кымыз шифаханәсе эшли башлый. Аннан инде Шөгер районының үзәге Лениногорскига күчерелгәнчегә кадәр монда пионерлар лагере эшләп тора. Әнә шул шартлар бәләкәй генә авылның исемен бик тә популярлаштырган иде.
Күмәкләштерү Мөэмин-Каратайның үзендә дә озак көттерми. 1929 елда монда партиянең Түбән Чыршылы волосте комитеты секретаре Бухарин дигән бәндә килеп чыга һәм санаулы көннәр эчендә авылны йөз процент күмәкләштерүгә ирешә. Мәгәр ул артыгын тырышып ташлый: "колхоз булгач, Советның кирәге юк" дип уйлый каударлы секретарь һәм авыл Советын ябып та куя. Башка түрәләр моны унбиш көн үткәч кенә белеп алалар, ашыгыч рәвештә авыл Советын торгызалар. "Тырыш" секретарь исә эшеннән куыла.
Мәгълүм булганча, утызынчы еллар Совет властеның һәм колхоз строеның тәмам җиңеп ныгуы еллары. Мөэмин-Каратайда да яңа власть та, күмәк хуҗалык та ныклап аякка басалар. Әмма җиңү югалтуларсыз гына булмый. Әйтик, колхозга кермәгәне өчен Хәмитев Ьади бабайның йорт-җирен, мал-туарын талап алалар, үзен урамга куып чыгаралар. Мулла Хаҗи Гыйрфанов шулай ук соңгы энәсенә кадәр талана, өе сүтеп алына. Тегермәнче Сәлах Себергә олактырыла. Ятим калган мәчет моңаеп тормасын дип, ярлы Хәмәтвәли Гәрәев муллалыкка указ алып кайта. Тик хәерче,булса да ул да рәнетелә. Әмма аңа башын кадерсезләп озак йөрергә туры килми. 1938 елның шомлы төннәренең берсендә комсомоллар мәчет манарасын кисеп аударалар. Ул озак еллар буе клуб итеп файдаланыла. Иман йорты әле бүген дә кешеләргә хезмәт итә - аны, сипләп, колхозның ындыр табагы янына күтәрделәр һәм ике гаиләгә фатир иттеләр.
Утызынчы елларда авылда булган зур югалтуларны гади игенчеләр генә түгел, җитәкчеләр дә авыр кичергәннәрдер. Әмма берни эшләр хәл юк, яшәргә кирәк. Колхозга әүвәл нигез салган активист Гәрәевләр авылдан чыгып тайдылар. Шул авыр елларда авыл язмышын кулларына алган Хәким Шәмгунов, Хәким Җәббаров, Фәррух Хәйруллина, Камил Якупов кебек авыл Советы һәм колхоз рәисләре тешләрен кысакыса ил-халык язмышын кайгырталар. Аларның уртак хезмәте белән тормыш күзгә күренеп матурлана. Инде ипекәй дә ашый башлыйлар, инде колхозга беренче карлыгачы булган "полуторка"ны Мөэмин-Каратайга Иске Иштирәкнең Апушы китерә. Аннан инде Гайсин Мөнир шоферлыкка укып кайта. Инде авыл клубында беренче радиоалгыч пәйда була - аны бөтен авыл белән җыелышып тыңлыйлар.
"Социализм" дигәннәренә әлегә бик ерак булса да, әнә шундый "инде"ләрне байтак санарга була ул елларда. Ләкин иртә таңнарның берсендә һәр йорт ишеген шакыган "Сугыш!" дигән шөкәтсез сүз аларның барына да нокта куя. 1941 елның 22 июне иртәсендә Мөэмин-Каратай халкы клуб янына митингка җыела. 
Китәләр. Әле кичә генә өйләнгән Фәрзетдинев Имам да кочагы суынырга да өлгермәгән хәләле Фазыйләне калдыра, алты бала атасы Ихсан абзый да биштәрле капчыгына үрелә... Авыл Советы рәисе Камил Якупов белән колхоз рәисе Хәким әббаров көн саен 15-20 кеше озаталар авылдан (соңрак исә үзләре дә кулларына корал алалар). Ниһаять, сугышка китүчеләрнең саны 250 гә якынлаша. Шунысы аяныч: күпләрнең авыл белән соңгы кат саубуллашулары була бу. Бәләкәй генә авылның Габдрахман Шәрәпев, Шәйхелислам Вәлиев, Габделихсан Ганиев, Габделәхәт Минһаҗев, Әбүбәкер Хәсәншин, Нургата Гәрәев, Әхмәдулла һәм Габдулла Фәйзуллиннар, Хәким Җәббаров, Камил Якупов, Инсаф Фәрзиевләр кебек 118 ир-егете яу кырында ятып кала. Сугыштан соң берәмсәрәм авылга кайткан Габдерәуф Гәрәев, Исмәгыйль һәм Хәмәтгали Вәлиевләр, Ибраһим Даутов, Мөдәррис Усманов, Шамил Мортазиннар кебек егетләр дә инде элеккечә янып тормыйлар, сулганнар, байтагы исә эшкә дә ярамый...
Ул хакта мактану бик үк хәерле эш булмаса да, әйтик: авылдагы бөтен авыр эш тылдагылар, ягъни хатын-кызлар һәм яшүсмерләр җилкәсенә төшә. Гайсина Гыйльмикамал, Вәлиева Зиннәтелҗинан, Җәләева Мәнзүмә, Гәрәева Мөгөлсем кебек дистәләрчә хатыннар чын мәгънәсендә ат эше башкаралар. Бу кара чорның бөтен кыенлыгын, фаҗигаләрен сугыш елларында һәм аннан соңгы гаять катлаулы елларда авыл Советы һәм колхоз башлыклары булып эшләгән Мөхәммәтев Фазыл, Шәймөхәммәтова Вәҗия (Урдаладан), Әсәдуллин Зыя (Юлтимердән), Фәрзетдинов Зыяф, Усманов Мөдәррис, Нуретдинов Зөфәрләр аеруча яхшы беләләр.
1954 елда әнә шул мескен хәлдәге хуҗалыкка шушы авылда туып үскән Әгъдәм Вәли улы Галләмовны рәис итеп сайлап куялар. Авылда яшәп тә үз гомерендә авыз тутырып ипи ашый алмаган, сугыш гарасаты узган, Казанда махсус курслар бетергән егет, авылдашларының хәлен аңлап, эшкә җиң сызганып тотына, йокы-ялны оныта. Фидакарь якташлары Сафуан Ганиев, Рәшит Ильясов, Сәкинә Вәлиева, Зәки Гыймаев, Нурсинә Сәмикова кебек дистәләрчә уңганнарның тырышлыгына таянып, ул биредә эшләрне шактый гына җайга сала, колхозчылар хәтта ипи ашый башлыйлар, хезмәт көненә акча да алгалыйлар.
Ничек кенә булмасын, 1954-1958 елларда Киров исемендәге колхоз шактый тернәкләнә, чын хуҗалык оешмасы булып җитешә. Әмма Совет власте беркайчан да авылга тыныч кына иҗтиһад итәргә бирмәде, аны төрле экспериментлар белән җәфалады. Бу очракта да шулай килеп чыга. Башта, 1959 елда, рәис булып Фәрхетдинов Зыятдин эшләгәндә, Мөэмин-Каратай авыл Советын бетерәләр, ул Иске Иштирәк авыл Советы составына керә, зур Совет белән рәис Камил Садыйков җитәкчелек итә. Аннан инде, 1958 елда, колхозчылар аяк терәп каршы булуга карамастан, Киров исемендәге колхозны Куйбышев исемендәге колхозга кушалар (рәисе Ислам Хәйретдинев). Шуннан инде Мөэмин-Каратай эреләндерелгән хуҗалыкның 4 нче бригадасы (бригадиры Әсгат Хәсәнев) булып кала һәм аның кояшы кабат баюга таба китә: үзәктән ерактагы авыл шактый талана, хәерчеләнә. Алай да Мөгөлсем Фәттәхова, Мөгөлсем Гәрәева, Гамил һәм Шамил Якуповлар, Шәрипҗан Мортазин, Дахия Гыйрфанов, Хәмәтгали Гәрәев, Халик Вәлиев, Зәки Гыймаев, Нурулла һәм Нурсинә Сәмиковлар кебек фидакарьләр көнне төнгә ялгап колхоз производствосының иң алдынгы тармакларында эшлиләр.
Әмма чамасыз зур хуҗалыкта, бригадага күз-колак җитмәү шартларында авылның авыл булып калуына ышаныч аз иде инде. Шуңа да 1989 елда биредә Маяк исемендәге үзбаш күмәк хуҗалык оештырылды, аның рәисе итеп Мөэмин-Каратайда туып үскән Рәис Харис улы Сәхапов сайланды. Соңрак исә Ибраһим Даутов һәм башкалардан торган бер төркем инициативасы белән монда авыл Советы да булдырылды.
Мөэмин-Каратай бәләкәй авыллардан саналса да, аның даны еракларга таралды. Әйтик, шушы авылда туып үскән Гали Даутов - техник фәннәр докторы, Татарстанда могтәбәр шәхес. Аның авылдашлары һәм коллегалары Тәлгат Камалов (Казанда), Мөхәммәтҗан Сәфәргалиев (Мәскәүдә), Гомәр Вәлиев (Одессада), подполковник Рәис Шәвәлиевләр дә (Новороссийскида) - фәндә үзләренең эзләрен калдырган галимнәр. Мөэмин-Каратай районыбызга Рәхим Кадыйров, Әкъдәс Ногманов, Әгъдәм Галләмев, Ибраһим Даутов, Мөдәррис Усманов, Касыйм Гәрәевләр кебек күренекле партия-совет, хуҗалык җитәкчеләре, медицина хезмәткәрләре биргән авыл да әле ул.
писмән
Авыл Советы үзенең территориясе ягыннан районда иң зурлардан. Ике хуҗалыктан торган 19 километрдагы тимер юл разъездын да кертеп исәпләсәк, аның составында ун торак пункт. Дөрес, алардан Александровка (8 йорт, 9 кеше), Югары Каран (4 йорт, 6 кеше), Восход (5 йорт, 15 кеше) кебек авыллар бетүгә йөз тотканнар инде. Тагын кайберләре (Дала Зәе, Воздвиженка, Дурасово, Савочкино) үзләренең халык саны һәм халык хуҗалыгында тоткан урыннары белән районда прогноз ясарлык түгелләр. Алай да монда бер нәрсәне игътибардан читтә калдырырга ярамый. Калага бик якын булганлыктан, әле телгә алынган авылларда шактый интенсив рәвештә төзелеш эшләре бара. Әмма яңа йортларның хуҗалары - дачниклар. Мондый "хуҗалар" авылны икенче яшьлегенә кайтарырлар дип ышану суга сәнәк белән язуга тиң, әлбәттә. Җыеп кына әйткәндә, җәмгысы 504 хуҗалыктан һәм аларда яшәүче 1400 кешедән торган Писмән авыл Советы - гаять катлаулы административ берәмлек. Күпчелегендә нигездә пенсионерлар яшәгән бәләкәй-бәләкәй авылларның аралары шактый ерак. Аларның шәһәргә һәм сәнәгать объектларына якын булуы эшне тагын да катлауландыра: байтак кеше авылда яшәгән хәлендә әллә кайда читтә эшләп йөри.
Писмән авыл Советы Подлесный бистәсенә урнашкан, рәисе - Вечкилев Василий Сергеевич.
Подлесный бистәсе 1957 елның мартында элеккеге Яңа Писмән районындагы бөтен урыс авылларын берләштергән биниһая зур "Лениногорский" совхозы оешу уңае белән нигезләнгән иде. Башта элеккеге МТС янына совхоз конторасы салынды, аннан шәһәрнекеләр тибындагы торак йортлар төзелә башлады. Хәзер мондагы 156 фатирда 500 кеше яши. Бистәдә урта мәктәп, Мәдәният йорты, медпункт, кибетләр эшләп тора. Инде бәләкәй генә хуҗалык булып калган "Лениногорский" совхозының үзәге бу.
ИСКЕ ПИСМӘН
ИСКЕ ПИСМӘН - авыл Советының иң зур һәм борынгы авылларыннан. Ул 1738 елда патша указы белән солдат бистәсе буларак барлыкка килә һәм анда Кама аръягы ныгытмасының Иске һәм Яңа Чишмә кальгаларында яшәп ятучы отставкадагы солдатлар күчерелә. Бөгелмә, Куак, Кандыз һәм Писмән кебек солдат бистәләренең барлыкка килүләре сәбәбенә язмаларыбызның берсендә тукталган идек инде. Хикмәт шунда ки, XVIII гасырның 30 нчы елларында Оренбург губернасының Яңа Мәскәү юлы өстендә, ягъни Зәй һәм Шушма елгаларының үрге агымында бер үк вакытта һәм берьюлы чукындырудан качып килгән татарларның дистәләрчә указсыз, ягъни "җилдән туган" авыллары барлыкка килә. Оренбург түрәләренең котлары оча бу хәлдән. Дөрес, алар әлеге яңа авылларның халыкларын аулап, килгән җирләренә (Казан, Зөя, Сембер, Чистай өязләренә) кире олактыра да алган булырлар иде. Әмма әле генә ачылган Яңа Мәскәү юлына (Оренбург-Казан трактына) хезмәт күрсәтү (күперләр салу, аерым участокларга таш түшәү, юлдан әледән-әле узып торучы ямчыларны, почта һәм сәүдәгәрләрне, йомышлы кешеләрне саклау, ям чабу һ.б.) өчен дә эшче куллар күп кирәк. Менә шуңа да законсыз татар авылларына тимиләр, мәгәр аларның укмашып яшәүләренә дә юл куелмый. Аларны урыс, чуаш-мукшы, гомумән, теләсә нинди христиан авыллары белән бүлгәләү максат итеп куела. Солдатмы ул, качкын каторжанмы, алпавыт кулыннан ычкынган качкын кол крестьянмы - барыбер, муенында "тавык тәпие" генә булсын. Иске Писмән авылы әнә шундый "изге" максатны үтәргә тиешле авылларның тәүгеләреннән.
Башта аны Писмән бистәсе дип йөртәләр. Урысларга ияреп, без аны күп еллар буе Писмән дип язып килдек. Хәтта әле аның исеме урысларның "письмо" сүзеннән (янәсе, анда яшәүчеләр грамоталы булган да тирә-яктагы татарларга хат язып торганнар) алынган дип аңлатучылар да булды (мәсәлән, Э.Ларичева. "У истока". Казан, 1981 ел, 4 бит). Нарасый бала бытылдавын хәтерләткән мондый шәрехләүнең бернинди нигезе дә юк. Чөнки, беренчедән, Иске Писмән урыслары тирә-яктагы татарлардан кимендә ун тапкыр томанарак булганнар һәм аларның үзләренә хат язып бирергә кирәккән. Икенчедән, авылның атамасы Писмән елгасыннан алынган.
Телебездә инде онытыла барган бу сүз ни-нәрсәне аңлата соң? Татар телендә "печ-пыч" тамырыннан ясалган бер төркем сүзнең (печән - чабылган үлән, печү - кисү, чабу, пычак, пычкы, почмак-балта белән чабылган почмак һ.б.) нигезендә кисү-печү идеясе ята. "Печмән" сүзе әнә шул тамырдан. Ул урманны кисеп чистартылган урынны аңлата. Татарстандагы 16 бәләкәй елга әнә шул исемне (кара: Ф.Гарипова. "Татарстан гидронимнары сүзлеге". Казан, 1984 ел) йөртә.
Шуларның берсе Бөгелмә районының Солдат Печмәне авылы янында башланып, Иске Печмән авылында Зәйгә коя. Менә шуңа да Печмән елгасы тамагында утырган бу авыл "Печмән" дип атала да инде.
Халык ыгы-зыгы килмәсен, ансат кына күчеп утырсын өчен, башта аларга ташламалар ясала - халык салымнардан азат ителә. Аннан инде, крестьяннар төпләнеп беткәч, халык ясакка тартыла һәм аларның авыллары "Ясаклы Печмән" дип йөртелә башлый. Ә 1795 елда бистәдән 7 чакрымда Яңа Печмән нигезләнгәч, монысына Иске Печмән исеме ябыша. Хәзер инде рәсми рәвештә "Иске Писмән" һәм "Яңа Писмән" дип йөртеләләр.
Без телгә алган ташламаларның икенчесе - җир муллыгы. Без югарыда телгә алган патша указы буенча, яңа урынга күчеп утырган карт солдатларның атлыларына 55 дисәтинә (һәр ират җаны башына), җәяүлеләренә 20 шәр дисәтинә җир бүлеп бирелә. Менә шуңа да Иске Писмән һәм Иске Куак авыллары гомер бакый чәчүлек җиргә интекмиләр. Әйтик, Иске Писмәндә, Яңа Писмәнгә бүлеп биргәннән соң да, 5020 дисәтинә уңайлы һәм 780 дисәтинә уңайсыз җир кала. Иске Куакта исә ул 10 мең дисәтинәдән артыграк исәпләнә.
Писмән алдан планлаштырылган һәм оешкан рәвештә күчереп утыртылган авыл булганлыктан, башта ук зур торак пунктларының берсе булып санала. Әйтик, нигезләнүенә биш ел узганнан соң, 1744 елда, биредәге ясаклы крестьяннар исемлегенә 109 йорт, 384 ир-ат һәм 327 хатын-кыз теркәлә.
Кулыбызда булган кадәр архив материалларына таянып, Иске Писмәннең шуннан соңгы үсешен күз алдына китерик:
1785 ел. 408 ир-ат.
1797 ел. 127 йорт, 502 ир-ат һәм 491 хатын-кыз.
1856 ел. 258 йорт, 771 ир-ат, 906 хатын-кыз, православие чиркәве.
1883 ел. 305 йорт, 1948 кеше, 4 су тегермәне, ике чиркәү.
1900 ел. 416 йорт, 2421 кеше (1161 ир-ат, 1260 хатын-кыз), 4 су тегермәне, ике чиркәү, чиркәү-мәхәллә һәм земство (дәүләт) мәктәпләре.
1910 ел. 480 йорт, 1948 кеше (934 ир-ат, 1014 хатын-кыз), ике чиркәү, 2 мәктәп, 4 су тегермәне.
Инде бу мәгълүматларны шәрехләп карыйк. Архив материалларыннан күренгәнчә, авылда беренче чиркәү XIX гасыр урталарында салына. Чиркәү булгач, кагыйдә буларак, аның каршында мәктәп тә ачылырга тиеш иде. Әмма Иске Писмәндә ул ачылмый. Авылда мәктәп дигән нәрсә әле 1883 елда да күренми. Аның каравы XX гасыр башында биредә берьюлы ике мәктәп: чиркәү-мәхәллә һәм земство мәктәпләре барлыкка килә.
Иске Писмәннең җирләре күп була, дидек. Чәчүлекләр генә түгел, авыл үзе дә киң, иркен Зәй үзәненә урнашкан, йортлар монда таралып, иркенләп утырган. Шуңа карамастан авыл гел кысрыклыктан "тончыга", иркенлеккә омтыла, әледәнәле крестьяннарның аерым төркемнәрен "башка чыгара". Без инде 1795 елда моннан Яңа Писмән аерылып чыгуын әйттек. Столыпин реформалары елларында исә Иске Писмәннән Токмак, Шумы, Белый Ключ, Моисеевка авыллары (отрублар) бүленеп чыга. Аларның бүген берсе дә юк инде. Бүгенге авылның түбән очын (Колотовка) шундый отрубларның берсе дип карарга кирәк. Шул ук унынчы елларда хәллерәк крестьяннар авылдан читкәрәк күчеп утырырга ниятлиләр. Колотовканың беренче кешесе Чернобровкин Илья Семенович авыл җәмгыятеннән бик авырлык белән китә. Авылдашлары аның яңа бурасын өч мәртәбә сүтеп-җимереп ташлыйлар. Ниһаять, килешәләр, Илья Семенович төп авылдан бер читтә, Зәй буенда яшәп кала. Шунысын да әйтик: Чернобровкин - Иске Писмәндә беренче җиләк-җимеш бакчасы утырткан кеше. Совет власте елларында ул Иван Мичуринның үзе белән хатлар алыша.
Шунысы гыйбрәтле: крестьяннарның зур-зур төркемнәре әледән-әле "башка чыгып" торуга карамастан, авыл һаман үсә - 1920 елда инде биредә 620 йорт исәпләнә. Шуннан инде Иске Писмән кабат күч аера. 1922-1923 елларда 30 хуҗалык, ерак басуга күчеп, Восход авылын нигезлиләр һәм җирне бергәләп эшкәртү ширкәте төзиләр. Бу инде Иске Писмәннең соңгы тапкыр бүленүе була, шул еллардан башлап авыл гел кимүгә таба бара. Бүген биредәге 241 йортта 630 кеше яши.
Авыл өяз каласына бик якын булганлыктан, анда яшәүче крестьяннар XX гасыр башында булып узган афәтле вакыйгалардан читтә кала алмыйлар. Әйтик, 1905 ел революциясе вакытында Бөгелмәдән "кызыл" агитаторлар килеп, йорттан йортка йөриләр, мужикларга нидер сөйлиләр, ниндидер китаплар укыйлар. Нәтиҗәдә 1905 елның февралендә Иске Писмәндә чуалышлар булып ала, крестьяннар үз белдекләре белән казна урманын кисәләр. Аларны "тынычландыру" өчен Бөгелмәдән солдатлар китерәләр, ыгы-зыгылы бәрелеш вакытында бер солдат үтерелә. Авыл агайлары Ватандашлар сугышында да актив катнашалар. Мәсәлән, 1900 елда туган Кошкин Владимир Федорович Будённыйның Беренче атлы армиясендә, Бишенче Кубань дивизиясендә хезмәт итә. Ул Деникин, Врангель, Махно яулары белән көрәштә катнаша. Кырым өчен барган сугышларда, Таганрог янында М.И.Калининны күрә. Перекопка һөҗүм алдыннан аның нотыгын тыңлый. Лихачев Петр Васильевич исә легендар Чапаев дивизиясендә сугыша. 
Төбәгебездә 1918-1919 елларда булып узган Ватандашлар сугышы вакытында Иске Писмән авылы берничә тапкыр кулдан кулга күчә, канлы бәрелешләр аренасына әверелә. Әле аклар, әле кызыллар килеп талаудан нык интегә авыл халкы. Биредә ул елларның трагик вакытларыннан берсе булып уза: 18 кешедән торган кызыл разведчиклар төркеме төнлә белән капыл камап алына һәм аларның барысы да үтерелә.
Иске Писмәндә авыл Советы "Аврора" крейсеры матросы, Кышкы сарайны штурмлауда катнашкан Евдоким Исаев инициативасы белән оештырыла. Аңа Чернобровкин Никита Ильич, Писарев Порфил Афанасьевич, Максимов Михаил, Чернобровкин Федор, Пимошин Алексей кебек авыл ярлылары иярә. Соңрак алар барысы да актив комсомоллар һәм коммунистлар булып китәләр. 20 нче еллар башында биредә комсомол ячейкасы, 1927 елда исә партия ячейкасы барлыкка килә. Партия ячейкасының беренче секретаре - Николай Максимович Черкасов.
Партия һәм хөкүмәт күрсәтмәләрен үтәү йөзеннән, ячейка 1929 елда Колотовкада (авылның түбән очы) "Профинтерн" колхозы оештыра. Аңа авылдагы 615 хуҗалыкның 12 се (21 кеше) керә. Аның оештыручысы һәм беренче җитәкчесе - Орлов Егор Петрович. Мәгәр бу колхоз гомерсез булып чыга, ул И.В.Сталинның мәгълүм хатына кадәр генә яши. Аннан инде, 1930 елда, авылда "Слава труду" колхозы барлыкка килә. 7 бригададан торган бик зур хуҗалык була бу. Аны оештыруны беренче коммунистлардан Чернобровкин Никита, Писарев Афанасий, Секретарев Андрейлар башлап йөриләр. Шулай ук коммунист булып алган, соңрак күп кенә урыннарда түрә булган Юдин да зур тырышлык куя. "Слава труду" колхозының беренче рәисе - Черкасов Дмитрий Максимович. Аңардан соң күмәк хуҗалыкны Дементьев Митрофан, Сапогов Антон, Орлов Василий, Харланов Михаил Степанович, Савельев Афанасий Петровичлар җитәкли.
1934 елда Иске Писмәндә машина-трактор станциясе төзелә. Шул ук елның көзендә монда беренче 10 трактор кайта. Авылда махсус биналар булмаганлыктан, алар Михайловка авылына җибәреләләр һәм язга кадәр шундагы иске бер бинада торалар. 1934-1935 елның кышы һәм 1935 елның җәй буе МТС (директоры - Алексеев, аның сәясәт буенча урынбасары - Шилов) үзенә кирәкле производство биналарын төзи, бер үк вакытта тәүге тракторчылар укытыла. Беляков Андрей Иванович, Выдрин Николай, Кисилев Василий (Восход авылыннан), Соловьев Афанасий, Севастьянов Алексей, Чернобровкин Андрей, Нәдершин Фатыйх (Зәй-Каратайдан), Макаров Яков һ.б. МТСның беренче тракторчылары булалар.
Иске Писмән авылы һәм андагы МТС 1935 елга кадәр Бөгелмә районына карыйлар. Шул елның 10 апрелендә Яңа Писмән районы оешкач, алар инде яңа район составында булып чыгалар. Писмән МТСы күп еллар буе, ягъни 1944 елда ЗәйКаратай МТСы оешканчыга кадәр, район колхозларына бер ялгызы хезмәт күрсәтә.
1941-1945 еллардагы Бөек Ватан сугышы башлануга, Юрчик Василий һәм Чернобровкин Андрей үз тракторлары белән, шоферлар Дементьев Сергей һәм Пимошин Иван үз машиналары белән иреклеләр булып фронтка китәләр. Фашизм белән көрәшкә 300 дән артык улын һәм кызын озата Иске Писмән, гнуларның 128 е яу кырларында ятып кала. Сугышта катнашкан 78 авылдаш исә илебезнең орден-медальләре белән бүләкләнә. Алар арасында Курск дугасы сугышы каһарманы Игнатьев Семен Васильевич та бар. Сугыштан соң ул Мәскәүдәге бронетанк гаскәрләре академиясен тәмамлый. Хәзер - запастагы полковник.
Фронтка киткәннәр урынына аларның хатыннары баса, һәм бу йомшак җаннар ике кеше өчен генә дә эшләми. Шундыйларның берсе - Аграфена Хуртина. Иреннән дүрт бала белән калган Аграфена Степановна көнне төнгә ялгап эшли. Яз җитүгә, ул, арык атын сабанга җигеп, кырга сөрергә чыга. Җәен Аграфена Степановна кайнар кояш астында арыш чаба, аннан бодай, борчак һәм солыны покосларга сала. Норма - көненә бер гектар. Куллар өзелеп төшәргә җитә, аркалар таштай ката. Әмма ябык хатын чалгыны нык тота. Көзге юл өзегендә Аграфена Хуртина Бөгелмә элеваторына ашлык ташый. Көзен һәм кышын да эш җитәрлек. Хәзер ул - конюх. Атларга салам ташый, басуларга тирес чыгара. Кыскасы, хатын алны-ялны белми. Менә сугыштан ире дә кайта, тормыш дигәнең бераз җайлана. Сугыш чорында авыр эштән изелеп беткән хатын тагы алты бала табып үстерә. Герой-ана булып ала.
Без Иске Писмәннең сугыш чоры хатыннарының берсе турында гына сөйләдек. Алар исә бик күп иде авылда. Шуңа да "Слава труду" колхозы иң авыр елларда да Ватанга күп кенә азык-төлек бирә.
Үзе дә ачлыктан-хәерчелектән иза чиккән Иске Писмән авылы әнә шул кара елларда сугыш астыннан качып килгән качакларның 80 ләп гаиләсен кабул итә. Шулар арасында Литвадан җәйге киемнәр генә киеп килгән бер төркем комсомоллар да була. Аларга киемнәрен дә, ашамлыгын да табалар писмәнлеләр. Вакыты җиткәч, колхозда эшләүче Литва егетләрен фронтка озаталар. Шуларның берсе - Григорий Ушполис - Советлар Союзы Герое исемен алуга ирешә. Ул әле сугыштан соң да озак еллар буе Иске Писмән белән элемтәсен өзми.
"Слава труду" колхозында эшләүчеләр бик күп булуга карамастан, хуҗалык һәрчак иң арттагыларның берсе, авыл исә иң шөкәтсезләрдән булды. 1957 елда Иске Писмән директоры Василий Дмитриевич Куприянов гаять зур "Лениногорский" совхозына кушылды. Әлеге совхоз элеккеге Яңа Писмән районының барлык урыс авылларын диярлек берләштерә иде. Әнә шул совхозның бер бүлекчәсе саналган Иске Писмән белән Павлов Филипп Алексеевич, Самарин Савва Савельевич, Савельев Афанасий Прокопьевич, Кузьмин Михаил Григорьевич, Филиппов Петр Яковлевич кебек управляющийлар җитәкчелек итте. Ләкин кем генә башлык булып тормасын, авыл тарала, бетешә.
Хәзер Иске Писмән авылы - "Подлесный" совхозы үзәге. Хуҗалык бәләкәйләнгәч, аңа бераз кот кунды. Бүген инде монда зур сөтчелек комплексы эшли. Авылда заманча мәктәп, Мәдәният йорты, балалар бакчасы һәм башка социаль-көнкүреш объектлары, торак йортлар салынды - Иске Писмән күз кунарлык авылга әйләнде. 
Билгеле инде, беренче совет мәктәбе биредә революциядән соң ук барлыкка килә. 1936 елдан ул җидееллык мәктәпкә әверелә, директоры - Киселев Василий Иванович. Аның вакытында мәктәптә беренче мәртәбә Чыршы бәйрәме узгангамы, авыл халкы аны хәтерендә саклый. Хәер, укытучылардан О.О.Раевский, В.И.Мизгерева, Н.К.Сенников кебекләрне дә онытмыйлар, чөнки алар авылга нур сибәләр. Биредә күп еллар буе Г.А.Лихачев, М.М.Юдина, Е.А.Родина, В.Н.Скорьмина (халык мәгарифе отличнигы) кебек үз эшенә бирелгән педагоглар эшли. 70 нче елларга кадәр мәктәп бәләкәй генә бер катлы агач бинада иде, дәресләр ике сменада алып барылды. 1959 елдан 1979 елга кадәр мәктәпкә М.Ф.Родин җитәкчелек итте. Ике катлы яңа мәктәп бинасы аның заманында салынды да инде.
АЛЕКСАНДРОВКА
Александровка - Октябрь революциясе алдыннан барлыкка килгән авыл. XX гасыр башында революция зилзиләсе илләре исә башлагач, Горкино (Мартыново) авылы алпавыты Мартынов дөньяның агышын сизеп ала һәм тиз арада үзенең җанлы һәм җансыз мөлкәтеннән котылырга була, шул исәптән җирләрен дә сата башлый. Горкиноның бер төркем крестьяннары алпа-выттан җир участогы сатып алалар һәм җәмгыять булып яңа урынга күчәләр. Александровка авылын нигезлиләр. 30 нчыел-ларда Александровкада "Свобода" колхозы төзелә, аның рәисе итеп Чебурашкин сайлана. 1957 елда Александровка "Ленино-горский" совхозы составына керә һәм зур тизлек белән таркала башлый. Хәзер "Лениногорский" совхозына керә торган бу авылда 8 йортта 9 кеше яши. Дөрес, Писмән авылы Советына кергән башка авыллардагы кебек үк, монда да күп кенә дача йортлары салына. Ләкин авылга күңел ачарга гына килүче бу кешеләр Александровканы саклап калуга ярдәм итә алырлармы?
ДАЛА ЗӘЕ
Дала Зәе. Кайбер төбәкчеләр Дала Зәе авылын "1922 елда Яңа Пиемәннән аерылып чыккан" диләр. Әйе, монда яшәүчеләрнең әти-бабалары, чыннан да, Яңа Писмәннән күчеп килгәннәр. Ләкин 1922 елда түгел, аннан байтак элек - XIX гасыр азакларында. Аның исеме беренче тапкыр 1900 елда басылып чыккан "Самара губернасының халык яши торган урыннары исемлеге" белешмәсендә очрый. Анда болай диелгән: "д.Степной Зай, отс.солдаты, рус.пов. (отставкадагы солдатлар, урыслар, православныйлар дигәне). Положение - ключ (ягъни чишмә янында). Число дворов - 15, мужчин - 53, женщин - 41, итого - 94. Земли удобной - 305 десятин, неудобной - 10". Белешмәдән күренгәнчә, авылның әнә шулардан башка берние дә булмый. Тагы ун елдан басылып чыккан шундый ук белешмә исә йортлар санының 12 гә артуын, халык санының 116 га җитүён хәбәр итә.
ВОЗДВИЖЕНКА. ЮГАРЫ КАРАН
1922 елда Дала Зәенең кырыенда ук Воздвиженка (Яңа Г1ечмәннән) авылы, ә 1927 елда Югары Каран авыллары барлыкка килә. 30 нчы елларда Югары Каранда "Память Орджоникидзе", ә Түбән Каранда (Дала Зәе һәм Воздвиженка) "Память Куйбышева" колхозлары оеша. 1937 елда бу ике хуҗалык "Крестьянин" колхозына берләшә. 1957 елда ул тулысы белән "Лениногорский" совхозы составына (6 бүлекчә) керә. Шуннан инде авыллар тарала башлый. Бүген Югары Каранда 4 йорт (6 кеше), Дала Зәендә 33 йорт (117 кеше), Воздвиженкада - 9 йорт (19 кеше). Аларда яшәүчеләр бүген кечерәеп калган "Лениногорский" совхозында һәм якындагы нефть объектларында эшлиләр.
восход
Восход - 1922-1923 елларда нигез салынган, төбәктә беренче күмәк хуҗалык - Крупская исемендәге колхоз оеша, аның рәисе Ф.С.Харланов була. Авыл 1957 елдан "Лениногорский" совхозы составында. Бу исә болай да бәләкәй авылны тәмам бетү юлына бору була. Хәзер мондагы 5 йортта 15 кеше яши. 
ДУРАСОВО
Дурасово. Бу авылның исеме архив документларында беренче тапкыр 1860 елда телгә алына. Ул заманда авыл Каенлы күл башындагы Александровка авылы дип аталган һәм анда 23 йорт, 145 ир-ат, 146 хатын-кыз саналган. Әлеге датаны авылның нигезләнү елы дип санарга ярамый, ул 1861 ел реформасы алдыннан биш-ун ел элек Самара өлкәсенең Келәүле районындагы Иске Дурасово авылыннан күчерелгән, һәр ике авылның исеме алпавыт Дурасов фамилиясенә нисбәтле. Алпавыт үзе Иске Дурасовода яши, биредә исә аның кыз туганы хакимлек итә. Аның ире мичәүләп җигелгән өч аты белән Диңгез күленә (Чуаш Ивановкасы кырыенда) батып үлә. Тол барыня Дурасовоның тулы хуҗасы булып кала. Дөрес, аның бер улы һәм саңгырау кызы Катерина була. 90 яшьлек (1982 елда) Клавдия Федоровна Чистова сөйләвенә караганда (ул алпавыт Дурасованың этләр көтүендә көчекләр караган), барыня типик дуамал алпавыт була. Мәсәлән, ул үзенең кол крестьяны Иванны, солдат хезмәтеннән соң, 110 яшьлек Дунькага көчләп өйләндерә. Ул тулы бер көтү (40 баш) эт тота. Крестьяннары аларны атларын суеп ашатырга тиеш булалар. 1917 елда илнең асты-өскә килә башлагач, бу дуамал алпавыт хатын каядыр юкка чыга.
XIX гасырның 80 нче елларында Дурасовода сабын заводы һәм су тегермәне эшләве мәгълүм. 1900 елда биредә 56 йорт (329 кеше), 1910 елда исә 76 йорт (250 кеше) теркәлгән. Авылның нибары 30 дисәтинә җире булган.
Бу бәләкәй авыл биредә 1918 елда зур хәрби бәрелешләр булуы белән тарихка кереп калган.
1930 елда монда "Сад Октября" колхозы оеша. 1957 елда ул "Лениногорский" совхозы составына керә. Әле 1959 елда, Шөгер районы үзәге Лениногорскийга күчкәч тә, Дурасовода алпавыттан калган бик матур сирень бакчасы исән иде. Шөкер, көч куймыйча гына анысын да маллардан таптатып-издереп бетердек. Совхозга кушылгач, тәмам йолкышланып килгән бу авылдагы 22 йортта 49 кеше яши. Дөрес, аның калага терәлеп торуы авылга таралып бетәргә ирек бирми, хәтта яңа йортлар да салына монда. Ләкин алар инде авыл кешеләренеке түгел.
САВОЧКИНО
Савочкино - XIX гасырның икенче чирегендә нигезләнгән, әүвәл Кече Диңгез дип аталган (Зур Диңгез - Чуаш Ивановкасы). Бу исем шундагы күл (ул хәзер кипкән инде) һәм күлдән агып чыккан елга исеменнән алынган. 1860 елда биредә 35 йорт, 114 ир-ат һәм 119 хатын-кыз теркәлгән. XX гасыр башына инде йортлар саны 69 га, халкы 431 гә җитә. Шушы халыкны 820 дисәтинә уңайлы һәм 22 дисәтинә уңайсыз җир туендырып тора. Беренче бөтендөнья сугышы алдыннан Савочкинодагы йортлар саны 138 гә (240 ир-ат һәм 195 хатын-кыз) җитә. Авыл халкы инде үзенә су тегермәне дә салган. Революциягә кадәр монда чиркәү дә, мәктәп тә булмый.
Кечкенә генә Савочкино авылының исеме Ватандашлар сугышы еллары карталарына эре хәрефләр белән язылган. Кызыл полклар биредән акларның ныгытылган линияләренә каршы һөҗүмгә күтәреләләр. Савочкино авылы янында Невель полкының 18 яшьлек комиссары Саша Кондратьев һәлак була. Аны авыл зиратына җирлиләр. Ватандашлар сугышыннан соң исә яшь комиссарның әти-әниләре каһарманның үле гәүдәсен туган каласы Петроград зиратына күчерәләр. Хәзер Петербургның бер проспекты Саша Кондратьев исемен йөртә, урам башында аңа һәйкәл куелган.
1957 елга кадәр авылда "Красный доброволед" колхозы булып, мондагы халык оешып кына яшәде. Аннан соң Савочкино "Лениногорский" совхозы составына керде һәм тарала башлады. Әмма авылның кала янәшәсендә булуы аны таралып бетүдән саклап тора. Бүген биредәге 26 йортта 55 кеше гомер итә.
САРАБИККОЛ
Татарларны көчләп чукындыру сәясәте котырынган Казан ягыннан качып килүчеләрнең әртиле юлда ук зур булып укмашканмы, әллә соң олы бәлагә тарыган качаклар күңеленә Шушма буеның гүзәл табигате, янәшәдә аз-маз булса да чәчепурырлык җирләр булуы кызыктырганмы, бүген Сарабиккол исеме белән йөргән авыл җиренә 1730 еллар тирәсендә килеп, алачыклар, җир өйләр әвәләп яңа тормыш корып җибәрүчеләр башта ук шактый күп була. Безнең төбәктә 1746 елда уздырылган Икенче ревизия документларында (1718-1725 елларда үткәрелгән Беренче ревизия вакытында район территориясендә утрак тормышлы авыллар булмый) Шушма буендагы Сарабиккол авылында 56 ир-ат теркәлә. Бу инде, хатынкызларның да шул чама булуын искә алсак, унбер-унике гаилә дигән сүз. Шул ук Икенче ревизиядә саналган булачак Лениногорск районы территориясендәге тәүге унөч татар авылында яшәүчеләрнең иң күбесе.
Чыннан да, Сарабиккол авылы башта ук иң зурлардан, шуңа да абруйлылардан саналган. XVIII гасырда һәм XIX гасырның беренче яртысында һәр 20-25 ел саен булып торган ревизияләрне үткәрүче переписчиклар, ул заманнар термины белән әйтсәк, ландратлар нигездә Сарабикколда яшәгәннәр һәм башка авылларга атларда барып йөргәннәр. Күренә ки, авыл XVIII гасырның 30 нчы елларында Шушма һәм Зәй елгаларының үрге агымында берьюлы барлыкка килгән татар авылларының үзенә күрә үзәге булган икән.
Югарыда китерелгән "Сарабиккол зур авыл булган" дигән тезисыбыз коры сүз булып калмасын өчен, аннан соңгы елларга караган архив язуларына һәм белешмәләргә күз салыйк:
1785 ел (Дүртенче ревизия), 55 типтәр-бабул, 4 йомышлы (мишәр) татар, 55 ясаклы татар - җәмгысы 114 ир-ат. Хатынкызларның да шул чама булуын искә алсак, бу инде 22-23 гаилә дигән сүз.
Ә менә 1795 елда үткәрелгән Бишенче ревизиядә инде гаиләләр саны төгәл күрсәтелгән: 28 йорт, 91 ир-ат һәм 87 хатынкыз. Күренә ки, йортлар саны артса да, халык саны кими төшкән. Димәк, кемнәрдер каядыр (Урал ягына булуы бик ихтимал) күчеп киткәннәр.
XVIII гасыр ахыры - XIX гасыр башында Сарабикколда әнә шул торак йортлардан башка бернәрсә дә булмаган, күрәсең. Дүртенче ревизия алдыннан гына шушы авыл аша узып киткән бар дөньяга мәгълүм галим Петр Симон Паллас үзенең "Рәсәй дәүләтенең төрле өлкәләре буенча сәяхәт" (I—III томнар, 17731788) дигән китабында бу авыл хакында түбәндәге сүзләрне язып калдырган: "Седелкинодан соң бу якларда таулар артканнан-арта бара, иң зур таулар татар авылы Беткулово яныннан ага торган Шушма елгасы буендагылар". Мөгаен, галим монда таулардан башка кызыгырлык нәрсә күрмәгәндер. Әгәр дә авылда манаралы чын мәчет булса, Паллас кебек күзәтүчән галим, әлбәттә, аңа игътибар иткән булыр иде. Димәк, ул чакта әле авылда манаралы мәчет булмаган (манарасыз гыйбадәт йорты булган, билгеле).
Документ һәм белешмәләрне күзәтүне дәвам итик:
1857 ел (Унынчы ревизия). 244 йорт, 1156 кеше (574 ир-ат һәм 582 хатын-кыз), мәчет.
1883 ел, 228 йорт, 1424 кеше, мәчет, су тегермәне, нефть заводы.
1900 ел. 367 йорт, 2108 кеше (1066 ир-ат һәм 1042 хатынкыз, 2 мәчет, 2 су тегермәне).
1910 ел. 385 йорт, 1333 ир-ат һәм 1247 хатын-кыз (ягъни 2580 кеше), 2 мәчет, ике мәктәп, ике су тегермәне.
Кулыбызда башкача мәгълүматлар булмаса да, 1921 елгы ачлыкка кадәр авылдагы йортлар санының 400 дән артып китүе бәхәссез. Чыннан да шактый зур авыл була Сарабиккол.
Тик менә парадокс: авыл зур, әмма җире аз. Ул чакта Мордва-Кармалка волостена кергән бу авылда революциягә кадәр нибары 2551 дисәтинә чәчүлек һәм 130 дисәтинә көтүлек һәм печәнлекләр була (чагыштыру өчен: 314 йорты һәм 1849 кешесе булган Иске Куакта 8239 дисәтинә уңайлы һәм 457 дисәтинә уңайсыз җир). Ничек болай килеп чыккан соң? Ничек әле крестьяннар авыл җәмгыятенең зур икәнен белгән өстенә җирсез калганнар болай? Моның өчен бабаларыбызны томаналыкта һәм аңгыралыкта гаепләү ярамый. Алар акыллы булганнар һәм, әлбәттә инде, авыл булып утырган мәлдә җирләре дә мулдан саналган. Әмма Сарабиккол нигезләнүгә бер дистә ел да үтми, күршедә генә (5 чакрымда) Куак бистәсе барлыкка килә. Якын-тирәдәге татарларны чукындыру миссиясен иңенә алган бу урыслашкан шляхтичларга ташламалар күп бирелә, билгеле, шул исәптән җир дә (әйтик, атлы урыска - 55 дисәтинә, җәяүлесенә - 20 дисәтинә). Моның нәрсәгә китергәнен тирә-яктагы авылларның бүгенге хәленнән дә күрергә мөмкин.
Әгәр дә Аналык (Федотовка) җирләре аның басу капкасына кадәр урысларга тартып алынган икән, кояш баешындагы Сарабиккол җирләренә кул сузмаганнардыр дисеңме?
XVIII йөзнең 70 нче елларында Сарабиккол җирләренә Мордва-Кармалка мукшылары күчереп утыртыла, авылның иң яхшы чәчүлекләре яңа күчеп килүчеләргә тартып алына. Авылның көнбатыш ягында соңрак барлыкка килгән Лагерька (Чирмешән районы) чуашлары да Сарабиккол җирләрендә учак якмый калмыйлар, әлбәттә. Ни әйтсәң дә, аларның да муеннарында "тавык тәпие" бар.
Шулай итеп, авылның җирләре кысылып бетә. Ә яшәргә кирәк. Ул заманнарда исә хәзерге сыман читкә китәргә атлыгып торучы юк, ничек телисең, шулай туйдыр тамагыңны. Менә шуннан инде Сарабикколда һөнәр белән шөгыльләнә башлыйлар: берәүләре арба-чана тугымнары бөксә, икенчеләре орчык ясый. Мичкә, бик гади җилгәргеч, чалгы калагы һ.б. нәрсәләр эшләп чыгаручылар да күп була биредә. Әйтик, әле XX гасыр башында гына да Вафа Сафин дегет базларында саркып чыккан табигый нефтьне җыя һәм аны дегет итеп сата, шуңа аны да "Дегет Вафа" дип атыйлар. Башкалары, мәсәлән, Баһаветдин Тәхәвев, Идрис Садриев, Дәрзаман Мостафин, Зәки Һилалов, Хәлим Кашапов һ.б. гади генә кул җилгәргечләре ясыйлар һәм шуларны сатып тамак туйдыралар. Моннан тыш Дәрзаман Мостафин чалгы янавычлары ясарга да маһир була. Хәниф Хөснетдинев, Кыям Якупов, Сәхабетдин Якупов һ.б. оста тимерчеләр булсалар, Гатаулла Сафин, Мөхәммәт Мусин һ.б. арба, чана, чана табаннары һәм тәгәрмәч тугымнары ясап торалар. Сәлимҗан Сөләйманов мичкә кыршауларын коеп кына бирә. Исмәгыйль һәм Ибраһим Гомәревләр дә шул кәсеп белән көн күрәләр, ә менә Шәйхетдин Мифтахов ат дирбияләре әмәлли, бертуган Гатаулла һәм Хәйрулла Әләтуновлар дилбегә, аркан ише нәрсәләр ишәләр, Фәрхури, Гарифулла һәм Рәхимулла Хәбибуллиннар, Мөшфика Әвшировалар тегүче буларак танылалар. Бүтән һөнәр ияләре дә күп була авылда. Өстәвенә авыл кешеләренең барысы да диярлек юкәдән чабатаны коеп кына куя. Иске Куакның базар-ярминкәләре һәрчак Сарабиккол чабатасы белән тулы була! Әнә шул рәвешле төбәктә оста һөнәрчеләр авылы буларак таныла Сарабиккол.
Ләкин чабата, орчык һәм чалгы янавычы сатып алган акчага гына әллә кая китеп булмый. Әнә шуңа да Сарабиккол халкы гомер бакый "урыс урагы "на йөри, алар Куак урысларының җирләрен сөреп-чәчәләр, игеннәрен урып-сугалар һәм үзләренә тиешле процентны алып, шуның белән тамак туйдыралар. "Урыо урагы "на йөрү әле Совет власте елларында да байтак дәвам итә.
Мәгәр Шушма буендагы шушы тын һәм аулак авыл хакында тирә-як авылларда гына түгел, һәр ике пайтәхеттә дә, Казанда да, Рәсәйнең башка күп кенә калаларында да, хәтта океан артында да сөйлиләр. Төбәктә аның исемен гади игенчеләр кабатласа, зур калаларда ул галим-голәма, эшкуарлар теленнән төшми. Моның сәбәбе - Сарабикколның дегетле чишмәләре һәм ташу сулары актарып чыгарган битумлы комташлар була, әлбәттә. Әле революциягә кадәр күп элек Сарабиккол җирендә Ерофеев, Паллас, Лепехин, Гельмерсен, Романовский кебек бик күп галимнәр, Ягужинекий, Малакиенко, Нәдер Үрәзмәтев, Шандор кебек промышленниклар кат-кат тикшерү эшләре үткәрәләр, хәтта җир маена кул сузып карыйлар. Әйтик, XIX гасыр урталарында биредә Косинский дигән бәндә нефть эзләү эшләре алып бара, 1874 елда исә Америка промышленнигы Шандор нефть скважинасы бораулый. Көрәкләр белән тирәнтирән нефть коелары казучылар да булгалый Сарабикколда. Алгарак китеп булса да шунысын әйтик: Бөек Ватан сугышы елларында авылда Татарстандагы беренче нефть промыселы ачыла, һәм ул колхозларны ягулык, дегет белән тәэмин итеп тора. 1956-1957 елларда да монда ныгытып нефть эзләү эшләре үткәрелде. Әмма авылның үз тирәсендә бай нефть ятмалары табылмады. Алай да авыл халкының язмышы әнә шул кыйммәтле чималга бәйле икән. Бүген Сарабикколның күп кенә ирегетләре Мордва-Кармалка битум участогында эшлиләр.
Чү, без бик нык алга сикердек. Авылның әүвәлге чорына кабат кайтыйк әле. Нигә дисәң, Сарабиккол авылы тарихына кагылышлы архив документларында төбәгебезгә башлап кемнәр килеп утырганы бик ачык күренә. Район тарихына кагылышлы язмаларыбызның берсендә төбәк татарларын шәкелләндерүдә төп рольне Казан татарлары, типтәрләр, мишәрләр, өлешчә башкортлар һәм чукынмаган чуаш-мукшылар, чирмешарлар уйнавы хакында әйткән идек инде. Бу язмабызда Сарабиккол га әүвәл килеп утыручылар арасында казан татарлары, типтәр-бабуллар һәм мишәрләр булуы да әйтелде. Ә менә тарихи документлар, алар белән рәттән, чукынмаган чуаш-мукшылар һәм чирмеш-арлар күчеп килүен дә раслый. Мәсәлән, 1746 елда үткәрелгән Икенче ревизия вакытында Сарабикколда төзелгән исемлектә Нураш Атнаголов, Әлмәт Үтәев, Әхмәт Сәетев, Ефар Әитов, Биктимер Мостафин, Кадермәт Җанбулатов, Якуп Ниязов һ.б. кебек традицион татар исем-фамилияләре белән янәшә Куканбай Ивашкин, аның бертуганнары Чуашбай, Яки, Әбдекей, Петух Айтубаев, аның бертуганы Кундияр, Киммекәй Ишкулатов, аның туганы Бимет, Илюшко Шайбулатов кебек чукынмаган чуаш-мукшылар да теркәлә. Димәк, күчеп килүче качаклар милләтләре буенча да төрле булганнар икән. Шунысы гыйбрәтле: алар инде Сарабикколда төпләнүгә үк үзләренең балаларына чын татар исемнәре кушканнар, ягъни бик тиз татарлашканнар.
Инде авылның исеменә килгәндә, аның күчеп килүчеләрнең узаманы һәм авылны нигезләүчеләрнең башлыгы Биккол һәм аның бичәсе Сара исеменнән алынуы бәхәс тудырырлык түгел. Без архив документларыннан Биккол Толбаевның әле 1746 елда да исән булуын күрәбез. Алай да Сара исеменең башта килүе һәм авылның гомер бакый халык телендә "Әби авылы" дип йөртелүе уйланырга урын калдыра. "Күрәсең, Сара акыллы һәм ихтыярлы хатын булгандыр. Биккол иртә үлеп киткәндер һәм аның узаманлык эшен Сара дәвам иткәндер" дип уйларга да мөмкин. Авылны бер дә юкка "Әби авылы" дип атамаслар иде. Аны әле 40 нчы елларда да район халкы шул исеме белән генә атый иде. Төркиядәге якташларыбыз исә авылны бүген дә "Әби авылы" буларак кына беләләр.
Сарабикколның революциягә кадәрге тарихын сөйләгәндә, авыл элек-электән мәгариф учакларының берсе булуын әйтми калу гөнаһ булыр иде. Беренче мәчетләр (башта манарасыз), алар янында кызлар һәм малайлар өчен мәдрәсәләр авыл утырган еллардан ук эшли башлыйлар, әлбәттә. 1799 елда исә мәшһүр Габдерәхим Утыз Имәни авылда мәдрәсә ачып җибәрә һәм үзе монда 1802 елга кадәр эшли. Шушы гасырның 50 нче елларында авыл мәчетенең чормасыннан "Кыйссаи Йосыф" китабы табып алына һәм төп нөсхәләреннән берсе дип игълан ителә.
Авылда нигездә ярлы-ябагай, кара игенчеләр яши һәм икмәк үстерә. Мәгәр Әхмәтвәли, Шаһи һәм Сәрим кебек ул заманнарда байлар дип аталган хәллерәк крестьяннар да була.
1918 елның язында авылда яңа волость урнашуы ыгы-зыгыларсыз һәм тавышсыз үтә. Ләкин бу әле игенчеләр барысы белән килештеләр, Совет хакимиятен хуплап каршыладылар дигән сүз түгел. 1920 елның кышында төбәктә "кара бөркетләр" фетнәсе башланып киткәч, сарабикколлылар яңа хакимияткә мөнәсәбәтләрен ачыктан-ачык белдерәләр. Алар Ногман мулла фатихасы белән сәнәкчеләргә кушылалар һәм шактый гына тавыш чыгарып алалар. Шул ук кышта Куак белән ике арадагы Ишалгы тугаенда игенчеләрдән икмәк талап йөрүче продотрядчы Корчагин үтерелә (ул Куак чиркәве кырыена күмелгән).
Алай да коралга, көчләүгә һәм усаллыкка таянган яңа хакимият акрынлап куәт ала. Авыл Советының баштагы еллардагы рәисләре Габдрахман Вәлиев, Җиһанша Бәкерев, Хаҗи Сәримев, Закир Хәкимев, Хөббәт Мортазин, Сәет Әвширов, Гаяз Корбанов, Камалетдин Идрисовлар, үзләре телиләрметеләмиләрме, партия һәм хөкүмәтнең карарларын тормышка ашырырга мәҗбүр булалар. Аларга, һәр җирдәге сыман, яңа хакимият тирәсендә ялманучы бер төркем куштаннар - комсомоллар ярдәм итә. Совет властен раслау тыныч тормыш шартларында дәвам итә. Гомеренең соңгы елларын Самара өлкәсенең Чаллы-Вершины бистәсендә үткәргән тәүге комсомолларның берсе Мостафа Моратов ул еллар хакында үзенең истәлекләрендә менә нәрсә яза:
"Авылларда мәдәни революция, наданлык белән көрәш башланды, әмма мөгаллимнәр җитешми. Аларны калалардан ибәрәләр иде. Бер вакыйга минем хәтергә бик нык сеңеп калган.
1920 елда Сарабикколга укытучы кыз килде. Ул чәчен кыска итеп кистергән, гади, ләкин бик пөхтә киенә иде. Авыл бае Әхмәтвәли диндарларны котырта, мөгаллимәгә яный башлады:
- Мөселман кызы була торып, нәмәхрәм җирләреңне ачып йөрисең. Безгә мондый динсезләр кирәкми, сиңа балаларыбызны укытырга рөхсәтебез юк. Хәзер үк авылдан ычкын син, китмисең икән, үзеңә начар булыр.
Тик Әминә бу сүзләрдән курыкмады, балаларны укытуын дәвам итте, кулаклар яшергән икмәкне эзләште. Мәгәр мулла һәм кулаклар авыл активистларына булган ачуларын баса алмадылар. Сәнәкчеләр восстаниесе күтәрелгәч, алар укытучыларны, активистларны эзәрлекли башладылар. Авылга партия карарларын аңлатырга дип килгән вәкил Корчагин явызларча үтерелде, укытучы Юныс Мирнаҗев таш келәткә ябылды.
Без, яшьләр, комсомол турында ишетеп кенә белә идек. Яшьләр союзына керергә дәртебез булса да, аны оештыручы күренмәде. 1924 елның көзендә исә безгә Түбән Чыршылы волкомолы инструкторы Сания Бикбулатова килде. Кичен, мәктәптә өлкәннәр укуы тәмамланганнан соң, яшьләр җыены башланды. Бикбулатова Ленин комсомолы турында лекция укыды. Аңардан соң сүз алган укытучы Хәмит Әлмәтев бездә дә әнә шундый оешма булдыру кирәклеген яклап чыкты һәм: "Яшьләр союзына кемнәр керергә тели?"- дип сорады.
Без, авыл ярлылары малайлары, кулларыбызны күтәрдек. Кул күтәрүчеләр арасында Әкрәм Зәйдуллин, Сабирҗан Сәримев, Әхмәт Мусин, Әхмәт Вәлиәхмәтев һәм мин бар идем. Инструктор безгә бурычларыбызны аңлатты. Шул ук җыелышта мине ячейка секретаре итеп сайладылар. Клубыбыз булмаса да, Әхмәт Мусинны клуб мөдире итеп билгеләдек. Әкрәм Зәйдуллин исә стена газетасы мөхәррире булды. Бер кызган уңайдан авыл Советына үтенеч яздык, клуб ясар өчен Шакир мулланың иске мәчетен сорадык. Соравыбызга каршы килмәделәр. Шуннан башланды инде: өмәләр оештырдык, идән җәйдек, сәхнә, эскәмияләр ясадык, утын китердек. Бу эшләрдә яшьләр бик актив катнаштылар. Ул заманнарда клуб тоту өчен акча бирелми иде әле. Барын үз кулыбыз белән ясадык, укытучы Хәмит Әлмәтев җитәкчелегендә концертлар, спектакльләр куйдык. Костюмнарны авылдашлардан җыя, декорацияне үзебез ясый торган идек. Күмәкләшү елларында ячейка әгъзалары башлап колхозга керделәр.
Укктучым Хәмит Әлмәтев мине күп нәрсәгә өйрәтте, зур ярдәм итте. 30 нчы елларда мин комсомол юлламасы белән Владикавказдагы хәрби училищега киттем һәм аны тәмамладым. Ерак Көнчыгышта хезмәт иттем һәм Халхин-Голда япон самурайларына каршы сугышта катнаштым. 1941 елда Мәскәү өчен бик авыр көннәрдә рота белән командалык иттем, немецларны Минскига кадәр куыштым. Белоруссия башкаласын алганда бик каты яраландым.
Яшьлек дусларым, авылдагы беренче комсомол ячейкасы әгъзаларының күбесе сугышта һәлак булдылар. Сабирҗан Сәримев сугышка кадәр авылдагы җидееллык мәктәпнең директоры булып эшләгән иде, Ленинград өчен барган сугышларда ятып калды. Әкрәм Зәйдуллин исә күп еллар буе педагог булып эшләде, хәзер лаеклы ялда. Ә Әхмәт Мусин озак еллар буе Совет органнарында җаваплы эшләр башкарды. Алар барысы да авылның беренче комсомоллары иде" ("Заветы Ильича" газетасының 1968 ел, 18 октябрь саны).
Әйе, 20 нче елларда авылның үз мөгаллимнәре булмый диярлек. Халык мәгарифе өлкәсендә күбесенчә читтән килгәннәр эшли. Әйтик, Юныс Минһаҗев - Түбән Чыршылыдан, Хәмит Әлмәтев һәм аның хатыны Хафизә - Үзбәктән, Гәрәй Гәрәев - Мөэмин-Каратайдан, Гыйрфан Гаффанов - Бәкердән һ.б. Хәер, партия ячейкасы да булмый ул елларда. Сарабикколда иң башлап партиягә Әхмәт Мусин керә. Аны Иске Куак коммунистлары кабул итәләр. 1930 елда исә Мусин үзе Сарабикколда партия ячейкасы оештыра. Аның беренче әгъзалары - Рәүф Димиев, Шәмсетдин Гайнетдинов, Җиһанша Бәкерев, Габдрахман Вәлиевләр.
Шулай игеп, авылда сәяси көч арта. Нәкъ менә коммунистлар һәм комсомоллар 1930 елда Сарабикколда "Магнит" колхозын оештыралар. Крестьяннар арасында авыл хуҗалыгын алып баруның яңа юлларын эзләү аңа хәтле дә була. Әйтик, 1928 елда игенчеләрдән бер төркем, нигездә яшьләр, ерак басуга күчеп китәләр һәм Тукмак авылын нигезлиләр. Әмма ул чакта чын мәгънәсендә күмәкләшүгә ерак була әле. "Магнит" колхозы исә инде бөтенләй башка, яңа хуҗалык. Аңа иң башлап Рәүф Димиев, Латыйп Хәерев, Әхмәт Мусин, Закир Хәкимев, Сабир Бәкерев, Хәсби Корбанов һ.б. - җәмгысы 11 хуҗалык керә. Беренче рәис итеп Әхмәт Мусинны сайлыйлар. Әмма игенчеләрнең башкалары колхозга атлыгып тормыйлар, "бу мәрәкәдән ни чыгар икән?" дип, читтән генә күзәтәләр.
Менә Рәүф Димиев Сарабикколга беренче "Фордзон" тракторын алып кайта һәм тәүге күмәк буразнаны сыза. Закир Хәкимев исә авыл халкы гомерендә күрмәгән җиләк-җимеш бакчасына нигез сала. Беренче фермалар пәйда була. Боларны күреп торган башка крестьяннар да уйлана башлыйлар. Баш очында Сталин камчысы уйнап торганда уйланмый да булмый. 1931 елда инде колхозда 4 бригада санала. 1932 елда исә игеннәр әйбәт уңа һәм колхозчыларга хезмәт көненә 8 әр килограмм икмәк бирәләр. Монысы да күмәк хуҗалык файдасына була, әлбәттә, гариза бирүчеләр күбәя. 1933 елда инде колхозда 6 кырчылык һәм бер төзелеш бригадасы була. Аның 260 аты, 3 суккычы, 6 ургычы бар, өстәвенә Җиһанша Бәкерев, Фатыйма һилалова, Мәймүнә Хәбибуллиналар тракторчылар курсын бетереп кайталар. Закир Кәримев исә колхозның беренче йөк машинасы руле артына утыра.
Партия оешмасы һәм колхозның ул еллардагы рәисләре Рәүф Димиев, Латыйп Хәерев, Барый Әлмиевләр тарышлыгы белән хуҗалык акрын-акрын тернәкләнә. 1937 елда инде биредә 1635 гектар җир чәчелә һәм һәр гектардан 12,4 әр центнер ашлык җыеп алына.
Аның 3810 центнерын дәүләткә тапшыралар. Бу елны хуҗалыкта 69 баш сыер санала, аларның һәркайсысыннан 630 ар литр сөт савып алына, 34 центнер ит җитештерелә. Ул вакыт инде колхозның 12 чәчкече, 15 ургычы, 96 сабаны, 4 җилгәргече була. Шул замандагы хисап белән колхозның акча кереме 68 174 сум тәшкил итә. Капитал салуларга 8132 сум, көнкүреш хаҗәтләренә 4185 сум тотыла, колхозчыларның һәр хезмәт көненә 14 әр тиен бирелә.
Бүгенге көн күзлегеннән караганда, бу саннар көлке булып тоела, билгеле. Әмма ул елларда шушы тыйнак саннар да күмәк хуҗалыкның зур уңышы, аның үргә менүе булып исәпләнә. Тик менә колхозның тагы да куәтләнеп китүенә сугыш комачаулый. Авылның 304 ир-егете китә бу мәхшәрле яуга. Байтак кына кешеләр тулы гаиләләре белән китәләр ут эченә. Мәсәлән, Җамалетдиновлардан алтау: Йосыф, Гариф, Фәткелгаен, Фәтыйх, Хәлфетдин һәм Шакирҗан; Дусаевлардан бишәү: Гайнан, Минһаҗетдин, Гариф, Әсхәт һәм Тәлгат; Сәримевләрдән өчәү: Сабир, Фәтыйх һәм Гамир һ.б. Сарабикколлыларның сугышка мөнәсәбәтләре хакында түбәндәге факт та күп нәрсә сөйли: яшүсмер Хәмәт Сафин үзенә ике-өч яшьне "өстәп" куя һәм фронтка китә. Яуга киткәннәр авылдашлары йөзенә оят төшермиләр, дошман белән көрәштә батырлык һәм тапкырлык күрсәтәләр. Илебезнең орден-медальләре белән бүләкләнәләр, үз исемнәрен данлаучылардан Нургаен Әхмәтевне, Шәһит Сафинны, Мансур Исхаковны, Фахразый Әвшировны, Шакир Садыйковны, Габделхак Гимаевны, Хәсән Зәбиревне, Исхак Хәсәневне, Шакир Әхмәтевне, Әнвәр Садыйковны һ.б. күпләрне күрсәтергә мөмкин. Батырлар арасыннан берсеГыйльми Афзал улы Баһаветдинов исә Советлар Союзы Герое исеменә лаек була. Шунысы аяныч: Сарабиккол яугирләренең байтагы шанлы Җиңү көнен күрә алмый, 190 авылдаш туганнар каберлегендә ятып кала. Туган авылга аларның якты исемнәре генә әйләнеп кайта... 
Фронт яуга киткәннәр өчен генә түгел, монда, тылда калганнар өчен дә, өстән кургаш яңгыры явып тормаса да, авылда да сугыш законнары. Бөтен чәчүлекләрне сөреп-чәчәргә, өлгергән уңышны тулысынча җыеп алырга, аны дәүләткә озатырга кирәк, һәм бу эшләр нигездә ачлы-туклы тол хатыннар, яшь кызлар, бала-чагалар һәм карт-коры көче белән башкарыла. Кырчылык бригадалары бригадирлары Дөрлеҗинан Мортазина, Мөхсинә Мостафина, Гайшә Сафина, Гайшә Сөләйманова, Галим Мостафин, Габдрахман Вәлиев, гади колхозчылардан Гайшә Шәмсетдинева, Кәнифә Кәримева, Наилә Сафина, Җәүһәрия Шиһапова, Гайшә Зыятдинова, тракторчы Фатыйма һилалова, Мәймүнә Хәбибуллина һәм башка күпләр фронтка икмәк, җылы киемнәр, терлекчелек азык-төлекләре бирү өчен кулларыннан килгәнен дә, килмәгәнен дә эшлиләр.
Әнә шул гаять авыр сугыш елларында үзләре бер телем ипигә интеккән сарабикколлылар йөзләрчә ятим балаларны алар кебек үк ятим авыл куенына сыендыралар. 1942 елда биредә балалар йорты ачыла. Аның директоры Мәгъмүрә Хафизова, хуҗалык бүлеге мөдире Фахразый Әвширов, тәрбиячеләр Разия Усманова, Заһидә Корбанова, Рәйсә Мусина, Рәшидә Усманова һ.б. ул балаларны ач үлемнән саклап калу һәм илебезнең чын ватандашлары итеп үстерү өчен күп көч куялар. Алар тәрбия эшләрендә бик объектив булып, тормыш чынбарлыгыннан качмаганнар, күрәсең, сугыштан соңгы тагы да авыррак елларда балалар йортында тәрбияләнүче бер төркем үсмер, авыл малайлары белән бергәләп, ил иңенә алган бөтен кыенлыкларда Сталинны гаепләп листовкалар да язып тараттылар. Бөтен районны гына түгел, республиканы шаккатырган бу вакыйга турында "Заман сулышы" язды инде. Ничек кенә булмасын, Сарабиккол балалар йортында тәрбияләнүчеләрнең күбесе илебезгә файдалы кешеләр, тырыш хезмәтчәннәр, яхшы белгечләр булып үстеләр. Аларның берсе - "Камгэсэнергострой" берләшмәсе бригадиры, Татарстанның атказанган төзүчесе Рәфыйк Инсаф улы Җәләев - Социалистик Хезмәт Герое дигән мактаулы исемгә лаек булды. 
Сугыштан соң тәмам хәлсезләнгән халык хуҗалыгын торгызу сарабикколлылар өчен дә җиңел булмады. Бу елларда, ягъни дүртенче бишьеллыкта, авылдагы төп эшне әле һаман да хатын-кызлар сөйрәп баралар иде. Авыл халкы тракторчы Фәһимә Фәсхетдинева, Хәтимә Хәсәнева, Фатыйма Килалова, Җәүһәрия Шиһапова, Гайшә Зыятдиноваларның фидакарьлекләрен онытмагандыр әле. Әмма бу елларда инде игенчеләр сафы сугыштан әйләнеп кайткан җиңүчеләр һәм үсеп буйга җиткән яшүсмерләр исәбенә ныгый, тулылана бара. Хәниф Хәкимов, Ибраһим Идрисов, Хәсән Усманов, Сөләйман Сафин, Хәниф Гыйбадуллин, Вәсилә Габбасова, Җәмил Бәкерев, Оркыя Мөлекова, Кәшифә Газизова, Факиһә Хәкимева, Закирә Идрисова, Зәкиҗан Мостафин, Хәнәфи Гыйниятуллин, Хәлил Вәлиев, Шакир Сафин һәм башкалар кебек азаматлар, бер тиенсезгә диярлек, авылның иң авыр эшләрен җигелеп тарттылар.
Әнә шундый шартларда да Сарабиккол халкы үз хафасы белән генә яшәмәде. Инде чирәм һәм яткын җирләрне үзләштерү ыгы-зыгысы башлангач, әлеге ерак җирләргә үзенең иң яхшы улларын юллады. Нәгыймулла Атнагулов, Рәшит һилалов, Гәбдерәкыйп Сәримев, Әбүгалисинә Билалов кебек егетләр чирәм җирләрне күтәрү эшендә катнаштылар һәм кабат туган авылларына кайттылар. Кайберәүләр исә чиксез Себер җирләрен, Казакъстан далаларын үз итте. Шундыйларның берсе - Габдерәуф Габделхак улы Каюмов. Казакъстан далаларында эшләп, ул үзен гаҗәеп тырыш комбайнчы итеп танытты һәм аңа СССР Югары Советы Президиумының 1966 ел, 23 июль карары белән Социалистик Хезмәт Герое исеме бирелде.
Каюмов сыман бөтен илгә танылмасалар да, авылда калганнар да сынатмады. Зәкиҗан Мостафин, Габделхак Гыйләҗев, Рафаил Зәйнуллин, Мөхтәр Кәримев, Ильяс Мусин, Тәлгат Камалетдинов, Җәмил Йосыпов, Разыя Ганиева, Хәнифә Садыйкова, Разыя һәм Шәрип Камалетдиновлар, Мәймүнә Әхмәтшина, Таһирә Алтынбаева, Фәрит Ялаков, Хөсәен Насыйров, Хәлил Габбасов, Әсхәт Сәримев, Әнвәр Насыйров, Җәмил Бәкерев, Хәсән Мостафин, Әнәс Төхфәтуллин, Хатыйп Сафин, Зөфәр Нуретдинов шикелле тынгысыз җаннар көнне төнгә ялгап эшләүләрендә булдылар, акрынлап-акрынлап колхозны, авылны алга этәрделәр. Аларның байтагы әле бүген дә сафта, кайберләре исә инде лаеклы ялда, бу мәшәкатьле дөнья белән хушлашучылар да бар. Инде аларга алмашка әти-бабалары кебек үк уңган, инсафлы тулы бер буын яшьләр үсеп җитте, һәм алар, өлкәннәр сыман ук, җиң сызганып иген игәргә, маллар үрчетергә кереште. Бүген без колхоз уңганнары Сөммия Исхакова, Рәзинә Садыйкова, Сәлия Насрыева, Тәскирә Шәяхмәтева, Роза Мусина, Габделхәй Сафин, Рәис Яһудин, Вил Мусин, Хөсәен Вафин, Хәлил, Наил, Әгъләм һәм Госман Әскәровлар, Ленар Садыйков, Альберт Габбасов, Хәмзә Әхмәтев һәм башкаларның исемнәрен зур ихтирам белән телгә алабыз.
Дөрес, гомер бакый җире азлыктан интеккән Сарабиккол авылына, аның халкына тормыш алып баруы җиңел булмады. Әнә шуңа да мондагы "Магнит" (соңрак "Урал") колхозы алдынгылар рәтенә сикереп чыкмады. Кирлегәчтәге "Кызыл Октябрь" колхозын "Магнит"ка кушу кебек өстән кушылган мәгънәсез эшләр дә эзсез калмаганнардыр, әлбәттә. Алай да "Урал" колхозы беркайчан да урынында гына таптанмады, акрынлап булса да үргә үрләде. Хуҗалыктагы тулы бер МТСны хәтерләткән машина-трактор паркы, фермалардагы көтү-көтү маллар, иген уңышының елдан-ел арта баруы, авылда дистәләрчә заманча йортлар, мәдәният-көнкүреш биналары арта баруы, борынгы авылның яшәреп-ямьләнеп китүе, асфальт түшәлгән урамнар, мичләрдә дөрләгән зәңгәр ягулык һ.б. әнә шул сүзебезне куәтләсәләр кирәк.
һәркайдагы сыман, авылның йөзен аның мәгарифе һәм мәдәнияте билгели. Сарабикколда исә урта мәктәпнең һәм Мәдәният йортының тышкы кыяфәтләре үк биредә бу эшләрнең әйбәт куелуы хакында сөйлиләр. Чыннан да, Сарабиккол мәктәбе, Фоат Камил улы Корбанов җитәкчелегендә, Рәшит Якупов, Әгъдәс Хәлиуллин, Мәрзия Корбанова кебек дистәләрчә укытучыларның тырышлыгы белән үз тармагында алдынгы урыннарның берсен алып килде. Хәзер инде монда чит кадрларга мохтаҗлык юк, барысы да шушы Сарабикколда туып үскән мөгаллимнәр. Асия Әхмәт кызы Исхакова, Рушания Гариф кызы Мостафиыа, Рәйсә Хәбибулла кызы Сөнгатуллина, Фәния Габделбарый кызы Ялакова һ.б. кебек укытучылар, башлыклары Гүзәлия Рәис кызы Мостафина җитәкчелегендә, бүген дә яшь буынны тәрбияләү, аңа белем бирү эшендә җиң сызганып эшлиләр.
Сабыйларга гына түгел, аларның әти-әниләренә дә әхлак тәрбиясе бирүдә авылның Мәдәният йорты, аның директоры Рубин Мусин, художество җитәкчесе Гөлнара Сәримева да зур өлеш кертә. Без аларның уңышлары турында әледән-әле ишетеп торабыз. Бу учреждениеләрнең эше тонналар һәм литрлар белән үлчәнми, билгеле. Мәгәр аларның эш күрсәткечләрен бәяли торган нәрсәләр дә бар. Анысы - авыл тәрбияләп үстергән кһдрлар. Шушы ябай гына Сарабиккол авылыннан дистәләгән табиб, өч дистәгә якын шәфкать туташы, 40 лап инженер, дистә чамасы агроном, күп кенә зоотехник, икътисадчы, 4 рәссам, 8 офицер, 200 ләп механизатор, бихисап терлекче, 50 ләп нефтьче чыккан. Сарабикколлылар үзләре тәрбияләп үстергән һәм аларга киң дөньяга фатиха биргән ил каһарманнары Гыйльми Баһаветдинов, Габдерәхим Каюмов, Радик Җәләлев, галим Кави Минхәйров һәм Заря Хәмидуллина, язучы Роза Хафизова, журналистлар Шәех Зәбиров һәм Харис Гомәров, табиблар Заря Әхмәрева һәм Марсель Галиуллин, очучы Валерий Галин, Чаллы мэриясен озак еллар җитәкләгән Рәфкат Алтынбаев һ.б. белән хаклы рәвештә горурланалар. Күргәнебезчә, элек мөгаллимнәрне башка авыллардан чакырган Сарабиккол бүген үзе башкаларга бирә аларны, алты дистә чамасы сарабикколлы бүтән кала-салаларда укытучы булып эшли бүген!
СУГЫШЛЫ
Октябрь революциясенә кадәр басылып чыккан тарихи китаплардан, белешмәләрдән, шулай ук архив документларыннан Сугышлы дигән авылны эзләмәгез. Сез аны барыбер тапмассыз. Нигә дисәң, андый авыл юк һәм булмаган. Шул ук вакытта безнең төбәкнең 1755 елда төшерелгән беренче картасында Сугышлының бүгенге урынында, ягъни урыслар Сугушлинка дип атаган елганың Урман Шушмасына кушылган җирендә, авыл билгесен белдергән тамга ярылып ята. Димәк, бүгенге Сугышлы урынында авыл инде 1755 елга кадәр үк булган. Алайса кая киткән соң ул картага төшерелгән авыл? Китмәгән, ул бары башкача, ягъни үзенең "мулла кушкан" исеме белән аталган - Нәдер авылы. Гади дә, матур да - күңелгә ятышлы исем. Ул безнең якларда XVIII гасыр урталарында барлыкка килгән беренче волость старшинасы Нәдер Үрәзмәтев исеменә нисбәтле рәвештә шундый исем алган. Аңа кадәр исә безнең булачак Бөгелмә өязе җирләре Уфа провинциясенең Минзәлә волосте составына кергән һәм, Мәскәүдәге Борынгы актлар үзәк дәүләт архивында саклана торган ревизияләр документларына караганда (БАҮДА, 350 нче фонд, 2 нче тасвирлама, 3793 нче китап), безнең төбәктә, ягъни Зәй һәм Шушма елгаларының үрге агымында, 1730 елларга кадәр утрак тормыштагы авыллар булмаган.
Исеме авыллар атамасында сакланып калырлык бу кеше кем булган соң? XVIII гасырдан сакланган архив документларында Нәдер бине Үрәзмәт исеме ясаклы татарлар исемлегендә китерелсә дә, ул үзе затлы нәселдән. Якташ галимебез (ул Яңа Шөгердә туган) Марсель Әхмәтҗанов әйтүенә караганда, Үрәзмәтевләрнең бабалары Кырым ханлыгыннан чыккан. Аннан инде алар ничектер Казан ханлыгына күчкәннәр һәм Тау ягында зур җир биләмәләренә ия булганнар. Мәшһүр Ризаэтдин Фәхретдин язганча ("Шура" журналы, 1914 ел, №5, 1 март), ошбу морзалар нәселе шәҗәрәсенең башында торган Маҗак картның Асылхуҗа тархан исемле улы булып, аңардан Хәсән һәм Хөсәен исемле өченче буын туа. Нәкъ менә шушы өченче буын вәкилләре Хәсән белән Хөсәен һиҗри ел хисабы белән 921 елда (милади ел хисабы белән 1515— 1516 еллар) Шәһре Казанда Мөхәммәтәмин Баһадир ханнан тарханлык һәм Тау ягыннан җир биләмәләре алалар да инде. 933 елда (1533) Сафагәрәй Баһадир хан тарафыннан аларның тарханлыгы кабат раслана. 
Казан ханлыгы урыс чабатасы астында калганнан соң, барлык татар кешеләре кебек үк, Үрәзмәтевләр дә күп кыенлыклар кичерәләр. Алай да тарханнарның җир биләмәләрен югалтасылары килми һәм аларның күбесе урыс патшасына хезмәт итә башлый, байтагы исә чукынып, урыслашып китә. Билгеле инде, Үрәзмәтевләр дә бу шаукымнан читтә калмыйлар. Әмма алар беркайчан да чукынмыйлар. Ә мондый чукынмаган морзаларның язмышы тарих буенча таныш инде безгә: аларның җирләре тартып алына, үзләре исә "чабаталы морза" дип атала башлый. Әмма Үрәзмәтевләр ничектер бу афәттән дә исәнимин котылалар, күрәсең, урыс патшасына бик тырышып хезмәт иткәннәрдер, аларга безнең төбәктән бик зур җир биләмәләре бирелә. Бу безнең күрәзәлек итү түгел, Уфадагы Башкортстан дәүләт архивында саклана торган документлар Нәдернең 1734 елгы Оренбург походында (сүз Оренбург төбәген колонизацияләүне башлаган Оренбург экспедициясе турында бара) сотник буларак катнашуын раслый.
Ризаэтдин Фәхретдин үзенең югарыда телгә алынган язмасын түбәндәге сүзләр белән тәмамлый: "...Ошбу урында исеме мәзкүр улан Надир бине Уразмәт (Надир бине Уразмәт бине Тотыш бине Туйбахты бине Тәүкилде бине Шәехмөхәммәд бине Габдерахман бине Габдулла бине Хөсәен бине Ослыхуҗа (Асылхуҗа) бине Моҗах. - Р.Ф. искәрмәсе). Тау ягы мирзаларыннан улып, Казан алындыгы вакыттамы вә яки Урал тарафында улан ихтилаллар әснасындамы, дәүләт өчен олуг бер хезмәт күрсәтеп, Зәй, Кичү, Шушма, Сок елгалары буенда бертоташтан уларак Хива мәмләкәте кадәр улан җир һәм урманнары, мәкяфат юллы малик улмыш, имеш..." ("Шура", №5, 1914 ел).
Архив документлары белән утырмаса да, шәҗәрәләргә нигезләнеп, Ризаэтдин хәзрәт дөрес сукалый. Миңа Самара өлкәсенең Камышлы районы Иске Ярмәк авылында (бу авылны Нәдер старшинаның якын туганы Ярмөхәммәт Ярмәк улы 1737 елда, аның бертуганы Сәет исә - Туйкилде улы Мәмәт, аның улы Дүрмән уллары шул ук елларда Кирлегәч авылын нигезлиләр - Сәет Карлыгачы) картлык гомерен кичерүче гомерлек укытучы Әнисә апа Әхмәдуллинада (ул безнең Куакбаш авылында да укыткан) Нәдер старшина җирләре төшерелгән борынгы карта-схемаяы күрергә туры килде.
Аңа караганда, хәзерге Лениногорск, Әлмәт, Бөгелмә, Азнакай, өлешчә Зәй һәм Сарман районнары җирләре, шулай ук Самара өлкәсенең Камышлы, Келәүле районы җирләре - барысы да Нәдер Үрәзмәтевнеке булган. Инде әнә шул киң, иркен җирләрдә беренче татар авыллары барлыкка килгәч, Нәдер аларның старшинасы булуы бик табигый.
Мәгълүм ки, ул заманнарда безнең якларда сөрү җирләре күп булмый (бөтен төбәк урманнар һәм сазлыклар белән капланган), менә шуңа да халык, бу очракта Нәдер старшина, тамак туйдыруның игенчелек һәм терлекчелектән башка юлларын да эзли. 1719 елда игълан ителгән Тау иреге турындагы закон да әнә шуңа этәргеч бирә. Җитмәсә, Үрәзмәтев кулы астындагы җирләрдә дегетле чишмәләр бар (архив документларына караганда, Нәдер старшина аларның дүртесен белә). Зиһенле һәм гыйлемле Үрәзмәтев әнә шул дегетле чишмәләр янында Рәсәйдә беренче нефть эшкәртү заводы (сүз җир өстенә үзе саркып чыккан нефтьтән керосин алу хакында бара) төзергә ниятли. 1729 елда Берг-коллегиядән әнә шул эшенә рөхсәт тә ала. Ул әлеге заводын хәзерге Камышлы районы (Сок елгасы тирәсе) җирләрендә салдырмакчы була һәм шул эшенә билгеләнгән кешеләрен хәзерге Сергеевск каласы урынына авыл итеп утырта.
Нәдер старшина Шушма елгасы буендагы дегетле чишмәләрне һәм ташу сулары айкап чыгарган битумлы комташларны да белә, әлбәттә. Нефть эшен киңрәк җәелдерү нияте белән эшчеләрнең бер өлешен 1731 еллар тирәсендә Шушма буена, хәзерге Сугышлыга күчерә. Шушма буендагы Нәдер авылы беренче тапкыр телгә алынган Икенче (1746) һәм Өченче (1762) ревизия материалларында әнә шуны раслаган юллар бар. Мәсәлән, 1762 елдагы Нәдер авылындагы (ул монда беренче тапкыр Иске Нәдер дип язылган, димәк, бу вакытта инде хәзерге Әлмәт районындагы Яңа Нәдер дә төпләнгән булган) ясаклы татарлар исемлегендә башлап Земягур Сямгунов (Зимагур Шәмгунов) исеме язылган һәм аның фамилиясе турында түбәндәге искәрмә бирелгән: "Оный перешел той же волости из деревни Старый Надыровой, что на речке Соку в деревню Надырово, что на речке Шешме Шугушле тож земагур из Надырово" (БАҮДА, 350 нче фонд, 2 нче тасвирлама, 3794 нче китап). Күренә ки, монда хәзерге Сугышлы халкының бабалары Сок буендагы Иске Нәдер авылыннан күчеп килүләре һәм аларның "зимагурлар" дип йөртелүе бик ачык әйтелгән.
Мәгәр Нәдер старшина үзе Сугышлыга күчеп килми, ул XVIII гасыр урталарында Зәй буенда Яңа Нәдер авылын нигезли, шунда 1757 елда үлеп үк китә. Старшиналык аның өлкән улы Йосыфка (өч хатыннан туган 24 баланың берсе) күчә,"ләкин ул әтисенең нефть эшеннән баш тарта. Аңардан соң старшина булып калган улы Монаеыйп та бабасының нефть эше белән кызыксынмый.
Инде аңлашылды булса кирәк, Нәдер Үрәзмәтев шушы төбәктәге өч авылны нигезли, шуларның берсе - бүгенге Сугышлы. Әйткәнебезчә, башта ул Нәдер дип, аннан Иске Нәдер дип атала. Атаклы Батырша үзенең Әби патша - Елизавета Петровнага язган хатында (1757) бу авылны "Нәдер старшинаның иске авылы" дип телгә ала. Авыл әле Совет власте елларында да Ватандашлар сугышы карталарында "Надырово" дип язылган. Димәк, ул безнең гасырның 20 нче елларыннан соң гына, урысларга ияреп, "Сугышлы" дип әсмиләштерелгән.
Алай да бу шөкәтсез исем каян килеп чыккан соң? Без инде югарыда урысча язылган архив документларында Кузай ягыннан агып төшкән инешнең "Сугушлинка" яисә "Шугушла" дип язылуын искәрдек. Мәгәр бу - елганың урыслар тарафыннан бозып язылган исеме. Татарча ул бик матур итеп "Сагышлы елга" дип аталган һәм бу архив документлары белән дә раслана. Төбәгебездә 1746 елда үткәрелгән Икенче ревизия материалларында "В деревне Надерово, что на речке Сугушле" диелгән. Димәк, беренче переписчиклар авыл халкыннан аның исемен якынча дөрес язып алганнар. Гомерләр үтү белән, бу матур исемне авыл халкы үзе дә оныткан, безнең урыслар төчкергән саен ярхәмикә укып торуыбыз аркасында, авыл тузга язмаган бер исем алып калган (татар халкы үзенең туган авылына андый мәгънәсез исем кушмаган). Сугышлылар, бүген бу тарихи хатаны төзәтеп, авылларының борынгы исемнәрен кайтарсалар, бик тә саваплы бер эш эшләрләр иде.
Алай да без авылның башлангыч дәвере белән артыграк мавыгып киттек шикелле. Аның аннан соңгы үсешен күрсәткән архив материалыннан һәм белешмәләрдән алынган саннарга күз салыйк әле: авыл беренче мәртәбә казна переписчиклары каләменә эләккән 1746 елны монда 30 ир-ат (димәк, 60 лап кеше) теркәлсә, 1785 елгы Дүртенче ревизиядә инде биредә 63 тигггәр-бабул һәм 28 ясаклы татар - җәмгысы 91 ир-ат теркәлгән. Олы юллардан читтәге бу аулак авыл бик акрын үсә:
1859 ел (Унынчы ревизия). 55 йорт, 171 ир-ат, 220 хатынкыз, мәчет.
1883 ел. 146 йорт, 1214 кеше.
1900 ел. 300 йорт, 851 ир-ат, 822 хатын-кыз, 2 мәчет.
1910 ел. 367 йорт, 1100 ир-ат, 1168 хатын-кыз, 3 мәчет, 3 су тегермәне.
Шушма буйларына башлап килеп утырган авылларның берсе буларак, башта Сугышлының да җирләре күп була. Әмма XVIII гасырның 70 нче елларында аның җирләренә Кузай (Мукшы Сугышлысы) һәм Юлтимер, XIX гасырның беренче яртысында Петропавловка (Урыс Сугышлысы) килеп утыргач, авылның чәчүлекләре кысыла. XX гасыр азагына аның инде 3286 дисәтинә уңайлы һәм 124 дисәтинә уңайсыз җирләре генә торып кала. Дүрт йөзләп йорты һәм ике мең ярым чамасы кешесе булган авыл өчен бу бик аз, әлбәттә. Узган гасыр ахырында авылның Габделислам, Гайнан, Хәлим, Фәрхетдин, Гафиятулла кебек ир-егетләре гаиләләре белән Төркиягә күчеп киткәннәр икән, бу инде ирекле көннән түгелдер...
Бар кадәр архив материалларыннан күренгәнчә, революциягә кадәр бу аулак авылның тормышы бер көйгә тыныч кына аккан. 1756 елның кышында мондагы мәчетнең базында 1755 елгы беренче милли азатлык хәрәкәтенең узаманы Батыршаның, патша җәлладларыннан качып, кыш уздыруын искә алмаганда, монда зур, тарихка кереп калырлык вакыйгалар булмаган диярлек. Алай да 1902 елда булып узган бер тарихи вакыйга Сугышлыны гына түгел, бөтен төбәкне тетрәндереп ала. Бу исә ике яшь йөрәк Җамалетдин белән Акулинаның саф мәхәббәтләре тарихы. Билгеле булганча, Казан ханлыгы басып алынганнан соң, татарларга алачыклар тотарга, тимерчелек белән шөгыльләнергә ярамый. Шуннан инде татар авылларында тимер эше бөтенләй онытыла башлый, вактөяк кирәкләрне ясау өчен дә чит авыллардан урыс яисә башка милләт тимерчеләрен (муенында "тавык тәпие" булган затны) чакыртырга мәҗбүр булалар, һәм менә гасыр башында Сугышлыга да тимерче булып күрше Савочкинодан гаиләсе белән урыс Михаил килә. Аның кызлары, бигрәк тә өлкәне Акулина, чибәрләр икән. Акулина авылның күркәм егете Җамалетдинга гашыйк була. Яшьләр бер-берен яратышалар, мәхәббәтләре чын, самими була. Алар өйләнешергә ниятлиләр. Акулина, төенен култык астына кыстырып, Җамалетдиннар өенә үзе килә һәм никахтан соң Хәдичә исемен ала. Моны ишеткәч, Савочкино урыслары зур тавыш кубаралар, Җамалетдин христиан кызын урлады, дип, хакимияткә жалу белән баралар. Нәтиҗәдә Сугышлыга исправник белән становой һәм бер рота солдат килә. Алар дүрт сәгать буе Җамалетдин белән Акулинаны төрлечә хурлыйлар, бер-берен сөймәскә үгетлиләр. Әмма яшьләр нык тора. Сугышлы халкы да аларны яклый. Мәхәббәт җиңә - солдатлар һәм исправник белән становой берни майтара алмыйча кайтып китәләр. Өстәвенә тимерченең икенче кызы Анастасья (Гайшә) дә татар егетенә кияүгә чыга. Әлеге гаиләләр озын һәм бәхетле гомер кичерәләр. Ә теге кара көннәрнең истәлеге булып халык телендә "Акулина бәете" генә сакланып кала. Ул бәет Казанда 1983 елда басылып чыккан "Татар халык иҗаты" китабының 8 нче томында урын алган.
Төбәкнең бөтен авылларындагы кебек үк, Сугышлыда да Совет власте 1918 елның язында урнаша. Әмма шул елны башланып киткән Ватандашлар сугышы яңа хакимияткә ныгу мөмкинлеге бирми. Аклар һәм кызыллар, бер-берен куып, Сугышлы аша дүрт мәртәбә узалар. Бәхеткә, авылның үзендә зур бәрелешләр булмый кала, әмма авыл талана, аның ирегетләрен әле аклар, әле кызыллар үзләре белән ияртеп китәләр. Гыйльман Гыйрфанов, Сирай Зәйнәгев, Әхтәм Җамалиев, Вәли Галимов, Хисам Кашапов, Минхәер Галимов, Абдулла Хәйруллин, Сәлах Камалов, Шәрип Галимов - бу әле Ватандашлар сугышында Совет властен яклап сугышучыларның тулы булмаган исемлеге генә. Ә менә Яриәхмәт Нуриәхмәтев, Вәлиәхмәт Вәлиуллин, Бәкер Ялаков, Шамил Гыйләҗев, Фатих Шәрәфетдинов һәм Арслан Закировлар кызыл партизан буларак дан алалар.
Ватандашлар сугышы артыннан ук башланып киткән сәнәкчеләрнең 1920 елгы фетнәсе һәм 1921 елның коточкыч ачлыгы яңа хакимияткә ныгытып аягына басарга ирек бирми. Алай да авылда әле 1918 елда ук беренче совет мәктәбе ачылып өлгерә. Анда Хәббан Нәдерев, Мәкъбүлә Бикбова һәм Тимәштән килгән яшь кыз Сәгыйдә туташ мөгаллимлек итәләр. Совет властеның талавына чыдый алмый коралга тотынган крестьяннарның үченә башлап нәкъ менә алар тап булалар да инде: Сәгыйдә авылына кайтып барганда юлда үтерелә, калган ике укытучының язмышы билгеле түгел...
Сәнәкле игенчеләр, әлбәттә, туплы-пулеметлы яңа хакимияткә каршы тора алмыйлар - алар җиңелә. Дөньялар тына башлау белән, 20 нче елларда, Сугышлы авыл Советында рәислек иткән Минһаҗетдин Гарфетдинев, сәркатип Вәлиәхмәт Газизовлар тырышлыгы белән Советта халык мәгарифе эше кабат җанлана. Беренче кызыл мөгаллимнәр эшен Гариф Хәерев, Зәки Әбләзев, Зыя Кәримовлар дәвам иттерә.
1920 елда авылда партия һәм комсомол ячейкалары барлыкка килә. Партячейка составына коммунистлар Минһаҗетдин һәм Бәдертдин Гарфетдиневләр, Шафыйк Галләмев, Зыя Кәримов, Шәех һәм Фәтхулла Ибәтуллиннар, Вәлиәхмәт Вәлиуллин, партия әгъзаларына кандидатлар Сәлах Салаватов һәм Миңнебай Мәннанколовлар керә. Ячейканың секретаре итеп авыл укытучысы Зыя Кәримовны сайлыйлар. Комсомол ячейкасы исә аннан бераз алдарак - 1919 елның 28 ноябрендә оеша. Шушы көннең кичендә Сугышлы авылы яшьләренең җыелышы булып үтә. Анда 37 кеше катнаша. Җыелышның рәисе - Габбан Нәдерев, секретаре - Нуриәхмәтев. Көн тәртибендә бер генә мәсьәлә - авылда РКСМ ячейкасы оештыру. Көн тәртибе буенча доклад белән РКСМның Бөгелмә өяз комитеты инструкторы Әхмәтев чыга. Җыелыш берсүздән авылда РКСМ ячейкасы булдыру турында карар кабул итә. Җыелыштан соң Шәрифҗан Булатов, Касыйм Могыйнов, Әхтәм Мифтахетдинов, Фазыл Ибәтуллин һәм Габбан Нәдеревләр РКСМ әгъзалыгына язылалар һәм анкета тутыралар (КПСС өлкә комитеты партархивы, 80 нче фонд, 2 нче тасвирлама, 2 нче дело, 325 бит). Шулай итеп, авылда шактый ныклы идеологик көч барлыкка килә. Әмма ул чакта авылда аңлату һәм агарту эшләре үткәрү өчен махсус урыннар булмый әле, аңлайгу эшләре турыдан-туры крестьяннарның өйләрендә алып барыла, концертлар һәм төрле кичәләр Самат бабайның таш келәтендә үткәрелә.
1930 елда Сугышлыда өч колхоз төзелә. Аларның беренчесенең рәисе - Галим Ибәтуллин. Әмма бу колхоз кыска гомерле булып чыга. Шуннан инде коммунистлар һәм комсомоллар, авыл Советы рәисе Нуретдин Фәрхетдинев тырышлыгы белән "Батрак" колхозы оештырыла. Аның әгъзалары артык күбәеп, колхоз зураеп киткәч, аны икегә бүләләр. Шулай итеп, авылда ике колхоз: "Батрак" (соңрак "Индустрия") һәм "Кызыл - ма" колхозлары ныгып ала. 1938 елга кадәр районда бер генә МТС (Иске Куактагы Шөгер МТСы) булганлыктан, әлеге колхозлар байтак еллар буе МТС зонасыннан читтә калып киләләр. Менә шуңа да авылга беренче трактор 1936 елда гына туңга сөрергә килә. Аңарда тракторчылар булып Сәгъди Заһиров белән Хариса Борһановалар эшли. Шул ук елда авыл урамында беренче автомашина да күренә, шоферы - Сираҗ Җамалиев. Бөтен Ватан сугышына кадәр Сугышлыдагы колхозларның рәисләре булып төрле елларда Насыйрҗанов, Шәрип Галимов, Вәлиев, Мусин, Гариф Сөләйманов, Сафа Гәрәев һәм Хәлиулла Хәйруллиннар эшли.
Хәзерге яшьләр белми дә торганнардыр, 1934 елда Сугышлыда (Юлтимер белән ике арада) райондагы икенче гудрон заводы салына башлаган иде. Аның беренче биналарын күтәреп, шахтасын да тишә башладылар. Әмма аның куышлыгы Шушмадан түбәнрәк булып чыга һәм шахтаны су баса. Шуннан инде бу зур эшкә кул селтиләр. Шөгердә нефть табылып, Зеленая Рощада беренче эреләндерелгән нефть сәнәгате барлыкка килгәч, шахтаның ике катлы агач бинасын контора итеп алдылар. Калган корылмалар базасында сугыштан соң байтак еллар буе җирле азык-төлек оешмасы эшләп килде. Сугыш афәте аркасында ачлыктан интеккән район халкы башлап Сугышлыда эшләнгән кәнфит-прәннекләрдән авыз иттеләр.
Бөек Ватан сугышы бу авыл халкына да авыр сынау булды. Әүвәл фронтка коммунистлардан Зыя Кәримов, Зыя Гыйләҗев, Вәлиәхмәт Вәлиуллин, Юныс Ганиев, Габдулла Хәйруллин, Сәхап Солтанов һ.б. китеп бара. Ир-егетләрдән авылның чая кызлары да калышмый. Алар арасында Миңнур Җиһангирова, бертуган Фәһимә һәм Нәсимә Зыятдиновалар (Фәһимә ире буенча Нәҗмиева), Мәгъмүрә Әхмәтева, Минҗинан Хәбирева, Фатыйма Галимова һәм Рәшидә Вәлиевалар була. Утлы аждаһа авызына авыл үзенең 262 улын һәм кызын озата, шуларның 121 е яу кырында ятып кала. Шәһит киткәннәрнең исемнәре авыл уртасындагы һәйкәлгә уелган...
Халык өчен бу иң авыр, каһәрле еллар иде. Кыенлыклар сугыш тәмамланганнан соң да бетмәделәр бит әле, киресенчә, артмадылар микән әле? Тәмам хәерчеләнгән икътисад белән халык хуҗалыгын аякка бастырасы бар иде. Сугышлыдагы колхозлар да бик авыр хәлләнделәр, алай да бераз тернәкләнделәр. 1948 елда "Индустрия" һәм "Кызыл Шушма" колхозлары бергәләп колхозара электр станциясе салдылар, ул 900 лампаны яктырта иде. Ләкин бу чын мәгънәсендә электрлашу түгел иде шул әле. 1950 елда бу ике хуҗалык Калинин исемендәге колхозга берләштеләр.
Бүгенге Сугышлы - райондагы төзек һәм күркәм авылларның берсе. Монда заманча авыл билгеләре булырлык бөтен нәрсә бар: Мәдәният йорты да, ике катлы мәктәп тә, кибетләр дә һ.б. мәдәният-көнкүреш учреждениеләре дә. Төзек урамнар буйлап тезелгән торак йортлар да күз кунарлык. Мәгәр авылның баш-күз алуын аның калага һәм сәнәгать предприятиеләренә якын булуы белән аңлатырга кирәк. Нигә дисәң, мондагы Калинин исемендәге колхоз беркайчан да алдынгылар рәтенә сикереп чыкмады, икътисады гел аксады да аксады. Моның сәбәбен элек бер колхозга кергән авылларның шәһәргә һәм нефть объектларына якын булуы белән аңлатырга кирәктер. Заманаларның гаять авыр булуы аркасында авылның өрлектәй ир-егетләре гел генә калаларга кача торды, монда исә һәрчак эшче куллар җитешмәде. Өстә кабул ителгәннән соң китереп колхозчылар муенына тагылган карарлар нигезендә Калинин исемендәге колхозга башта Юлтимерне, аннан инде Кузайны кушу да үзенең кара эшен эшләмәде түгел. Яшерен-батырын түгел, моңа кадәр колхоз белән җитәкчелек иткән рәисләр дә йомшак булдылар, эшкә күңел куймадылар, калага кайтып йөрделәр. Әнә шул сәбәпләр аркасында колхоз һич кенә дә мантымады. Алай да тырышты авыл халкы, алныялны белми эшләде дә эшләде. Мөдәббирә Бәдретдинова, Хаҗәр Ташканова, Сәрия Шәйхетдинева, Зәмзәмия Зыятдинова, Шәһит Абдуллин, Вәли Галимов, Әлват Хәйруллин, Миңнебай Хәбирев, Рәфкат Хәбибуллин кебек дистәләрчә терлекчеләр һәм игенчеләр, кырыкмаса-кырык төрле кыенлыкларны җиңә барып, ил табынына муллык өстәделәр, күбесе илебезнең орден-медальләре белән бүләкләнделәр.
Бүген Сугышлы - үзе генә, җыйнак һәм оешып хәрәкәт итәргә сәләтле колхоз. Авыл халкының әйтүенә караганда, яңа рәис Шәрипҗан Фатих улы Мөдәррисевтән дә уңганнар: сәләтле, эшчән һәм "каты" куллы, диләр. Әнә шул яңалыклар белән рухланып, Ришат Җамалиев, Фәрит Гаязов, Зәйнәп Әбүбәкерева, Равил Шәфигуллин, Галия Нуриәхмәтева, Нурия Шәфыйкова, Ольга Вильданова, Әбүзәр Галимов, Әскәр Гәрәев, Әнсәр Фазлыев, Касыйм Рахманов һ.б. җиңнәрен сызганып, дәртләнеп эшләп йөриләр. Инде уңышлары да юк түгел. Быелгы яңгырлы җәйдә чәчелгән игеннәрне әйбәт кенә җыеп атулары, барлык чәчүлек мәйданының туңга сөрелүе, хуҗалыкның кышка әзерлек белән керүе алдагы көннәргә өмет уята.
Үзенең 265 яшен тутырып килгән Сугышлы - ике Советлар Союзы Героеның туган җире. Аларның берсе - сержант Газинур Гафиятуллин - 1944 елның 14 гыйнварында Овсищево авылы өчен барган сугышның иң хәтәр минутында үзенең гәүдәсе белән ут чәчеп торган дошман дзоты амбразурасын томалый. Ул һәлак була, әмма җиңә. Икенчесе - Мисбах Хәлиуллин - 783 нче Танненберг штурмлаучы авиация полкы командиры, бөек Җиңү көненә кадәр немец баскынчыларын дөмбәсли, 827 сугышчан очыш ясый, батырлык һәм кыюлык үрнәге күрсәтә, төркемләп ясалган 88 очышта "корыч кош"ларны дошманның тупланган урынына оста алып бара.
Сугышлы - шулай ук ике Социалистик Хезмәт Герое тәрбияләп үстергән авыл. Шакир Галиев - районыбызның беренче нефтьчеләреннән. Ул үзенең сугыштан соңгы хезмәт юлын 1947 елда Шөгер нефтеразведкасында өлкән дизелист булып башлый. Соңрак исә күп еллар буе Миңнебай газ эшкәртү заводында өлкән машинист. Сигезенче бишьеллык заданиеләрен уңышлы үтәгәне һәм югары техник-икътисади күрсәткечләргә ирешкәне өчен аңа СССР Югары Советы Президиумының 1971 ел, 30 март Указы белән Социалистик Хезмәт Герое дигән дәрәҗәле исем бирелде. Шундый ук мактаулы исемгә Ромашкино район нефтьүткәргечләр идарәсендә озак еллар һәм карусыз эшләгән Җәмил Зәйнагов та лаек булды.
Сугышлы республикабызга Россия Федерациясенең атказанган укытучысы Миңнур Җиһангированы, Татарстанның атказанган укытучысы Рәхимә Әюпованы, Татарстанның атказанган мәдәният хезмәткәре Нәсимә Зыятдинованы, язучы Җәүдәт Дәрзамановны, җәмәгать эшлеклесе Мәкәрим Вафинны, дистәләрчә табиблар, укытучылар, агрономнар һәм башка югары белемле белгечләр, йөзләрчә уңган игенчеләр һәм терлекчеләр бирде. Әле тагы күпмесе авылда үсеп ята.
ЮЛТИМЕР
Сугышлы авыл Советы составына Юлтимер авылы да керә. Географик урыныннан ук күренгәнчә, ул - Сугышлыдан соңрак нигезләнгән авыл. Бүгенге юлтимерлеләрнең бабалары XVIII гасырның 70 нче елларында Сарман ягындагы Юлтимер авылыннан күчеп киләләр. Исеме - иске авылныкы. Юлтимер исә - борынгы төрки-татарда кеше исеме.
Юлтимер авылы тарихи документларда беренче тапкыр 1785 елда үткәрелгән Дүртенче ревизиядә телгә алына һәм ул елны шунда яшәүче 11 йомышлы татар (мишәр) һәм 85 ясаклы татар (ир-атлар) теркәлә. Тын һәм аулак урында игенчелек һәм терлекчелек белән генә шөгыльләнгән авыл бик акрын үсә, хәтта кимүгә бара. 1864 елда пайтәхеттә басылып чыккан "Россия империясенең халык яши торган урыннары исемлеге" белешмәсенең XXXVI томыннан күренгәнчә, 1859 елда үткәрелгән Унынчы ревизия вакытында монда 19 йорт, 66 ир-ат һәм 68 хатынкыз, мәчет була. Шуннан соң узган чирек гасырга якын вакыт эчендә (1883 ел) биредә йортлар саны 92 гә, халкы 652 гә җитә. Яңа гасыр башында (1900 ел) исә Юлтимердә 178 йортта яшәүче 1673 кеше исәпләнә. 1910 елда Самарада басылып чыккан белешмә исә йортларның инде 211 гә җитүен, аларда 895 ир-ат һәм 750 хатын-кыз яшәвен хәбәр итә.
Яңа хакимият властька килгәннән соң, Юлтимердә авыл Советы, ә 1931 елда "Яңа юл" колхозы оеша. 20-30 нчы елларда Юлтимердән Үрнәк-Күмәк һәм Түгәрәк Күл авыллары аерылып чыга. Үрнәк турында язылды инде. Ә байтак вакыт үзбаш колхоз булып яшәгән Түгәрәк Күл 70 нче елларда Оренбург-Зәй газ үткәргече төзелү уңае белән бетерелә, халыкның байтагы Юлтимергә кире кайта.
1958 елда Юлтимерне Сугышлыдагы колхозга куштылар. Шуннан инде авыл, бетүгә йөз тотып, тәмам зәгыйфьләнде. 1990 елда авылда яңа совхоз оешуы исә Юлтимергә тереклек суы сипкәндәй булды. Монда яңа торак йортлар, мәдәнияткөнкүреш биналары үсеп чыкты, авыл күзгә күренеп яшәрде.
ТИМӘШ
Халык үзе кушкан иманлы исеменнән бигрәк "Ромашкино" дигән кушаматы белән бөтен Татарстанга, Рәсәйгә, ул гынамы, бар дөньяга мәгълүм булган Тимәш авылы һәм Татарстан нефть төшенчәләре бер-береннән аерылгысыз. Тимәш дип әйтәбез икән, без Җир шарындагы уникаль Ромашкино нефть чыганагын күз алдына китерәбез. Тимәш Татарстан нефтьчеләре данын бөтен дөньяга чәчте. Аның исеменә бәйле искитмәле нефть чыганагы ачкан өчен геологлардан С.П.Егоров, Н.М.Мельников, И.А.Шпильман, инженерлардан Н.С.Голодков, Ф.Г.Ефремов, А.В.Лукин һәм С.И.Маковскийлар СССР Дәүләт премиясенә лаек булдылар. Авыл артындагы атаклы тарихи 3 нче скважинаның бораулау урынын фәнни нигезләүче якташларыбыз - геолог Галиәхмәт Якупов, аны бораулаучы мастер, мукшы егете Сергей Кузьмин, республикабызга гомерлек дан китергән скважинаны тишүдә көнне төнгә ялгап бил бөгүче татар егетләре Муса Хөсәенев, Х.Ш.Шәрифуллин, Шакир Заһиров, Фәтхетдин Әюпов, Рәхим Халиков, Котдус Вафин, Касыйм Шәймәрдәнев, Зәкәрия Сәримов һәм башкаларның, хәтта әле Татарстанда нефть барын раслаган, Шөгердәге 1 нче скважинадагы бораулаучы мастер Гариф Хәмидуллинның да исемнәре бүләк өләшкәндә телгә дә алынмый алынуын... Хәерле булсын, анысы башка тема!
Тимәш нефть чыгару буенча республикабызны илдә беренче урынга күтәрде, һәм ул әлеге беренчелекне 1974 елга кадәр үз кулында тотты.
"Тимәш" сүзе артында Лениногорск, Азнакай, Әлмәт, Зәй, Бөгелмә, Түбән Кама, хәтта КамАЗ, Карабаш, Актүбә, Зеленая Роща кебек эшчеләр бистәләре тора. "Лениногорскнефть", "Әлмәтнефть", "Елховнефть", "Азнакайнефть", "Лениногорскбурнефть", "Әлмәтбурнефть" кебек эре нефть предприятиеләре, ул гынамы, 80 меңләп эшче һәм хезмәткәре булган бөтен "Татнефть" акционерлык җәмгыяте Тимәштән башлана.
Тимәш илебез нефть предприятиеләрендә эшләүче бер дигән командирларның тулы бер буынына хезмәт каһарманлыгына фатиха бирде. Биредә скважиналар бораулаучы һәм "кара алтын" чыгаручы осталарның тулы бер армиясе үсеп чыкты. Күп кенә галимнәр, 19 Социалистик Хезмәт Герое, Ленин, Октябрь Революциясе, Хезмәт Кызыл Байрагы, Халыклар дуслыгы, "Почет Билгесе" орденнары кавалерлары дип аталган 1963 нефтьче, "Хезмәттәге батырлык өчен" һәм "Хезмәт даны" медальләренә лаек булган 1164 "кара алтын" остасы үзләренең уңышлары һәм даннары өчен шушы Тимәш авылына бурычлы.
Хәер, бу авыл бик күркәм нефть эше осталары үстерүе һәм тәрбияләве белән генә дан тотмый. Аның җирләренә ел саен күп миллионнарча йомырка һәм йөзләрчә тонна диетик ит җитештерүче кош фабрикасы, 1972 елның августыннан исә "Сельхозхимия" берләшмәсенең район бүлеге дә урнашкан.
Ә бит әле кайчан гына Тимәш крестьяннары мондый яңгыравыклы дан турында хыяллана да алмаганнар, әкияти бер хәзинә өстендә яшәп ятулары аларның башларына да килмәгән. Кая инде ул авыл агайларына ул хакта уйларга, хәтта 1911 елда Тимәш тирәсендә казынып йөргән зур галим, геолог Н.В.Нечаев та үзенең табаны астында, 1750-1800 метр тирәнлектә нефть диңгезе барын сизмәгән, фәкать чишмә ярындагы алсу мергельнең (җир токымы) калын катламын, аңардан өстә яткан коңгырт-кызыл, эре бөртекле йомшак ком барын теркәп кую белән генә чикләнгән. Әйе, ул заманнарда Тимәш, Рәсәйнең гадәти бер провинция авылы саналып, хәзерге данын күз алдына да китермәгән.
Тимәш Лениногорск районы территориясендә нигезләнгән авылларның икенче агымына керә. Ул беренче тапкыр Дүртенче ревизия (1785 ел) документларында телгә алына. Анда китерелгән мәгълүматларга караганда, ул чакта Тимәштә 132 йомышлы татар (ирләр) яшәгән (Санкт-Петербургтагы үзәк дәүләт тарих архивы, 558 нче фонд, 2 нче тасвирлама, 294 нче китап, 67 бит). Хатын-кызлары да шул чама булгандыр дип исәпләсәк, 264 кеше. Бу исә 25-30 гаилә дигән сүз. Ул заман өчен аны инде бәләкәй авыл дип булмый. Димәк, Тимәш Дүртенче ревизиягә кадәр унбиш-егерме ел элек, һәрхәлдә, Пугачев восстаниесенә кадәр, XVIII гасырның җитмешенче елларында нигезләнгән авыл. Аның географик урыны, ягъни сусыз-нисез тау башына утыруы ук соңрак барлыкка килүен исбатлап тора. Ревизия документларында Тимәштә яшәүчеләр арасында типтәр-бабуллар да, ясаклы татарлар да теркәлмәгән. Бу исә авылга тулысы белән мишәрләр килеп утыруы хакында сөйли. 
Инде авылның исеменә килсәк, ул борынгы төрки-татар исеме Тимершәехтән алынган дип фараз кылырга урыны бар (Тимершәех-Тимуш-Тимәш). Мишәр татарларында Хәбибулланы Хәбуш, Габдулланы Апуш, Җиһаншаны Янша һ.б. дин йөртү гадәти күренеш булган ич.
Авыл яралган икән, зурмы ул, бәләкәйме - яши, үсә. Тагы 75 елдан (1860) без инде биредә 145 йорт булып, аларда 318 ират һәм 333 хатын-кыз яшәвен күрәбез. Авылның инде мәчете дә, димәк, аның янында мәктәбе дә бар (Россия империясенең халык яши торган урыннары исемлеге. Санкт-Петербург, 1864 ел). Тагы чирек гасыр чамасы гомер үтә. Кабат басылган белешмә Тимәш авылында әллә ни үзгәрешләр булмавын сөйли: үткән 23 ел эчендә авылга тагын 12 йорт өстәлгән дә, халкы 146 кешегә арткан. Шунда ук авылның яңарак оешкан Яңа Писмән волостена керүе әйтелгән (Европа Россиясенең волостьлары һәм мөһимрәк авыллары. Санкт-Петербург, 1883 ел).
Аның каравы шуннан соңгы 17 елда авыл кисәк кенә үсеп китә. 1900 елда инде монда 215 йорт булып, аларда 1206 кеше (591 ир-ат һәм 615 хатын-кыз) яши. Мәгәр авылда шуннан башка үзгәреш сизелми. Бары тик 1910 елда гына биредә кайбер яңалыклар теркәлә. Махсус белешмәнең искәрмәләр графасында Тимәш турына "мәчет, мәктәп, якшәмбе саен базар" диелгән (Самара губернасының халык яши торган урыннары исемлеге белешмәләре, 1900 һәм 1910 еллар). Монда тагы бер нәрсәгә игътибар итик. Революциягә кадәр татар авылларының һәркайсында мәчетләр янында мәктәпләр булуга карамастан, урысча чыгарылган белешмәләрдә фәкать Тимәш, Түбән Чыршылы һәм Сарабиккол авылларында гына "школа"лар бары күрсәтелә. Димәк, шушы өч авылда гына мәктәпләрнең махсус биналары булган, башка авылларда исә балалар шәхси йортларда укыганнар.
Кулга төшкән кадәр архив документларыннан һәм белешмәләрдән күренгәнчә, революциягә кадәр Тимәшнең хәтта үз тегермәне дә булмый. Ул - гадәти бер хәерче татар авылы. Озын гомерле кешеләрнең (мәсәлән, Бәрия апа Мөхәммәтҗанова) сөйләвенә караганда, авылда әле 1928 елда күп кенә өйләрнең тәрәзәләренә пыяла урынына карындык тартылган була. Элеккеге Тимәшнең нибары 2077 дисәтинә уңайлы һәм 165 дисәтинә уңайсыз җире булуын искә алсак, бу хәлне аңлавы кыен түгел. Әнә шуңа карамастан Тимәш авылы Бөгелмә өязенең мөһим авылларыннан саналган. Россия империясенең 1863 елда басылып чыккан географик-статистик сүзлегендә "Бөгелмә" дигән мәкаләдә түбәндәге юллар бар: "...халык саны буенча Борисоглебское (2126 кеше), Бәйрәкә (2528 кеше), Евфановка, Печмән, Тимәш, Татар Кандызы һәм башкалар иң күркәмнәрдән". Шул рәвешле Тимәш урыслар арасында Бөгелмә өязендә генә мәгълүм авыл саналса да, аны Рәсәйнең бөтен мөселман дөньясы белгән. Чөнки биредә күп еллар буе күренекле галим, шагыйрь һәм фикер иясе Габдерәхим Утыз Имәни (1754-1834) яшәгән һәм иҗат иткән.
Габдерәхим хәзрәтнең әхлакый-педагогик һәм әдәби-фәнни эшчәнлеге, халык файдасына кылган эш-гамәлләре турында "Заман сулышы"нда күп язылды. Шуңа да бу урында ул хакта сөйләп тормастан, авылның революциягә кадәрге тормышыннан бер вакыйганы китерү белән генә чикләнәбез. 1910 елда Тимәшнең бер төркем хәллерәк игенчеләре - Хәбибулла, Мотыйгулла һәм Хәйрулла Хәмидуллиннар, Ситдыйк Вәлиев, Әхмәтгалим, Шәрипҗан һәм Искәндәр Солтановлар (аларга Сугышлы, Юлтимер, Түбән Чыршылы, Урмышлы, Сагадай һәм Урманасты Үтәмеш авыллары крестьяннары да кушыла) - Боровка бояры граф Мордвинцевның Бөгелмә җир банкына тапшырылган җирен сатып алалар һәм Аккүл авылына нигез салалар.
Ябай гына бер авыл булса да, Тимәш авылының исеме илдә булып узган Ватандашлар сугышы тарихына да кереп кала. 1918 елның 9-13 октябрендә, Бөгелмәне штурмлау алдыннан, биредә (Утыз Имәни урамы, 87a - хәзер азык-төлек кибете) 5 нче армиянең сул як яр төркеме штабы тора. Бу хәл исә тимәшлеләр язмышында да чагылмый калмый. Шул көннәрдә Зыятдин Шәйхетдинев, Галим Сәлимев, Сәфәр Галләмев һ.б. ир-егетләр Кызыл Армия сафларына басалар. Салих Сәримев, Әбелмаһиҗан Мөхәммәтҗанов, Миңнулла Шәрәфетдинев, Шәфыйк һәм Садыйк Җамалетдиновлар, Садыйк Сабитов, Шәех Мөхәммәтшин, Сәгыйдулла Хәбибуллин, Шәехмансур Җамбаков, Вәлиулла Зәйнуллин, Имаметдин Сәхәбиев, Шәехмансур Ногманов кебек егетләргә дә, кулларына корал тотып, Совет властен яклашырга туры килә.
Төбәктәге бөтен җирдәге сыман, Тимәштә дә Совет власте Ватандашлар сугышыннан соң гына ныгып ала. Аның беренче рәисе - Минәхмәт Ногманов. Әлбәттә, Совет властен ныгыту, халыкка аның сәясәтен аңлату, икмәк, төрле салымнарны җыеп алу кебек зур эшләр бер кеше кулыннан гына килми. Авыл Советына беренче комсомол һәм коммунистлардан, активистлардан Котләхмәт Вәлиев, Б.Хәеров, Газиз Ханнанов, Хәррас Әхмәтев, Зыятдин Шәйхетдинев, Гариф Шәфыйков, Фатыйх Гомәрев, Әхмәтзәки Сафин һ.б. нык ярдәм итәләр. Тимәшнең беренче совет укытучылары Дунаев, Хәмзә Сәлимгәрәев, Салих Фәсиев, Гариф Зарипов, яңа мәктәпнең беренче директоры Расих Сафин, уку йорты мөдире Шакирҗанов, фельдшер Фәхрулла Ванюшкиннарга көннәрне төнгә ялгап эшләргә туры килә. Көнозын ат җиккән авыл кешесенә кичен кулына китап алдыру җиңел эш түгел. Шуңа карамастан ул елларда авылның һәр өе кичке мәктәпне хәтерләтә. Ликбез укулары мәктәптә генә түгел, өйләрдә дә дәвам итә. һәм моның файдасы булмыйча калмый. Әнә шул ликбез курсларын бетергәннәрдән кайберәүләр соңрак җитәкче эшләрдә эшлиләр. Мәсәлән, Гариф ага Шәфыйков озак еллар буе колхозда механик булып эшләде, аннан соң авыл Советы рәисе итеп сайланды. Сәет Фәттахов исә Глазовода колхоз рәисе булып торды, аннан соң күп еллар бригадага җитәкчелек итте. Фатыйх Гомәрев берничә мәртәбә колхоз рәисе, авыл Советы рәисе итеп сайланды, күп еллар буе бригадир булып эшләде. Элеккеге ликбез шәкертләреннән Касыйм Мөхәммәтҗанов ("Татнефть" берләшмәсенең элеккеге генераль директоры Әкълим Мөхәммәтҗановның әтисе) колхозда хисапчы булып эшләсә, Габдулла Зәйнуллин белән Мөзәянә Сәримева мөгаллимнәр булып җитештеләр, ә Ахунҗан Сөнгатуллинның элеккеге батрагы Хөмәйрә Тишина атказанган табиб исеменә лаек булды. 
1929 елда авылның бер төркем (12 кеше) крестьяны: Гариф Шәфыйков, Мифтах Минһаҗев, Риза Зыятдинов, Мингали Әхмәтшин, Хисмәт Зәйнуллин, Хаҗи Фәсхетдинев, Мөхәләфә Мөхәммәтҗанова, Зәки Рәхимев, Шәйхелислам Усманов, Минәхмәт һәм Салих Зөбәеревләр Әхмәтзәки Сафин җитәкчелегендә Карамалы елгасы буена күчеп китәләр, үзләренә 60 гектар җир алып, биредә "Карамалы" колхозын оештыралар. Игенчеләрнең тагы бер төркеме исә Тимәш белән Сугышлы арасындагы басуга күчеп утыра һәм биредә җитәкчесе итеп Хаҗи Миңнәхмәтев сайланган "Чулпан" колхозын төзи. Нәкъ шул көннәрдә колхоз әгъзаларыннан берсе, коммунист Зыятдин Могыйновның улы туа, аңа Илкам исеме куела. Яңа авылның беренче туган гражданы хөрмәтенә авылны һәм колхозны да Илкам дип атыйлар. Аның беренче рәисе Халик Сәлимев була.
Әмма авыл активистларының колхозга оешып күчеп китүләре зур хата була. Алар моны тиз төшенеп алалар, карамадылар кире авылга күчеп кайталар һәм колхозны зурайту чарасын күрәләр. Бераздан инде Тимәштәге "Карамалы" колхозы әгъзаларының саны 74 кә, бригадалар саны өчкә итә. Әмма илкамлылар үзләренең урыннарында калалар һәм алтмышынчы елларга кадәр үзбаш колхоз булып яшиләр.
Татарстанда беренче районнар төзелгән мәлдә (1930) Тимәш Шөгер районына керә, ә 1935 елда, Яңа Писмән районы оешкач, ул яңа районда булып чыга. Тимәшкә беренче трактор 1933 елда килә. Әмма бу әле Шөгер МТСыннан (Иске Куак) вакытлыча гына килгән техника була, чөнки Тимәш әлеге МТСның хезмәт күрсәтү зонасына керми. 1934 елда Иске Писмәндә МТС оешкач кына, авылда колхозның "үз" трактор бригадасы барлыкка килә. Шул ук 1934 елда Иске Писмәндә курсларда укып кайткан Гариф Шәфыйков авылның беренче тракторчысы булса, колхозның йолкынып сатып алган беренче "полуторка"сы руле артына Зиннур Мөлекев утыра.
1940 елда "Карамалы" белән "Илкам" кушылып, "Алга" колхозын барлыкка китерәләр. Эреләндерелгән колхоз белән "Илкам"ның элеккеге рәисе Халик Сәлимев җитәкчелек итә.
Барлы-юклы 2 мең гектар җире, анысы да тау-ташлы, чокыр-чакырлы басулардан торган колхозның хәле эреләндерелгәч тә, аңа хәтле дә мактанырлык булмый. Шул елларда үзе колхозда җиң сызганып эшләгән Өммегөлсем апа Шәфыйкова әле теге чакта, болар хакында кычкырып сөйләшергә ярамаган заманда, безгә бер җыр көйләп күрсәткән иде:
Чияле тау артларында
Бар да колхоз арышы.
Чулак Хафиз кулы кебек
Колхозларның торышы.
Халык үз колхозының хәлен авыл гарибе кулына тиңләп җыр чыгарган икән, бу инде юктан түгел. Җитмәсә, күп тә үтми, ил өстенә афәт ишелә - Бөек Ватан сугышы башланып китә. Канлы мәхшәргә үзенең бер дигән 200 егетен озата авыл халкы. Аларның 99 ы яу кырында ятып кала. Ул кара елларда авылның һәм андагы күмәк хуҗалыкның бөтен мәшәкать-хафасы Зәкия Сөнгатуллина, Сара Гомәрова, Өммегөлсем Сәлимҗанова, Пәрваз Сәлимҗанова, Мәрьям Зыятдинова, Гайния Сәлимева, Мәйсәрә Сәлимева, Миңсырур Хәннәнова кебек хатыннар җилкәсенә баса. Алар һәм авылдашлары Бәрия Мөхәммәтҗанова, Рәхимә Сафиуллина, Өммегөлсем Шәфыйкова, Миңсырур Зәйнуллина һ.б. басудан кайтып кермиләр, йокы-ял белмичә эшлиләр, җилкәләренә күтәреп, Бөгелмәдән чәчүлек орлык ташыйлар. Тәслимә Зыятдинова һәм Нәкыя Шәймәрданова кебек кызларга исә тере килеш тәмуг газаплары татырга туры килә. Алар 1943 елдан 1946 елга кадәр Горький өлкәсе сазлыкларында торф чыгаралар, урман кисәләр.
Сугыш елларында авылдагы җидееллык мәктәпкә җитәкчелек иткән Хафиза Зәйнуллинага да җиңел булмый. Ул үзенең укытучылары белән авылда агитация-аңлату эшләрен алып бара, Кызыл Армиягә ярдәм, заем кампанияләрендә башлап йөри, ял саен колхозга ярдәм өмәсенә чыга.
Сугыш һәм аннан соңгы тагы да авыррак елларда колхоздагы бөтен оештыру эшләре Фатыйх Гомәрев, Гариф Шәфыйков, Гата Вафин, Салихҗан Җаббаров, Халик Сәлимев, Кәрам Корбанов, Зәһит Зыятдинов, Рәхимә Сафиуллина, Җәннәт Хәйруллина, Миңсырур Зәйнуллина, Сәет һәм Зәки Фәттаховлар кебек колхоз һәм авыл Советы башлыклары, бригадир һәм ферма мөдирләре булып эшләүчеләр җилкәсенә төшә. Оештыру эше дип әйтүе генә ансат, ул елларда халык белән җитәкчелек итү үзең җигелеп сабан сөрүдән дә яманрак була. Әнә шул караңгы елларда халык мәгарифе өлкәсендә эшләүче Әсхәт Якупов, Оркыя Хәйруллина, Гасимә Каюмова, Габделхак Мөхәммәтҗанов, Гаян Хәсәнева, Наҗия Вәлиева, Мәрзия һәм Нурлыхак Алтынбаевлар да авыл халкы кичергән бөтен авырлыкларны кичерәләр.
Тимәш авылындагы колхоз сугыштан соң да, аннан ары да мантый алмады. 1965 елда, "Алга", "Победитель" (Горкино), "Ватан" (Вәли хуторы) һәм "Трудовик" (Яңа Чыршылы) колхозларын бергә кушып, зур "Путь к коммунизму" хуҗалыгын оештыру, бераздан аны шул ук исемдәге совхоз итүнең дә файдасы тимәде. Киресенчә, Тимәштә авыл хуҗалыгы эшләре тагы да чуалды. Ниһаять, 1967 елда аның җирләрен Лениногорск кошчылык фабрикасына бирделәр. Бу инде тавышсыз-тынсыз гына авылда колхозны бетерү иде. Шуннан инде Тимәш халкының күбесе якын-тирәдәге һәм шәһәрдәге нефть предприятиеләренә эшкә урнашырга мәҗбүр булды.
Сүзебез Тимәш турында бара икән, аның зур нефть шаушуы белән күмелеп калган тарихи сәхифәләре битләрен ачып карау да зыянга булмас. Сүзебез атаклы 3 нче скважина борауланганчыга кадәр авылда нефть эзләү һәм Тимәш нефтеразведкасы турында.
Тимәш авылының исеме геология фәненә инде 80-90 нчы елдан бирле таныш. Беренче тапкыр ул геологик әдәбиятта 1913 елда шушы авыл тирәсендә геологик тикшеренүләр алып барган тау инженерлары А.В.Нечаев белән А.Н.Замятиннарның эш нәтиҗәләре Геология комитеты хезмәтләрендә басылган мәкаләсендә телгә алына.
Шуннан инде 20 ел буена Тимәштә бернинди геологик эзләнүләр дә башкарылмый. 1933 елда исә бу якларга "Востокнефть" трестыннан В.М.Бутров, В.И.Монякин, М.Ф.Мартьев һ.б. геологлар бригадасы килеп чыга. Алар Шөгер, Сугышлы һәм Тимәш авыллары тирәләрендә тикшеренү эшләре алып баралар. Шуның нәтиҗәсе буларак, Ромашкино структурасы ачыла һәм аның структур картасы төзелә.
1934 елда шул ук "Востокнефть" трестының геологлары бригадасы Казан университеты доценты Е.И.Тихвинская җитәкчелегендә Тимәш төбәгенең түбән Казан утырмаларының түбәсе буенча структур-геологик картасын төзи һәм, шуңа карап, Ромашкино структурасының күпләп газ тупланган урын булуын ачыклый. Соңрак, 1939 елда, геологлар кабат Ромашкино структурасы белән кызыксыналар. Бу елны "Сызраньнефть" трестының каротаж партияләре көче белән монда магнитометрик тикшеренүләр үткәрелә, һәм геофизик В.И.Дорофеев, алынган мәгълүматлардан чыгып, труктураның көнчыгышка авышкан булуын әйтә.
Шул ук елны геолог Г.П.Жузе Ромашкино структурасын тагын бер кат тикшерә һәм элеккеге мәгълүматларга кайбер төгәллекләр кертә. Әлеге тикшеренүләр Тимәш тирәсендә структур һәм нефтькә бораулау өчен скважиналар урыннары билгеләү өчен нигез була.
Шөгердә ташкүмер катламнарында сәнәгать нефте табылуы инде билгеле булган структураларда крелиуслы бораулау эшләрен җәелдереп җибәрүгә сәбәпче була. Шөгернең күршесендә генә булган Ромашкино структурасында крелиуслы бораулау 1944 ел планына кертелә.
Ромашкино нефтеразведкасы таратылган Бөгелмә нефть эзләү партиясе һәм Булдырь нефтеразведкасы базасында төзелә. Оешып килгән нефтеразведканың начальнигы итеп элек Шөгер нефтеразведкасын җитәкләгән А.В.Лукин билгеләнә. Өлкән инженерлык эше В.Н.Левицкийга, өлкән геологлык элек Сарабиккол промыселында өлкән геолог булган Г.Я.Якуповка, өлкән бораулау мастеры вазифасы Н.Ф.Ефимовка йөкләнә.
Нефтеразведканы оештыру гаять авыр сугыш елларына туры килә. 1943-1944 елның кышы бик тә кырыс була. Разведканың ни автомобильләре, ни атлары юк. Бөтен бораулау җиһазларын, котельный казаннарын Бөгелмәдән кайтару өчен колхозлардан ялынып-ялварып атлы олаулар сорарга туры килә. Еш кына кешеләр үзләре дә атлар белән бергә җигеләләр. 1944 елның маенда Ромашкино нефтеразведкасына беренче автомобиль, ә июньдә тагы ике машина кайта - эшләр бераз иңеләя. Әмма юлсыз-нисез басуда автомашина нишли ала соң? Аларны этеп-төртеп алып барырга гына кала. Ниһаять, крелиуслы бораулау өчен станоклар әзер була һәм 1944 елның беренче яртысында крелиуслы бораулау эшләре башланып китә. Шул ук елның 29 июнендә Тимәш янында 1 нче номерлы роторлы скважинаны да тишәргә тотыналар. Шул вакыттан инде Ромашкино нефтеразведкасы тулысынча эшли дип исәпләнә.
1945 елда Тимәштәге 1 нче роторлы скважина борауланып бетә. Ул проектта күрсәтелгән 800 метр тирәнлектә тишелә һәм нефть булмавы раслана. Шуннан геологлар 2 нче скважинаны 1100 метрга кадәр, ягъни ташкүмер катламына хәтле тирәнәйтергә булалар.
Ромашкино нефтеразведкасы коллективы бораулаган скважиналардан тискәре нәтиҗәләр алынгач, геологлар алдына катлаулы сорау килеп баса. Тагы да тирәнгәрәк, түбән карбон һәм девон катламнарына кадәр борауларгамы, юкмы? Әнә шул хакта төрле дәрәҗәдәге урыннарда күп кенә киңәшмәләр булып ала. Ниһаять, геологлар, 3 нче скважинаны тишеп карарга кирәк, дигән карарга киләләр.
Тимәштәге 3 нче скважина геологларның өметләрен тулысынча аклый: девон хәзинәсен нәкъ менә шул скважина ача. Бүген ул урында гомерләрен нефть эзләү эшенә багышлаган геологлар һәм нефтеразведчикларга дан җырлап торучы һәйкәл булып ап-ак обелиск калкып тора.
1949 елның 1 июнендә Тимәштә Татарстанда беренче нефть промыселы оеша, аның беренче директоры итеп Г.В.Кострюков билгеләнә. Әлеге промысел 1950 елда оештырылган "Бөгелмәнефть" трестының (хәзер "Лениногорскнефть" идарәсе) төп бүлекчәсе була.
Ул вакыттан бирле Тимәш промыселында күп башлыклар алышынды, аның номеры да инде берничә мәртәбә үзгәрде. Әмма аның асылы үзгәрешсез калды - Тимәш җирендә барлыкка килгән промысел инде 45 ел буе илебезгә миллионнарча тонна кыйммәтле чимал биреп килә. Әнә шул вакыт эчендә биредә инде нефтьчеләрнең өченче буыны ныгып җитте. Тимәштә нефть эшенә тотынып бил ныгыткан егетләрнең күбесе үзләренең фидакарь хезмәтләре белән туган авылларын гына түгел, республиканы данладылар, күренекле нефтьчеләр булып җитештеләр, илебезнең орден-медальләре белән бүләкләнделәр. Шулар арасыннан Социалистик Хезмәт Геройлары Әхәт Гобәйдуллин, Закир Галиев, Корбан Вәлиевләрне, СССР Дәүләт премиясе лауреаты Әнәс Галиевне, "Татнефть" берләшмәсенең генераль директорына кадәр күтәрелгән Әкълим Мөхәммәтҗановны, Мөхинә Фәрхетдинова, Хөҗҗәт Сәримев, Хәдит Габидуллин, Мисхәт Тәхаветдинев, Мансур Шәймәрданов, Кәбир Гыйззәтев, Әнвәр Вәлиев, Мәхмүт, Рөстәм, Өлфәт Мөхәммәтҗановларны һәм башка күпләрне атап китәргә мөмкин. Әмма Тимәш әле атаклы нефтьчеләре белән генә дә макталмый. Биредә философия фәннәре докторы Камил Фәсиев, филология фәннәре кандидаты Фазыл Фәсиев, атказанган табиб Хөмәйрә Тишина, күренекле педагог һәм хуҗалык җитәкчеләре Салих Фәсиев, Малик Сәлимов, Ядкәр Шәфыйков һ.б. туып үскәннәр.
Әле 50 нче елларда ук Тимәштә нефть кудыру станциясе эшли башлаган иде. Ул күп еллар буе "Дуслык" нефть үткәргече буенча Татарстан хәзинәсен заводларга һәм ерак-еракларга озатып торды. Чирек гасыр буе биредәге дус һәм бердәм коллективка оста оештыручы, ару-талуны белмәүче тынгысыз җан Ирина Низам кызы Бондаренко җитәкчелек итте. Станциядә аның беренче көннәреннән үк эшләгән Социалистик Хезмәт Герое Җәмил Зәйнәгев, В.Кисилев, С.Нәбиева, И.Вильданова кебекләр авылның күренекле кешеләре булдылар.
Бүгенге Тимәш халык саны буенча һәм зурлыгы, төзеклеге белән райондагы авылларның күбесеннән аерылып тора. Йортлар монда бик матур, күбесе янкорма кухнялы, янбакчалы, заманча ташпулатлар да байтак. Тимәштә 1961 елдан бирле шәһәрнеке кебек ике катлы зур мәктәп, ашханә, "Прогресс" клубы, кибетләр эшләп тора. Соңгы елларда гына да авыл Советы бинасы, мәчет сафка басты. Авыл су, газ, электр энергиясе белән тәэмин ителгән, байтак урамнарында асфальт. Аны инде шәһәр бистәсе дип атау дөресрәк булыр иде.
ТУКТАР УРДАЛАСЫ
Бу авылга алып бара торган хәзерге олы юл торак пунктка килеп җитәрәк, ул Зирекле елгасын кичеп үткән урыныннан ерак түгел борынгы зират бар. Халык аны "Изгеләр зираты" дип йөртә. Риваятьләргә караганда, урдалалыларның беренче бабалары нәкъ әнә шул тирәгә килеп төпләнгәннәр һәм үлгәннән соң шушы борынгы зиратка күмелгәннәр.
"Утсыз төтен булмый" диләр. Чыннан да, архив документлары моның нәкъ әнә шулай икәнен раслыйлар. Әйтик, 1746 елда үткәрелгән Икенче ревизия мәгълүматларында: "В деревне Токтарово, что по Степной реке Шешеме на речке Урдала", - диелсә, 1856 елда булып узган Унынчы ревизия кәгазьләрендә ул: "Токтарово, при речке Ерыклы", - дип телгә алына. Инде урысча китерелгән бу ике җөмләгә тагы бер кат игътибар итик. Димәк, алардан күренгәнчә, "Урдала" һәм "Зирекле" бер үк елга исемнәре, башта ул "Урдала" дип аталса, соңрак һәм бүген дә "Зирекле". Архив тузаннары астыннан казып алган шушы ук юллар хәзер инде сөйләм теленә генә түгел, рәсми документларга да "Урдала" дип кергән авылның исемен ачыкларга да ярдәм итәләр.
Күренеп тора, ул Урдала елгасы исеменнән алынган. Тик монда да бер нәрсәне ачыклап китү фарыз: әлеге сүз, кайберәүләр татар теле грамматикасының бүгенге кануннарына туры китереп әйткәнчә, "Урда" тамыры плюс "-лы" кушымчасыннан тормый, "ур" һәм "дала" сүзләре кушылмасыннан гыйбарәт. Ягъни "даладагы ур" яисә "ур аръягындагы дала" дигәне. "Дала" сүзенең мәгънәсен аңлатып тору кирәкми, анысы сабыйларга да мәгълүм. Ә менә борынгы төрки сүзе "ур" исә вал дигәнне, коры елга яисә ярлары текә елга дигәнне, гомумән, җир өстендәге табигый яки ясалма каршылыкны, киртәне аңлаткан.
Шул ук борынгы ревизия документлары яшь эзтабарларның: "Авылны Туктар бабай нигезләгән", - дигән сүзләрен дә раслыйлар. Дөрес, Туктар авылы беренче мәртәбә телгә алынган Икенче ревизия (1746) документларында Туктар карт үзе күренми инде. Аның каравы авылда яшәүче ясаклы татарлар исемлегенә иң башлап аның улы Миңлебай теркәлгән: "Минлибай Токтаров - 25 (яшь дигәне). Аның балалары Әбләзи - 5, Габделразак - 2". Димәк, авыл узаманы Туктар инде үлгән, аның урынына улы калган. "Ә ни өчен улы, бәлки, оныгыдыр?" диярләр кайберәүләр. Юк, улы. Чөнки ул заманнардагы кануннар буенча, урыслар "Минлибай Токтаров (сын)" дип язганнар икән, бу инде татарча "Туктар улы Миңлебай" дигән сүз. "Канкай углы Бәхтияр" (Бәхтияр Канкаев) дигән кебек үк.
Әлеге архив документының иң хикмәтле ягы тиунда ки, ул безгә Туктар авылының кайчан килеп утыруын ачыкларга ярдәм итә. Икенче ревизия көненә (1746 елның җәе) авылны нигезләүче Туктар карт үлгән булгач, димәк ки, Туктар авылы килеп утырганнан бирле кимендә 10-15 ел вакыт үткән инде, һәрхәлдә, 19 елдан да күбрәк түгел. Чөнки Мәскәүдәге Борынгы актлар үзәк дәүләт архивында саклана торган борынгы документлардан күренгәнчә, Беренче ревизия (1719-1725 еллар) вакытында безнең төбәктә, ягъни Шушма һәм Зәй елгаларының үрге агымында, утрак тормыштагы авыллар булмый. Димәк ки, Туктар авылының нигезләнүе 1730 елларга туры килә. Инде "Туктар" сүзенә килсәк, ул - борынгы төрки исем. Тарихтан күренгәнчә, татарларда балаларга әнә шуңа охшаш исемнәр кушу (Үлмәс, Яшәр, Туктар, ягъни балалар үлеме туктар) әле мәҗүсилек заманнарыннан бирле яшәп килгән һәм бүгенгәчә диярлек (галим Элмәс Белялованы искә төшерик) сакланган.
Шулай итеп, башта бернинди Урдала авылы да булмый, фәкать иске урындагы Туктар гына телгә алына. Шул ук Икенче ревизия документлары безгә биредә 1746 елда 49 ир-ат яшәвен хәбәр итә. Хатын-кызларын да шул чама дип алсак, бу инде 9-10 гаилә дигән сүз. Кызыксынучылар өчен авылга башлап килеп утыручылардан кайберәүләрнең исемнәрен атап үтик:
"Айдар Канбаев - 45. Аның балалары: Афзал - 10, Сәетбаттал - 2. Аның, Айдарның, бертуган энеләре: Кинҗә - 37, Кормангали - 30. Кинҗәнең улы Исәнгол - 4. Бикбау Уразаев - 40. Аның бертуган энесе Биккинә - 30" һ.б. Соңгы исемнәрнең берсенә игътибар иткәнсездер. Бикбов фамилиясе - Урдалада бүген дә бик киң таралган фамилия. Ул, күрәсең, әнә шул Уразай улы Бикбау карттан бирле килә торгандыр.
География фәненнән мәгълүм булганча, Урдаладан соң көньяк-көнчыгышка, Оренбургка таба дала зонасы башланып китә. Аерым дала "утраулары" исә авыл тирәсендә электән үк булган. Менә шуңа да Урдаланың чәчүлек җирләре борын-борыннан күп була. Соңрак ул җирләргә яңадан-яңа авыллар (мәсәлән, Новая Поляевка - Пүләй) килеп утыра. Чәчүлекләрнең мул булуы авыл үсешенә дә нык ярдәм итә. 1785 елда үткәрелгән Дүртенче ревизиядә Туктарда инде 166 типтәр-бабул һәм 9 ясаклы татар (ир-атлар) теркәлә. Чү, монысы ни тагы? Санкт-Петербургтагы үзәк дәүләт тарих архивында саклана торган әнә шул ревизия документларында, ягъни ясаклы татарлар һәм типтәр-бабуллар исемлегендә, Туктар ике мәртәбә телгә алына. Переписчиклар ялгыштылар микәнни? Юк, ошамаган. Авыл беренче тапкыр язылган турыга 21 (типтәр-бабул), икенчесе турында 145 саннары язылган. Аңлашыла, димәк, Дүртенче ревизия вакытында (1785) инде туктарлыларның бер өлеше Дала Шушмасының уң ягына (хәзерге авыл урыны) да чыгып утырган икән. Асылда инде ике авыл, әмма исемнәре бер үк - Туктар.
Бара-тора елганың уң як ярындагы авылда йортлар һәм халык саны артканнан-арта, ул инде мөстәкыйль торак пунктка әверелә һәм Яңа Урдала дип атала башлый. 1864 елда пайтәхеттә басылып чыккан "Рәсәй империясенең халык яши торган урыннары исемлеге" дигән белешмәдән (ул 18561859 елларда үткәрелгән Унынчы ревизия материалларына нигезләнгән) укыйбыз: "Новая Урдала (Старая Поляевка) при р.Шешема, число дворов - 41, мужчин - 131 и женщин - 135. Мечеть магометанская" һәм "Токтарово при р.Ерыкла, число дворов - 47, мужчин - 161, женщин - 172. Мечеть магометанская". Күренә ки, һәркайсының аерым мәчете булган ике мөстәкыйль авыл. Әлбәттә инде, авыл үзидарәсе һәм старосталар да аерым. Берсе - Урдала, икенчесе - Туктар.
Бу урында шунысын да әйтик: Урдала мәктәбенең яшь тарихчылары туплаган тарихи материалларда китерелгән "Башта авылда (ягъни Урдалада) татарлар белән бергә чуашлар да яшәгән" дигән сүзләрдә дә өлешчә хаклык бар. Чыннан да, архив документларыннан күренгәнчә, бүгенге Урдала җиренә татарлар күчеп утырганчы, анда Поляевка (Пүләй) дигән авыл була, анда урыслар һәм чуашлар яши. Туктарның утырган урыны яшәү өчен бик җайлы булып чыкмый, күрәсең, татарлар акрынлап урыс-чуашларны кысрыклый башлыйлар. Нәтиҗәдә урыслар, яңа урынга күчеп, Новая Поляевка (бүгенге Пүләй) авылын, чуашлар исә Щербень авылын нигезлиләр. Аларның һәр икесе Урдала җирләрендә булганлыктан, Урыс Урдаласы һәм Чуаш Урдаласы дип йөртеләләр.
Урыс-чуашларның күчеп китүләре дәррәү генә булмый, билгеле. Яңа урыннарга алар акрынлап-акрынлап китәләр. Ә бушап калган нигезләренә Туктардан һәм башка җирләрдән татарлар утыра тора. Шулай итеп, Туктар бетүгә йөз тота. Урдала исә үскәннән-үсә бара. 1883 елда Санкт-Петербургта басылып чыккан "Европа Рәсәенең волостьлары һәм мөһимрәк авыллары" дигән белешмәдә без инде биредә бер генә авыл исеме белән очрашабыз: "Токтарово (Урдала), на Шешме и на Урдале речке, дворов - 223, жителей - 1410, две мечети". Шуннан инде Сходнево волостена (хәзер Самара өлкәсенә карый) кергән бу авыл Туктар Урдаласы дип атала башлый.
Яңа гасыр башына, ягъни 1900 елга, авылда 290 йортта 1669 кеше (850 ир-ат һәм 819 хатын-кыз) яши. Белешмәдә шулай ук анда ике мәчет эшләве (Туктар мәчетен дә Урдалага күчергәннәр булса кирәк) әйтелә. Авылда инде ике су тегермәне эшләп тора. Урдала җирләренең байтагы Пүләйгә һәм Щербеньгә бирелүгә карамастан, биредә әле кырлар һаман да бик иркен: 4967 дисәтинә уңайлы һәм 150 дисәтинә уңайсыз җир. Октябрь революциясенә кадәр ул әллә ни үзгәрми, тагы бераз үсә генә. 1910 елда инде биредә 430 йорт һәм аларда яшәүче 1090 ир-ат һәм 980 хатын-кыз исәпләнә. Революция алдыннан гына Урдалада кредит ширкәте оеша, аңа Хафиз Гәрәев (идарә рәисе) белән Хафиз Латыйпов (совет рәисе) җитәкчелек итәләр.
Һәвәскәр тарихчы һәм газета хәбәрчесе Кәшиф ага Зиннуров истәлекләренә караганда, революциягә кадәрге Урдала - Бөгелмә өязенең типик татар авылы. Андагы халыкның биш проценты чамасы байлар, 12 се дин әһеле, 25 процент чамасы ике-өч аты һәм тимер сабаны булган урта хәллеләр. Көч-хәл белән бер баш ат тоткан ярлылар да аз түгел, ә хуҗалыкларның 60 процентында ат та, башка мал-туар да юк, алары инде ялланып байларга хезмәт иткәннәр. Имештер, көчләре беткәч, байлар аларны урамга куып чыгарганнар һәм тегеләре хәер сорашып көн күргәннәр. Революциягә кадәр биредә 4 мәктәп (һәр мәчет каршында кызлар һәм малайлар мәктәпләре) эшләп тора. Крестьян балалары аларда иң садә белем алганнар, укырга һәм язарга өйрәнгәннәр.
Әлеге мәгълүматларны Кәшиф ага каян алган булгандыр, без анысын белмибез. Тик шунысы бар: аларга бигрәк тә халыкның 60 проценты атсыз һәм мал-туарсыз икәненә ышанып бетүе кыен. Чөнки Урдала элек-электән бай авыллардан саналган, монда әле без белгәндә дә йортларның күбесе калай белән ябылган иде. Җирләрнең күп булуы авыл халкына чагыштырмача иркен яшәү мөмкинлеге биргән булырга тиеш.
Һәвәскәр төбәкче Кәшиф ага Зиннуровның үзенә килгәндә исә, ул авылдагы беренче комсомолларның, аннан коммунистларның берсе иде. Зиннуров - авылда колхоз төзелешенең актив катнашучысы, күп еллар буе (30-70 нче еллар) тынгысыз авыл хәбәрчесе. Гомеренең соңгы елларында ул сукырайды, мәгәр газеталарга язуыннан туктамады. Хәбәрләрен балаларына яисә оныкларына әйтеп торып яздыра торган иде.
"Кызыл орден" колхозының беренче рәисе Равил Гыйльманов белән (соңгы елларында Зеленодольск каласында яшәде) элемтәне Кәшиф ага оештырды, яшь тарихчыларга авыл тарихы буенча материаллар җыярга ярдәм итте.
1914 елда Урдалага бәла арты бәла килә: ирләрнең күбесе сугышка китә, авыл исә тулысынча диярлек янып бетә...
1918 елда төбәгебез аша ике тапкыр узган ак чехлар, башта алар дан качып барган, аннан соң акларны куып килгән кызыллар Урдалага әллә ни зыян салмасалар да, 1919 елны Колчак явы нәкъ менә шушы авыл аша (ике тапкыр) уза. Урдала шактый талана, аннан да битәр, яулар егетләрне үзләре белән ияртеп китә. Җамалетдин Сәләхев, Хаҗи Фәттахов, Мирсаяф Зыятдинов, Юныс Галимов, Зәки Гәрәев, Миңнекәй Ихсанов, Минвәли Мәрдәнев, Гариф Җамалетдинов, Ризатдин Гайсин, Фатих Мусин, Ярмөхәммәт Минһаҗев, Гаптерәхим Галимов, Хәйбулла Шәйдуллин, Зыя Нәбиуллин, Зәки Нуретдинов, Ибраһим Шәмсетдинов, Мөбарәкша Мөкминов, Әхмәтсабир Гайнанов, Фатыйх Миндрахманов, Зөфәр Канзафаров, Фатыйх Мөхәммәтвәлиев, Юныс Якупов кебек бик күп егетләргә Ватандашлар сугышының башыннан ахырына кадәр катнашырга туры килә. Аларның берсе - Җамалетдин Сәләхев - Кызыл Байрак ордены белән бүләкләнә.
Шул ук 1918 елның язында оештырылган авыл Советының тәүге игелекле эше — беренче совет мәктәбен ачу. Әлеге башлангыч мәктәптә әүвәл мөгаллимлек итүчеләр - ирле-хатынлы Камил һәм Галимә Бикбовлар. Беренче чыгарылышның ахырына 20 бала барып җитә. Алар — Кәшиф Зиннуров, Фәхрулла Кәримов, Исмәгыйль Еникеев, Бәдәр Каюмова, Гыйльмехәят Гыйләҗева, Факиһә Фәхретдинова, Гашыйка Мөхәммәтова, Гатаулла Әхмәтев, Мөнирә һәм Мөсәвәрә Сабировалар һ.б.
Аннан соңгы елларда Урдала башлангыч мәктәбендә укытучылар булып Мәрдегалим Бикбов, Габдулла һәм Җамал Бикбовлар, Хәмәт Каюмов, Шәфыйк Фәтхуллиннар эшли. 1928 елдан Фатыйх һәм Мөзәянә Фәтхуллиннарның педагогик эшчәнлекләре башланып китә. Алар авылның яшь буынына белем бирү эшен дәвам итәләр, беренче колхоз яшьләре мәктәбендә укыталар. Утызынчы елларда Фәтхуллиннар районның төрле мәктәпләрендә эшлиләр. 1939 елда исә Фатыйх Фәтхуллин Сталин репрессиясе корбанына әверелә. Ә Мөзәянә апа пенсиягә киткәнчегә кадәр Урдала мәктәбендә эшли. Дөньяның төрле кыенлыклары хәттин ашса да, ул дүрт баласының да югары белем алуына ирешә. Фәтхуллиннарның яшь буыны халык хуҗалыгының төрле тармакларында хезмәт итәләр.
Урдала авылының тагы бер үзенчәлеге шунда ки, биредә 1919-1920 елның кышында Спиридон волостенда гына түгел, бөтен төбәктә беренче комсомол ячейкасы төзелә. Аның составында 7-8 кеше. Урдала яшьләре, бер әгъза исә Керкәледән һәм тагы бер әгъза Спиридон авылыннан була. Әнә шул кышта комсомол сафына кабул ителүчеләр: Ризатдин Шәйдуллин, Мөхәммәтвәли Туктаров, Хәбир Әпсәләмев, Гариф Гарифуллин, Фатыйх Фәтхуллин, Хәйдәр Дәүләтшин, Шакир Ситдыйков (Керкәледән) һәм Филипп Иванов (Спиридоннан). Әмма егетләрнең күбесе Ватандашлар сугышына китү сәбәпле, комсомол эше бераздан йомшап кала.
1925 елда комсомол ячейкасына Мөхәммәтҗан Гыйззәтуллин, Габделхак Галимов, Гайсә Шәйхуллин, Исмәгыйль Еникеев һ.б. күп яшьләр килә, оешманың секретаре итеп Кәшиф Зиннуров сайлана. Авыл комсомоллары партия һәм хөкүмәт өстән кушкан бөтен юньле һәм юньсез эшләрдә башлап йөриләр: мәчетләрне җимерәләр, кооператив төзешәләр, крестьяннардан икмәк талыйлар һ.б. Алай да иң күп эш халыкны мәдәни агарту өлкәсендә башкарыла. Егетләр һәм кызлар Кәрим Тинчуринның "Сүнгән йолдызлар"ын, Мөхәммәт Әблиевнең "Шәмсекамәр"ен, Таҗи Гыйззәтнең "Ташкыннар"ын һ.б. спектакльләр куялар. Үзешчән сәнгатьтә Габдулла белән амал, Камил белән Гамирә Бикбовлар, Хәмәт белән Бәдәр Каюмовлар, Мисбах Борһанов, Гани Гәрәев, Хаҗия Бикбова, Зәки Нуретдинов, Кәшиф Зиннуров, Хаҗәр Шариязданова һ.б. башлап йөриләр. Гомумән, Урдала комсомол ячейкасы заманасына күрә бик көчле оешма була. Габдрахман Хафизов, Шәйхетдин Нуретдинов кебек хәлле кешеләрнең комсомолларга ачыктан-ачык нәфрәт белдерүләре, алар урамнан узганда: "Әнә коммун койрыклары килә", - дип көлеп калулары юкка гына булмагандыр. Комсомолларга һөҗүм итү, алар утырышкан биналарның тәрәзәләрен вату очраклары да мәгълүм. 
1925 елда авылда партия ячейкасы да барлыкка килә. Аның составына Хәмәт Каюмов, Зәки Нуретдинов, Кәбир Әпсәләмев, Гариф Гарифуллин, Кәшиф Зиннуров, Вәгыйзь Газизов, Габдерәуф Кәримев, Идрис Газизов, Гани Хәйретдинев һәм Һади Гыйләҗев кебек активистлар керә. Бераздан Габдрахман Шәйдуллин, Хәмәтҗан Гыйззәтуллин, ирле-хатынлы Фәтхуллиннар һәм башкаларны да партия сафына алалар.
Әнә шул коммунистлар һәм комсомоллар тырышлыгы белән 1930 елда Урдалада беренче колхоз төзелә. Аңа башлап 19 хуҗалык керә. Гани Хәйретдинев, Зәки Лотфуллин, Әхмәтвәли Фәхретдинев, Бикчура Монасыйпов, Давыт Гыйниятуллин, Инсаф Хөснетдинов, Җамалетдин Сәләхев, Бәдретдин Шәмсетдинев, Хәниф Каюмов, Сибгат Сафин, Минәхмәт Хәйретдинев, Рәхимҗан Нәдиманов, Габдулла Зәйнуллин, Исмәгыйль Гайнетдинов, Ибраһим Шәйдуллин, Ибраһим Монасыйпов, Зәки Нуретдинов, Хәсәнша Монасыйпов, Хәбир Әпсәләмев - күмәк хуҗалыкның тәүге әгъзалары. Беренче колхозның беренче рәисе итеп Әлмәт районының Миңнебай авылында туып үскән Равил Гыйльмановны сайлап куялар.
Кәшиф Зиннуров истәлекләрендә дә, Равил Гыйльманов хатларында да кызыклы бер эпизод искә алына. Колхоз оеша оешуын, ләкин аның исеме юк. Активистлар җыелалар да баш ваталар: яңа туган сабыйга нинди исем кушарга? Әнә пгундый кичләрнең берсендә Равил Гыйльмановның күзе Җамалетдин Сәләхев күкрәгендә балкып торган Кызыл Байрак орденына төшә, һәм ул кычкырып ук җибәрә: "Колхозны Кызыл орден дип атыйбыз!", һәм ул әнә шул исеме белән 60 нчы елларга кадәр яшәп килә.
Күмәк хуҗалыкның беренче язы хакында шатлыклы һәм дәртләндергеч вакыйганы телдән телгә, буыннан буынга сөйләп киләләр.
Беренче колхозга җирне "Керәшен юлы", ягъни Назаровка юлы буеннан бирәләр. Беренче буразнаны "үзенең" пар каратурылары белән Инсаф Хөснетдинев ярырга тиеш. Ике колхозчы, җирнең теге башында кызыл флаглар тотып, аны каршы алачак. Бер читтәрәк исә Минәхмәт Хәйретдинев үзенең тальянында берсеннән-берсе дәртле көйләр сыздыра. Ә бер тарафта колхозга керергә коты алынган хәллерәкләр сөйләшәләр: "Колхоз акылыннан язган, димәк, тиздән таралачак!"
Тараламы соң! Өстән Сталин кизәнеп торсын да, таратырсың бар. Көчли-мәҗбүрли торгач, колхозчыларның саны арта бара. Инде оешкансың икән, эшләргә дә кирәк. Бөтен көчне туплап, язгы чәчүне уңышлы гына үткәрәләр. Бирим дигән колына дигәндәй, бодай ул елны котырып уңа. 32 баш ат белән уракка төшәләр. Ургычларның берсенә бригадир Инсаф Хөснетдинев үзе утыра, "самосброска"ларның икенчесе дә көйле генә эшли. Әмма уңыш шулкадәр яхшы була ки, аны урып-җыярга колхозчыларның үзләренең генә көчләре җитми. Аерым хуҗалыкларны да яллыйлар. Игеннәр урып-бәйләп эскертләнгәч, Бөгелмәдән 20 ат белән тарттырып суккыч машина алып кайталар һәм бодай суга башлыйлар, ыеп алынган бөртек тегермәндә тарттырыла, ә онны колхозчыларга тигез итеп бүләләр.
Шул ук елны колхозда беренче ферма оештырыла. Аның беренче мөдире итеп Харис Фәтхуллин билгеләнә. Фермадагы 32 баш сыерны Фатыйма Шәйдуллина, Нәфисә Гәрәева һәм Мәхрүсә Сафиуллиналар сава.
Озак та үтми, Хәбибулла Гыйззәтуллин авылга беренче "Фордзон" тракторын алып кайта. Тагы бер елдан исә Урдалада тракторчылар курсы эшли башлый, анда 40 егет механизаторлык серләренә өйрәнә. Авылның беренче механизаторлары арасында Хәйдәр Миннәхмәтов, Рәхимҗан Надиманов, Насих Гайнетдинев, Хәниф белән Габдрахман Рәхимовлар, Фатыйма Рәхимова, Әминә Шәвәлиева, Фатыйма Зарипова кебек ударниклар да була. Әмма аларның барысы арасында җиргә һәм тракторга мөкиббәнлеге белән Хәниф Рәхимов аерылып тора. Хәтта ул сугыштан якыннарына язган хатларында да: "Минем тракторда кем эшли? Кем генә булса да, безнең җиңүебез өчен намуслы хезмәт итсен", - дип өзгәләнә.
Юк, таралмый Урдалада колхоз дигәнең. Бераздан биредә "Таң" исемле икенче колхоз оеша, ә авыл халкы тулысынча диярлек күмәк хуҗалык әгъзасы булып бетә. Алар белән төрле елларда җитәкчелек иткән Зәки Нуретдинов, Хәйдәр Вафин, Гариф Гарифуллин, Сөнгат Ситдыйков, Нигъмәт Садыйков, Габдулла Әхмәтев, Ибраһим Сәлманов, Сәйфи Шәйхетдинов, Сәүбән Сафуанов, Һади Хәерев, Гариф Җамалетдинов, Ибраһим Фәтхетдинов, Миргасыйм Зәйдуллиннар исә хәл кадәренчә колхозны аягында тотарга тырышалар.
Әмма кисәк башланып киткән Бөек Ватан сугышы тыныч тормышны өзә, Урдаланың 600 ир-егете китә яу кырына, аларның 223 е Идел белән Эльба арасында ятып кала. Бу олы яуда катнашкан Вәлирахман Галимов, Харис Гайнетдинов, Фахразый Билалов, Нәҗип Әхмәтшин, Сәлимҗан Сөләйманов, Әнвәр Госманов, Салих Газизов, Мәсгүт Вәлиев, Һади Хәерев, Әбелгас Бәдретдинев, Барый Галимов, Вәҗи Бикбов, Лотфырахман Якупов, Әзәл Гыймазетдинов һ.б. авылдашлары йөзенә кызыллык китермиләр, батырларча сугышалар. Аларның күбесе илебезнең орден-медальләре белән бүләкләнә.
Тылдагылар исә фидакарьлектә сугыш кырындагылардан калышмаска тырышалар. Икмәк өчен көрәшкә Урдаланың яшекарты күтәрелә. Тол хатыннарның ат урынына эшләүләрен инде әйткән дә юк. Тәскирә Гайнетдинова, Шәмсекамал Нуриәхмәтова, Зыя Шәвәлиев, Бәдәр Каюмова, Мөгътәсим Әхмәтев, Ибраһим Сәлманов, Факиһә Гайнуллина, Минсафа Бикбова, Гайшә Мусина, Хәлимә Гарифуллина, Мәрвар Галиева, Мәкъбүлә Кашапова, авылдагы тәүге бригадирларның берсе Гайса Монасыйпов хатыны Хөснелмәһан Монасыйпова һ.б. күпләр көнне төнгә ялгап кырда, фермаларда эшлиләр, сугышчыларга җылы киемнәр тегәләр, оекбаш-бияләйләр бәйлиләр, юк акчаларын бар итеп танк колоннасына мая туплыйлар.
Алай да сугыш елларының мәгълүм кыенлыклары авылның тез астына бик нык суга. "Кызыл орден" һәм "Таң" колхозлары әле сугыштан соң да байтак вакыт аякларына баса алмый интегәләр. 1950 елда аларның икесен бергә кушуның да файдасы тими, эреләндерелгән "Кызыл орден" колхозы озак вакытка икътисади яктан зәгыйфь хуҗалык булып кала бирә. Мәгәр уңдырышлы җирләрнең мул, механизатор кадрларның күп һәм эшчән булуы колхозга уңышны күршеләренә караганда күбрәк җыеп алу мөмкинлеге бирә. Шуның нәтиҗәсе буларак, 1958 елда колхоз районда беренчеләрдән булып авыл хуҗалыгы техникасы сатып ала. Шул ук елның апрелендә күршедәге "Маяк" колхозын да (Карагай авылы) "Кызыл орден"га көчләп кушалар. Соңрак бу эреләндерелгән хуҗалык Муса Җәлил исемендәге колхоз булып китә.
КАРАГАЙ
Урдаладан биш чакрым ераклыктагы Карагай авылы 1921 елда бушап калган алпавыт җирләрендә партия һәм хөкүмәт карары нигезендә барлыкка килә. Авылның исеме шул урындй ага торган елга исеменнән алына. Шунысы сәер: безнең якларда карагай агачы (лиственница) бөтенләй үсми. Шулай булгач, әлеге атама каян килеп чыккан соң? Хикмәт шунда ки, башкорт сахраларына нисбәтле типтәр-татарлар наратны да карагай дип йөрткәннәр. Күрәсең, без сүз алып бара торган елга буенда да берничә төп нарат үскәндер.
Карагай авылы булачак урынга башта (1921 елда) Урдаладан ике гаилә күчеп килә. Алар ялан кыр уртасында ялгызлары кышлыйлар. Шуларның берсе - Галимовлар гаиләсе, озын һәм кызыклы тормыш юлы уза. Гаилә башлыгы Габдерәхим бабай әле 1984 елда да исән, 93 яшендә иде. Ул әле һаман да күзлексез укый, зиһенле: авылда булып узган вакыйгаларның елларын гына түгел, айларын, хәтта көннәрен хәтерли иде.
Шулай итеп, беренче ике гаилә 1921 елда нигезли Карагайны. Әмма урдалалыларның башкалары һич кенә дә яңа урынга күчәргә ашыкмый. Тик инде 1922 елда бик мөһим бер яңалык булып ала: өяз яңа урынга күчүчеләргә чәчүлек орлык бирә. Бу исә ачлыктан соң бик тә урынлы була. Әнә шул чәчүлек орлыкка алданып, 1922 елда янә 20 ләп гаилә Карагайга күчеп утыра, һәм тулы бер авыл барлыкка килә.
1925 елда Карагайда районда беренче җирне бергәләп эшкәртү ширкәте төзелә. Шул ук елны монда төбәктәге иң беренче "Фордзон" тракторы кайта (алып кайтучысы - Хәбибулла Шәйдуллин). Ул елларда Кама аръягында шундый ук тагы бер тракторның Яңа Чишмәдә генә булуын искә алсак, Карагайга беренче трактор кайтуның нинди зур вакыйгага әверелүен күз алдына китерүе кыен түгел.
1929 елның 9 мартында Карагайда төбәктәге беренче колхоз оештырыла. "Маяк" дип аталган бу хуҗалыкның рәисе итеп беренче коммунистларның берсе Хаҗи Зарипов (соңрак Шөгер районын оештыру комитеты рәисе) сайлана. Аңардан соң колхозга элеккеге батрак Минхәер Булатов җитәкчелек итә.
"Маяк" колхозы үзенең оешканыннан ук ныклы һәм бай колхозларның берсе иде. 30 нчы елларда биредә шулай ук районда беренче җиләк-җимеш бакчасы булдырылды. Аның инициаторы - һәвәскәр бакчачы Шәрифҗан Сәлимҗанов иде. "Маяк" хәтта сугыш елларында, аннан соңгы гаять авыр чорда да бирешмәде, аягында нык басып торган хуҗалык булып кала бирде. 1958 елда аны көчли-көчли "Кызыл орден" колхозына кушу гына авылның тамыры корый башлауга сәбәп булды. Карагай акрынлап сула-тарала башлады, урамда тәрәзәләре кадакланган йортлар ишәйде. Дөрес, анда башлангыч мәктәп, начар гына клуб, бәләкәй генә агач келәттә кибет эшләде эш ләвен. Әмма алар барысы да бетүгә йөз тотканнар иде инде. 1991 елда Карагайда кабат мөстәкыйль колхоз оешуы авылны яшәртеп, ишәйтеп җибәрде, барыннан битәр, кешеләрдә яшәүгә өмет уянды. "Карагай" колхозы оешкач, аңа кадәр үк башланган авылны телефонлаштыру, аңа асфальт юл салу, каралты-кура, торак йортлары, социаль-көнкүреш объектлары төзелү эшләре җәелде - авыл иркен сулап куйды.
Әнә шул рәвешле колхозның 2 нче бригадасы саналган Карагайда кулы җитеп бетмәсә дә, 70-80 нче елларда Җәлил исемендәге хуҗалык икътисади яктан куәтле колхозлар рәтенә басты. Аның суган игүне үзләштерүе дә моңа шактый зур өлеш кертте. Урдала күзгә күренеп яңарды, бөтәйде. Биредә берсеннән-берсе матур торак йортлар, мәдәният-көнкүреш биналары, заманча мәктәп һ.б. калкып чыкты, авылга кадәр асфальт юл, магистраль газ линиясе сузылды. Авыл шулкадәр күркәмләнде ки, аны инде кала тибындагы бистә дип атарга да мөмкин. 
Авылны һәм колхозны үргә әйдәүдә Җәлил исемендәге колхозда озак еллар рәис булып эшләгән З.Х.Хөснуллинның, элеккеге партия оешмасын җитәкләгән М.М.Мусинның һәм авыл Советы рәисе М.С.Мостафиннарның роле зур булды, әлбәттә. Әмма җитәкчеләр никадәр генә эшлекле һәм гайрәтле булмасыннар, алар авылның уңган һәм эшчән куллы кешеләреннән башка берни дә кыра алмаган булырлар иде, билгеле. Үзләренең тыйгысызлыклары, уңган-булганлыклары белән гади эш кешеләре күтәрде колхозны. Хезмәт Кызыл Байрагы һәм Октябрь Революциясе орденнары кавалеры, Татарстанның атказанган механизаторы Сәет Җамалиев, республиканың атказанган агрономы Сәгыйт Хәерев, тракторчы, Хезмәт Кызыл Байрагы ордены кавалеры Ибраһим Бәдретдинев, терлекче, III дәрәҗә Хезмәт даны ордены кавалеры Камал Шәйдуллина, Бөтенсоюз халык хуҗалыгы казанышлары күргәзмәсендә катнашу шөһрәтенә ирешкән Гөлчирә Әхмәтова, хезмәт алдынгылары Әнәс Билалов, Дамир Гайсин, Тәлгат Бәдретдинев, Фәүзия Минәхмәтова, Зәкәрия Лотфуллин, Әнәс Әхмәтов, Фәния Гайнетдинова, Яхъя Бикбов, Гамир Бәдретдинев, Касыйм Хәерев, Сания Ихсанова, Әсхәт Гәрәев һ.б. күпләрнең исемнәре район газетасы битләреннән төшмәде.
Хәзер инде ул азаматларның байтагы лаеклы ялда, күбесе бүген дә колхоз производствосының иң җаваплы участокларында. Алай да бүген авыл хуҗалыгы продукциясен төп җитештерүчеләр аларның уллары һәм кызлары инде. Яшь буын үзе сыман ук энергияле, дәртле һәм акыллы рәис Ә.Г.Хәйретдинев җитәкчелегендә шушы болганчык заманда да хуҗалыкны өшәндермичә алга таба алып барырга тырыша.
Урдаланың йөзек кашы - аның мәктәбе. Анда соңгы елларда гына да йөзләрчә егет һәм кыз белем алды. Яшьләргә тиешле белемне биреп, аларны зур тормыш юлына озатып калучы өч дистә чамасы мөгаллим һәм мөгаллимә эшли Урдала урта мәктәбендә. Анда күп еллар буе районның иң яхшы педагоглары саналган Татарстанның атказанган укытучысы Рәшидә Гайнетдинова, Сания Әхмәтова, Мөслимә Бикбова, Касыйм Хөснетдинев, Фәрит Гайнетдинев, Гөлсинә Сабитова һ.б. эшләде һәм эшлиләр. Яшьләр мәктәптә генә дә түгел, заманча салынган Мәдәният йортында да тәрәккыятләрен киңәйтәләр.
Мәктәп педагоглары, шулай ук бөтен авыл халкы шушы бинада укый-укый Урдала суы эчеп үскән техник фәннәр кандидаты, Казан авыл хуҗалыгы институты укытучысы Хәким Гайнанов, фәлсәфә фәннәре докторы, хәрби академия укытучысы Мөнир Минһаҗев, күренекле хуҗалык җитәкчесе Атлас Булатов, Татарстан Язучылар берлеге әгъзасы Мәхмүт Газизов, запастагы капитан, актив хуҗалык хезмәткәре Бади Хәерев һ.б. белән хаклы рәвештә горурлана.
ТҮБӘН ЧЫРШЫЛЫ
1980 елның язында үзәк утары Түбән Чыршылы авылына урнашкан "Спартак" колхозы үзенең 50 еллыгын билгеләп үтте. Бәйрәм машиналар парады белән башланды. Урамны иңләп куәтле тракторлар, заманча комбайннар, башка төр авыл хуҗалыгы машиналары уза. Ярый әле, колхозның ул чактагы рәисе Кузьма Николаевич Ванюков хуҗалыктагы бөтен мал-туарны да парадка чыгарырга уйламый. Болай да колхозның бихисап куәтен, аның искитмәле матди базасын, авыл кешеләренең индустриаль хезмәтен демонстрацияләү булды бу. Мәгәр бәйрәмгә килгән кунаклар машиналар армадасына гына карап тормадылар анысы. Авылның төзек һәм яшел урамнары, кайгыртучан куллар бизәп-матурлап куйган су колонкалары, берсеннән-берсе күркәм ташпулатлар һәм көяз гәрничәләр дә читтә калмады алар игътибарыннан. Әйе, бүгенге Түбән Чыршылы - зур авыл, күркәм авыл!
XIX гасырның җитмешенче елларыннан бирле зур бер волостьның үзәге булып торган Түбән Чыршылы элек-электән үзенең күркәмлеге, байлыгы, калай белән ябылган таш биналарының күплеге белән билгеле төбәктә. Анда байтак еллардан бирле бөтен тирә-юньгә бер зур мәдрәсә эшләве һәм төбәкнең баш мулласы булган ахунның биредә яшәве юкка булмагандыр. Шулаен шулай да, туктале, якын-тирәдә йөзләрчә чакрым ераклыкта сыңар чыршы агачы булмаган урында каян килеп чыккан соң Чыршылы дигән авыл? Дөресен әйткәндә, булмаган ул андый авыл, әле безнең әти-әниләр дә әлеге торак пунктны Чәшеле буларак кына беләләр иде. Чыннан да, төбәк халкы аны сугыш алды елларында да "Чәшеле" дип кенә атады. Мәскәүдәге Борынгы актлар үзәк дәүләт архивында саклана торган ревизия документларында авыл әнә шулай дип кенә телгә алына да: "В деревне Шачили, что на реке Шачили". (Дөрес, "Шанчили" дип язылган документлар да бар.) "Деревня Чершиллы, при речке Куваке" дигән гыйбарәне без беренче тапкыр 1864 елда Санкт-Петербургта басылып чыккан "Списки населенных мест Российской империи. Том XXXVI. Самарская губерния"дә күрәбез. Белешмәне төзүчеләр ялгышканмы, әллә инде бу вакытта урыслар авылны "Чыршылы" дип йөрткәннәрме - монысын хәзер төгәл генә әйтүе кыен, һәрхәлдә, "Чыршылы" - торак пунктка урыслар тапкан исем ул. Ә безнең татарны беләсез инде: урыс әйткән икән, чукынырга да әзер. Шулай итеп, авыл "Чыршылы" дип языла башлый, ә инде гасырыбызның илленче елларында телгә дә шул исем белән кереп китә...
Инде килеп, бүген телебездә кулланыштан төшеп кала язган гади сүзлекләргә генә түгел, татар теленең аңлатмалы сүзлегенә дә кертелгән "чәше" сүзе нәрсәне аңлаткан соң? Чәше - печәнне яисә көлтәне, ут якмый гына, табигый киптерү өчен мәшһүр Ленин шалашы тибында ясалган әвен ул. Заманында ул бик тә популяр булган. XVIII гасырда безнең район җирләре аша узып киткән немец галиме П.С.Паллас үзенең "Путешествие по разным местам Российской империи" (1773) дигән китабында болай дип яза: "Татары имеют особливый вид овинов, который называется шиши", - ди (немец "чәше" дип әйтә белми, әлбәттә). Әле без малай чакта да черемәсен өчен яңгырлы җәйләрдә печәнне чәшегә куя торган идек. Шунысы да мәгълүм булсын: "Чәшеле" исемен әүвәл авыл түгел, Куак суының кушылдыгы булган инеш йөрткән - ярында чәшеләр күп булган, күрәсең.
Чәшеле авылы тарихи документларда беренче тапкыр 1746 елда үткәрелгән Икенче ревизия материалларында телгә алына: "В деревне Шачили, что на речке Шачили. Татары. Азаматов -75 (яшьтә дигәне). У него дети: Сатылган - 30, Бускун - 20. У Сатылгана сын - 11, у Бускуна сын Бурату - 6. Мулла Рахмангул Беметов - 78..." һ.б. Шачили авылында барысы - 53 (ир-ат дигәне).
Күренә ки, ревизия булган 1746 елда Чәшеле инде шактый зур авыл, документта язылмаган хатын-кызларны да искә алсаң, 100-110 лап кеше, ягъни унлап йорт. Димәк, ул инде ревизиягә кадәр 10-15 еллар элек төпләнгән, ягъни 1730 еллар тирәсендә төбәктәге башка зур авыллар белән бер үк вакытта килеп утырган авыл. Ревизия исемлегендә китерелгән исемнәргә караганда, бирегә башкортлата башлаган типтәрләр һәм чукынмаган чуаш-чирмешләр дә килгән. Алай да күпчелеге Чистай өязе мишәрләре булган. Халыкның бу төбәккә чукындырудан куркып килүләре хакында без инде башка авыллар турында сөйләгәндә әйткән идек.
Авыл төпләнгән икән, ул инде табигый үрчем һәм яңадан килеп утыручылар исәбенә үсә, зурая бара, 1785 елда үткәрелгән Дүртенче ревизия материалларыннан без инде шул чорда биредә 65 типтәр-бабул, 80 йомышлы татар (мишәр) һәм 17 ясаклы татар - әмгысы 162 ир-ат теркәлгәнлеген күрәбез. Бу исә авылда инде 300 дән артык җан, ягъни 30 лап йорт бар дигән сүз.
Шуннан соң узган 75 ел вакыт эчендә, ягъни Унынчы ревизия вакытына, Түбән Чыршылы инде төбәктәге зур авылларның берсенә әверелә. 1859 елда үткән Унынчы ревизия материалларына нигезләнеп, 1864 елда чыгарылган белешмәдән ("Списки населенных мест Российской империи") күренгәнчә, бу чакта авылдагы 249 йортта 974 кеше яшәгән, авылның мәчете, димәк ки, кызлар һәм малайлар өчен мәктәпләре дә булган.
1883 елда пайтәхеттә басылып чыккан "Европа Россиясенең волостьлары һәм мөһимрәк авыллары" белешмәсе, традицион йортлар һәм халык санын (алар Чыршылыда шактый кимегән: 195 йорт һәм 898 кеше - күрәсең, байтак кына гаиләләр Югары Чыршылыга һәм башка авылларга күченгәндер) күрсәтүдән тыш, авылда инде волость идарәсе, мәдрәсә һәм ике кибет (лавка) булуы хакында да сөйли.
Аннан соңгы мәгълүматлар:
1900 ел. Йортлар саны - 306. Халкы - 1737 (889 ир-ат һәм 848 хатын-кыз) кеше, мәчет, мәдрәсә, волость идарәсе һәм ике су тегермәне.
1910 ел. Йортлар саны - 408, халкы - 2078 (1055 ир-ат, 1023 хатын-кыз) кеше, 2 мәчет, 2 мәктәп, волость идарәсе, 2 су тегермәне. Гасыр башында Түбән Чыршылының 2579 дисәтинә уңайлы һәм 191 дисәтинә уңайсыз җирләре була.
XIX гасырның туксанынчы елларында авылда кредит ширкәте оештырыла. Аның идарә рәисе - Мингариф Галимов, совет рәһсе - Мөнир Мурзин. Ширкәт крестьяннарга җир, машиналар һ.б. сатып алу өчен кредит биреп тора.
Сүз уңаенда шунысын да әйтик: Түбән Чыршылының мәшһүр мәдрәсәсе 1909 елда, Столыпин реакциясе чорында ябыла. Үз вакытында тарихчы, галим, язучы, мөхәррир һәм дин башлыгы Риза Фәхретдинов (Әлмәт районының Кичүчат авылында туган) укый. Мәдрәсәнең соңгы сыйныфларында укыганда ук үзе дә хәлфәлек эшен башлап җибәрә. Түбән Чыршылыда беренче фәнни хезмәтләрен яза. Шунысы аяныч: бүген Түбән Чыршылыда аның исемен мәңгеләштерү турында гына уйлаучы юк. Мәдрәсәдән тыш, мәчетләр каршындагы мәктәпләрдә дә балалар гыйлем эстәгәне билгеле. Малайларны Хәниф ахун һәм Барый мулла кебек дин башлыклары укытса, кызларга сабакны аларның остабикәләре биргән. Әмма мәктәпләрдә нигездә дин сабагы укытылган. Тик соңрак мулла Сираетдин Бикчурин гына җәдит мәктәбе оештырырга омтылыш ясап карый, ләкин фанатик муллаларның кискен каршылыгына очрый. Алай да ул үз дигәненә ирешә: 1911-1912 уку елыннан башлап С.Бикчурин балаларга хисап, география, тарих, туган тел кебек дөньяви фәннәр дә укыта башлый. Аның укучыларыннан Һилал Мифтахов, Әһлегаян Фәтхетдинев һ.б. соңрак үзләре дә мөгаллим һәм мөгаллимәләр булып китәләр. Бикчуринның кызлары - Шәфика, Нәсимә, Наилә һәм Такияләр дә гомерләрен халык мәгарифе эшенә багышлыйлар. 
1918 елның мартында Түбән Чыршылыда авыл һәм волость Советлары оеша. Авыл Советының беренче рәисләре - Вәлиулла Назыйров, Сәхап Хәбетдинев һәм Шәйхи Баһманов, ә волостьныкы - Исмәгыйль Сабиров. Советлардагы җаваплы вазифаларны Гали Ганиев, Хәмитҗан Сәйфиев, Гафрелислам Исламов, Нәҗип Мөхитев башкара. Шул ук елда элекке мәктәпләр нигезендә беренче совет мәктәбе оештырыла, анда мөгаллимнәр булып Лиза Скворцова, Гасимә Рәфыйкова, Габдулла һәм Җинан Бикбовлар, Маһруй Бикчурина, Гайшә Зыятдинова, Зыя Садриев, Мөхәммәт Галиәхмәтев, Садыйк Мозаффаров, Әхәт һәм Сара Хәсәновлар, Сәлимҗан Тусин, Сабирҗан Җиһангиров, Һилал Мифтахов, Әһлегаян Фәтхетдинева, Сабирҗан Чапаев, Камил Алмаев, Шәфика һәм Нәсимә Бикчуриналар эшли. Бу елларда әле мулла Сираҗетдин Бикчурин да үзенең мөгаллимлек эшен дәвам иттерә. Бер үк вакытта клуб, уку йорты кебек мәдәният учреждениеләре дә ачыла. Беренче китапханәче - Мөсәгыйт Гамбәрев, уку йорты мөдире - Гәтүф Фәхриев.
Волость үзәге буларак Түбән Чыршылыда комсомол ячейкасы да шул ук дәһшәтле елларда оеша. Аның беренче әгъзаларыннан Шәфыйк Зыятдинов, Кәшип Кашапов, Гаяз Фәтхетдинев һ.б. бөтен кызыл эшләрне башлап йөриләр. Аларга Кәшип Ганиев җитәкчелек итә. Авылда партия ячейкасы да әнә шул елларда ук барлыкка килә. Тик аның әгъзалары төрле җирләрдән волостька эшкә килгән кешеләр була әле. Чыршылының үз кешеләре партиягә соңрак кабул ителәләр.
Кыскасы, авылда Совет власте 1918 елда ук тулысынча раслана. Әмма шул елда ук башланып киткән Ватандашлар сугышы яңа тормышның ныгып җитүенә тоткарлык ясый. Ак һәм кызыл яулар, бөтен район җирендәге кебек үк, Чыршылы аша да дүрт мәртәбә уза. Бу исә авылның байтак кына ир-егетләрен туганнарның бер-берен үтерү сугышына ияртеп алып китә. Ярулла Хәйруллин, Барый Габдрахманов, Исхак Гыйләҗев, Сабир Әмирев, Закир Билалетдинов, Кыям Шәрәпев кебек күп егетләр кулларына корал алырга мәҗбүр булалар ул елларда.
Әмма Ватандашлар сугышыннан соң да иминлек килми төбәккә. Совет хөкүмәтенең чамасыз талавына чыдый алмаган крестьяннар 1919-1920 елның кышында аңа каршы фетнә күтәрәләр. Сәнәкчеләр явына, Куакбаштагы штабтан тыш, авылның Фәттах, Барый һәм Закир муллалары кебек дин башлыклары да көч-куәт биреп торалар. Түбән Чыршылыда булып үткән бу зур чуалышта волостьның күп кенә активистлары, шул исәптән китапханәче Мөсәгыйт Гамбәрев, укытучы Лиза Скворцова һ.б. үтерелә.
Гади игенчеләр, билгеле инде, ЧКның регуляр гаскәренә каршы тора алмыйлар - фетнә бастырыла. Әмма 1921 елда башланып киткән ачлык янә бөтен эшне таркатып ташлый, партия-комсомол һәм авыл активистларының бөтен көче ачлык белән көрәшкә юнәлтелә. Әнә шул сәбәпләр аркасында егерменче елларның икенче яртысында гына яңа хакимият таләп иткәннәрне тормышка ашыра башлау мөмкинлеге туа.
1925-1926 елларда авылның комсомол ячейкасы кабат тернәкләнә, яңа әгъзалар кабул ителә. Гата Гыйниятуллин, Гәтүф Фәхриев, Ибраһим Мәүлетев, Банат Тусина, Шакир Кәримев, Исмәгыйль Низамов, Хәмди Гыйләҗев, Хәлфетдин Зыятдиновлар кебек яңа пешеп чыккан комсомоллар партия һәм хөкүмәт кушкан бөтен эшләрдә алдан йөриләр. Алар белән волкомнан эшкә килгән эшче егет Чевяков житәкчелек итә.
Ә эшләрнең хәерлесе дә, хәерсезе дә күп була ул елларда. Комсомоллар авылда пионер оешмасы оештырып җибәрәләр һәм анда вожатый итеп Банат Тусинаны билгелиләр. Кулакларны, ягъни хәллерәк крестьяннарны сыйныф буларак бетерү эшендә дә алар башлап йөри, авылда социализмны ныгыта торган башка күп төрле чаралар үткәрелә. Тик менә бәла, партиянең X съездыннан соң илдә яңа икътисади сәясәт башланып китә. Шуны гына көткәннәр икән, нэпманнар Түбән Чыршылыда да табыла: тимерче Җиһанша белән Әбүталип сука төрәннәре, кисәү агачлары һ.б. кирәк-яраклар; калайчы Вилдан - чиләк-комганнар; оста Хәсәнша өстәл-урындыклар ясап сата башлыйлар. Калач-прәннек пешерүчеләр барлыкка килә, ә тәвәккәлрәкләр хәтта кибет ачып җибәрәләр. 19231927 елларда Түбән Чыршылыда дүшәмбе саен базарлар булып торуы да яңа сәүдәгәрләр файдасына була. 
Коммунистларга һәм комсомолларга, авыл активистларына шәхси сәүдә эшенә каршы авыл кулланучылар җәмгыяте оештырудан башка чара калмый. Бу эштә Исмәгыйль Сабиров, Гаяз Фәтхетдинев, Сабир Гәрәев, Юныс Минһаҗев һәм Сабирҗан Галимҗановлар зур тырышлык куялар - 1924 елда авыл кулланучылар җәмгыяте оеша. Кооперативка әгъзалар кабул ителә, пай взнослары җыела, Бөгелмәдән тауар кайтарыла. Игенче Фәткелинең таш келәтендә кибет ачып җибәрәләр, тауар, билгеле инде, кооператив әгъзаларына гына сатыла. Бераздан, баш-күз алу белән, өч бүлектән торган таш кибет тә салдырып куялар (ул 1967 елгы янгында әрәм булды). Соңрак Түбән Чыршылы кооперативына Куакбаш, Чүте, Мордва-Ивановка, Федотовка һәм Кузьминовка авыллары да керә. 1924 елдан алып 1929 елга кадәр авыл кулланучылар җәмгыятенә Исмәгыйль Сабиров җитәкчелек итә. 1929 елда аны волость Советы рәисе итеп сайлап куялар. Авыл халкы әлеге кооперативтан, көнкүреш тауарларыннан тыш, тимер сабан, тырма кебек эш кораллары да сатып алалар, җирләрне бергәләп эшкәртү ширкәте оештырып җибәрәләр. Бу инде күмәкләшүнең хәбәрчесе дигән сүз.
Түбән Чыршылының сугыш һәм хезмәт даны музеенда кулдан тегелгән, саргаеп беткән бер дәфтәр саклана. Аның тышына латин хәрефләре белән түбәндәге сүзләр язылган: "Күмәк хуҗалык уставы, максаты һәм бурычлары. 1935 ел". Әлеге дәфтәрдә колхоз төзүнең баштагы чорындагы кыенлыклар язылган, күмәк хуҗалыкка әүвәл кергән кешеләрнең фамилияләре күрсәтелгән. Алар арасында беренче рәис Зыятдин Асылгәрәй улы Гәрәев исеме дә бар. "Болары соңрак булды, - дип искә ала Зыятдин ага үзенең истәлекләрендә. - Бу вакытта (1935 елда) инде бөтен авыл диярлек колхозда иде. Ә аңа кадәр... Аңа кадәр исә 1929 ел бар иде. Аңа кадәр инде Совет власте 12 ел яшәгән иде. Авылга яңалыклар килде, җирләр аларда эшләүче ияләренә бирелде. Ә менә крестьянны идарә итү эшенә Совет власте 12 ел буена өйрәтә алмады. Ярлылар ярлы булып калды, хәллерәкләр (ягъни тырышлар) көчәйде. Бу хәлдән чыгу юлын партия күмәкләшүдә күрә иде. Тәҗрибә туплау җирне бергәләп эшкәртү ширкәтләрендә башланды. Ә 1929 елда колхоз төзү игълан ителгәч, аңа Түбән Чыршылының бөтен кешесе язылды".
Колхоз оештыруны волость башкарма комитеты рәисе Исмәгыйль Сабиров, партия ячейкасы сәркатибе, мәктәп директоры Исмәгыйль Хәлимев, авыл Советы рәисе Сәлах Сәхалов, авыл активлары Гаяз Фәтхетдинев, Юныс Минһаҗев, комсомоллар Гәтүф Фәхриев, Хәлфи Гыйләҗев, Мифтах Хисмәтуллин, Банат Тусина, уку йорты мөдире Барый Шамбазовлар башлап йөри. Колхозга "Спартак" исемен нәкъ менә Барый Шамбазов таба да инде. Ул әле күптән түгел генә "Спартак" дигән китап укыган һәм шуның белән тәмам җенләнгән икән. Шуннан алда гына туган улларына Спартак һәм Акламан (Спартак дусты булган егет исеменең бозылып әйтелеше) исемнәре кушкан. Һәм инде менә колхозга да "Спартак" исемен көчләп диярлек таккан.
Анысы шулай да, колхоз хакында төрле сүзләр йөри бит әле, җитмәсә, матбугатта Сталинның "Уңышлардан баш әйләнү" мәкаләсе басылып чыга. Авыл халкы колхоздан чыгып бетә диярлек. Кабат ул 1930 елның февралендә аякка баса, аңа 27 гаилә әгъза булып керә. Җыенда күмәкләшеп эшләргә һәм күмәк яшәргә сүз куешалар. Мәгәр колхозның ни атлары, ни машиналары юк. Аңа башлап кергән ярлы Шәйхулла Әхмәтҗанов, Мәсрүрә Әхмәтҗанова, Ибраһим Гайнетдинов, Газиз Нәсыйбуллин һәм башкаларның ике кулы, икесе дә буш. Тик рәис булып сайланган Газимҗан Әхмәдиев ат белән керә дә, Кәшшаф Вилданов ике аты һәм сукасы белән килә колхозга. Соңрак аларда үзе үк эшли дә.
Алай да чәчү алдыннан колхозның 11 аты, 5 сабаны, 14 сукасы һәм 6 тырмасы була инде. Күмәк хуҗалыкка 40 гектар җир бирелә. Шәмсулла Шәрифуллин белән Газимҗан Әхмәдиев электәге аерым хуҗалыклар ызаннарындагы казыкларны җыеп юк итәләр һәм җир башына "Спартак" колхозы җире" дигән язулы багананы утырталар. Төнлә исә әлеге багана юкка чыга, колхоз җирен исә ат көтүе таптый.
Зур кыенлыклар белән ярыйсы гына уңыш үстерәләр, аны урып-җыеп та алалар. Әмма кемнәрдер колхоз амбарын баса һәм аңа ут төртә. Мәгәр колхоз дигән әрсез нәрсә моның белән генә таралмый. 1931 елда Габделхак Вахитов беренче трактор алып кайта. Әлеге әкәмәтне карарга бөтен авыл җыела. Ә инде ул җир сөрә башлагач, чын мәхшәр куба. Бераздан тракторлар саны арта. Корыч айгырларны авылдашлары Гайнетдин Нуретдинов, Кәшип Гәрәев, Каюм Сәлахов һәм Хәмит Фәткелиевләр тезгенләгән. Кызлары да алардан калышмаганнар бит әле. Гөлсем Вахитова, Разия Дәүләтшина, Рафика Сәйфиева, Саҗидә Вилданова һәм Камал Хәсәншиналар - авылның беренче хатын-кыз тракторчылары. Әйе, Шөгер МТСы (Иске Куак) колхозлар оешканда бик зур ярдәм итә авылга.
Колхоз акрынлап тернәкләнә, колхозчылар хәлләнә бара. Хуҗалыкта инде ат көче белән эшли торган чәчкечләр, ургычлар һәм суккычлар пәйда була. 1931-1932 елларда - тауарлыклы-сөтчелек һәм сарыкчылык фермалары, 1933 елда дуңгызчылык фермасы барлыкка килә. Дөрес, алар башта аерым колхозчыларның абзар-кураларында гына тереклек итәләр. Күп тә үтми, фермалар да, ат абзарлары да, башка каралты-куралар да салына.
1937 елда инде "Спартак" колхозы аягында ярыйсы ук нык торган хуҗалыклардан санала. Бу елны бөртекле ашлыкның тулай җыемы 24 781 центнер тәшкил итә, колхозчыларның һәр хезмәт көненә 8 әр килограмм икмәк бирелә. Колхоз ике йөк машинасы һәм байтак кына авыл хуҗалыгы инвентаре сатып ала. Хуҗалыкта төп байлык саналган атлар саны арта, эш атлары гына да 450 башка җитә. Сыерлар һәм дуңгызлар саны йөздән арта, сарыклар саны 70 кә җитә. Биредә инде 8 кырчылык, бер төзелеш һәм бер яшелчә бригадасы бар. Алар белән Хафиз Кәримев, Гата Мирҗанов, Хәнәфия Зиннуров, Габделхак Бәдретдинев, Зөфәр Әхмәдиев һәм Әхтәм Зыятдиновлар җитәкчелек итә.
Әйе, 1935 елда Түбән Чыршылыда күмәкләшү тулысынча тәмамлана. Кәм ул, югарыда әйтелгәнчә, күмәк хуҗалыкның уставы белән ныгытыла. Шул ук елны Хәдичә Мифтахова белән Вафа Мусин колхозчы ударникларның республика съездында катнашалар. 
Авылда яңаның җиңүе һәрнәрсәдән күренеп тора. Утызынчы елларда башланып киткән стахановчылык хәрәкәте дә шул яңа чаткыларның берсе. Стахановчылар "Спартак"та да байтак була. Әйтик, колхозчы Ибраһим Ганиев, атлы чәчкечләр белән, нормадагы 8 гектар урынына көн саен 12 гектар бөртек чәчә. Сабанчы Сөләйман Зыятдинов, Минәхмәт Җамалетдинов, Хаҗип Зыятдинов, Нургали Гәрәев, Шәрәп Фәхриев, Фәткелгаян Фәхриевләр смена заданиеләрен 150 процентка үтиләр. Гади колхозчы-етахановчы Хәнифә Мөхәммәтҗанова, Сәйдә Зыятдинова, Маһикамал Фәйрушина, Һәдия Даутова, Хөсникамал Галимова, Хөснелбанат Камалетдинова, Хәдичә Мифтахова, Нәгыймә Латыйпова, Рәшидә Камалетдинова, Хөмәйрә Галимова кебекләрнең исемнәре бөтен районга яңгырый, алар нормадагы 400 урынына көн саен 700-750 көлтә бәйлиләр. Чалгы белән икмәк чабучы Исхак Галимов, Галим Фәтхетдинев, Фәррах Фәрхетдинев һ.б. көнлек норманы 200 әр процентка үтиләр. Ә Миңнури Галимҗанова һәр эштә үзен үрнәк итеп күрсәтә.
Язгы һәм көзге кыр эшләрендә исә бригадир Мәүлетбай Әхмәтшин җитәкчелегендәге тракторчылар Шамил Ганиев, Нургали Нуриев, Шәрипҗан Хәсәншиннар башлап йөри. Ә Гөлсем Вахитова җитәкчелегендәге хатын-кызлар бригадасының (тракторчылары - Нурдидә Шәрифуллина, Наҗия Баһаветдинова, Хәтимә Җиһаншина) даны бөтен төбәккә тарала. Алар райондагы бөтен трактор бригадалары арасында беренчелекне яулап алалар. Шушы бригада әгъзалары Рафика Сәйфиева белән Камал Хәсәншина тракторда уникешәр ел эшлиләр.
Әйе, халыкта хезмәт энтузиазмы искиткеч зур була ул елларда. Мисалга Мифтаховлар гаиләсен генә алыйк. Һилалетдин белән Хәдичә - беренче колхозчылар. Ире - укытучы, хатыны колхозда эшли. Һилалетдин, авылда зыялылар вәкиле буларак, яңа тормышны колхозчыларга аңлатып йөри, совет мәктәбендә укытуын дәвам итә. Хәдичә исә шулкадәр тырышып эшли ки, авылдашлары аны, Вафа Мусин белән икесен, Татарстанның колхозчы-ударниклар съездына делегат итеп сайлыйлар. Әлеге гаиләнең эшчәнлек традициясе дәвам итә. Уллары Азат сиксәненче елларда еллар буе районның алдынгы комбайнчылары исемлегеннән төшми. Ул Советлар Союзы Герое Әкрәм Хәйретдинев бүләгенә лаек була.
Исмәгыйль Сабиров колхоз оештыруны башлап йөри, аны аякка бастыру өчен күп көч куя. Соңрак исә аның эшен балалары дәвам иттерә. Кызы Энҗе югары белем алды, балалар укытты, авыл Советы рәисе итеп сайланды. Улы Нил колхозда җиң сызганып эшләде, Ядкарь хәрби хезмәтне үз итте, Марс исә Мәскәү заводларының берсендә энергетик.
Тайбә Латыйпова да беренче колхозчылардан. Ул да безнең көннәргә кадәр яшәү бәхетенә иреште. Үзе гомере буе җиң сызганып эшләве өстенә, балаларында да хезмәткә мәхәббәт тәрбияләде. Әйтик, әтисе кебек үк уңган Нәкыйбә шулай ук Советлар Союзы Герое Әкрәм Хәйретдинев бүләгенә лаек табылды.
"Спартак" колхозы төрле елларда җаваплы урыннарда эшләрлек байтак кадрлар да бирде. Әйтик, беренче колхозчылардан Ибраһим Мәүлетев башта бригадир, ферма мөдире булып эшләде, аннан "Спартак", Маркс исемендәге, "Кызыл йолдыз" колхозларына җитәкчелек итте, авыл Советы рәисе итеп сайланды. Гаяз Фәтхетдинев исә 17 ел буе колхоз һәм авыл Советы башлыгы булып торды. Гәтүф Фәхриев тә, үзлегеннән укый-укый, башта уку йорты мөдире булды, аннан авыл Советында рәислек итте, "Хезмәт" һәм Сарабикколдагы "Магнит" колхозларын җитәкләде.
Кыскасы, утызынчы елларның азакларына "Спартак" колхозы һәр яктан үрнәк, икътисади яктан ныклы хуҗалык булып җитешә. Аның бүленми торган фонды инде 150 662 сум тәшкил итә. Колхозчыларның тормышы матурлана: инде күп кенә гаиләләрдә патефон, тегү машинасы, велосипед кебек ул заманда муллыкны белдергән әйберләр барлыкка килә. Авыл күзгә күренеп үзгәрә: алты почмаклы бер дигән йортлар үсеп чыга, клуб, китапханә, медпункт, балалар бакчалары өчен махсус биналар күтәрелә.
Ул елларда авыл мәгариф өлкәсендә дә зур уңышларга ирешә: 1930 елда, һәркайдагы сыман, мәҗбүри башлангыч белем алу, 1934 елдан мәҗбүри җидееллык белем алу кертелә. 1930/ 31 уку елында Түбән Чыршылыда, районда беренчеләрдән булып, крестьян яшьләре мәктәбе (соңрак - колхоз яшьләре мәктәбе ШКМ) ачыла: башта - бишенче, аннан - алтынчы, ниһаять - җиденче класслар. Мәктәптә тирә-күрше авылларның балалары да белем ала. Аның директоры булып эшләгән Заман Айдаголов, Исмәгыйль Хәмитев, Һади Шаммасовлар мәктәпне үрнәк уку йорты итү өчен күп көч куялар. Фәннәрне исә Һади Шаммасов (математика һәм физика), Бәдерниса Шаммасова (татар теле һәм әдәбияты), Сәгъдә һәм Сафура (рус теле һәм әдәбияты), Камал Алмаева (химия), Сабирҗан Чапаевлар (сәнгать) укыттылар.
1932/33 уку елында Түбән Чыршылы ШКМы беренче чыгарылышын ясый. Беренче чыгарылыштан безгә Шәрип Шакирҗанов, Әхтәм Сәхапов, Зәйнәп Кашапова, Камил Әхмәтҗанов, Зәкәрия Камалетдинов, Әгъзам Сәлахов, Зәки Фәйрушин, Салих Гәрәев, Кәримә Закирова, Нурлыгәрәй Галимов, Гата Салихов, Фәткелгаян Мостафин, Әхсән Сәхапов исемнәре билгеле. Шунысы гыйбрәтле: аларны күбесе соңрак бер дигән белгечләр булып җитештеләр, халык хуҗалыгының төрле тармакларында эшләделәр. Әйтик, Нурлыгәрәй Галимов, Әгъзам Сәлахов, Зәкәрия Камалетдинов, Кәримә Закирова, Әхсән Сәхапов, Зәйнәп Кашапова, Зәки Фәйрушиннар халык мәгарифе өлкәсендә эшләделәр, мәктәп директорлары, район мәгариф бүлеге инспекторлары, мөдирләре булдылар. Зәйнәп Кашапова Татарстанның атказанган укытучысы, Зәки Фәйрушин халык мәгарифе отличнигы исемнәре алуга ирештеләр. Әхтәм Сәхапов, Камил Әхмәтҗанов, Гата Салихов, Фәткелгаян Мостафиннар исә колхозларда һәм төрле предприятиеләрдә бухгалтерлар булып эшләделәр. Зәкиҗан Гыйрфанов инженер булды. Әхтәм Сәхапов исә, тиешле белемне алганнан соң, озак еллар буе СССР тышкы эшләр министрлыгында эшләде.
Ул елларда балалар гына түгел, өлкәннәр дә укый. Мәгълүм булганча, әле 1920 елның декабрендә үк республикада наданлыкны бетерү буенча гадәттән тыш комиссия, ә 1923 елда "Наданлыкны - долой!" җәмгыяте төзелә. Аның башлангыч оешмасы Түбән Чыршылыда да барлыкка килә. Аның беренче рәисе - Камалетдин Нәсыйбуллин, секретаре - Исмәгыйль Әхмәдиев. Культармияче һәм педагог буларак, алар халык мәгърифәте өлкәсендә күп эшлиләр. Укытучылардан Банат Тусина, Мәгъмүрә Сәлманова, Зифа Гыйләҗева, Хәнифә Сәлимҗанова, культармияче Саҗидә Вилданова, Шакир Мөнирев, Хәнәфия Гыйниятуллин, Хәдичә Әүһәдиева, Камалетдин Әхмәдиев, Зифа Хәерева һ.б. күп тырышлык куя. Аларның фидакарь хезмәте нәтиҗәсендә ун ел (1929-1939) эчендә наданлык бетерелә. ("Наданлык бетерелә" дигәнне элек гарәп шрифтлары белән генә укый-яза белүчеләрне латин хәрефләре белән укырга һәм язарга өйрәтү дип аңларга кирәк.)
Гомумән, 30 нчы елларда Түбән Чыршылы авылы халкы икътисад, мәгариф һәм мәдәният өлкәсендә шактый уңышларга ирешә. Монда исә колхоз рәисләре Зыятдин Гәрәев (1929-1930), Сабирҗан Галимҗанов (1931-1932), Сабирҗан Әхмәтҗанов (1932), Гата Мирҗанов (1932-1933), Гаяз Фәтхетдинев (1933-1934, 1939-1941), Каюм Сәлахов (1935-1938), Ибраһим Мәүлетевләрнең (1938-1939), мәдәният-агарту хезмәткәрләре Барый Шамбазов, Гәтүф Фәхриев, Банат Тусина һәм югарыда исемнәре телгә алынган күпләрнең өлеше зур.
Шулай бер көйгә ярыйсы гына яшәп ятканда, сугыш башланып китә. Түбән Чыршылының 398 ир-егете китә яу кырына. Хәмәт Хисмәтуллин белән Фәткелислам Гомәрев исә үзләре эшли торган машиналары белән үк китеп баралар.
Авыл егетләре сугышта да сынатмыйлар, аларның 205 е хөкүмәтебезнең орден-медальләре белән бүләкләнә, 204 е исә яу кырында ятып кала. Чыршылы егетләренең батырлыгын һәм тәвәккәллеген авылдашлары Әкрәм Хәйретдиновның кыюлыгы да раслый. Атаклы Олыланский отрядында пулеметчы булып сугышкан Әкрәм үзен генә дә түгел, бөтен авылдашларын, татар егетләрен данга күмә, аңа Советлар Союзы Герое исеме бирелә. Шофер Фәткелислам Гомәрев тә сугышның башыннан алып Җиңү көненә кадәр катнаша. Ул да үзенең кыюлыгы һәм батырлыгы белән таныла, шуның өчен Кызыл Йолдыз ордены, медальләр белән бүләкләнә. "Советская Татария" газетасы 1942 елда аның хакында болай дип яза: "Өлкән сержант Гомәрев Фәткелислам Гали улы катлаулы сугыш шартларында үзенең машинасында штаб документларын һәм полк кассасын алып бара. Көтмәгәндә аңа бер төркем немец укчылары һөҗүм итә. Кыю командир югалып калмый, бер көтү дошманга каршы сугыш башлый һәм аларның 8 ен юк итә, машинасын һәм документларны саклап кала, тиешле урынга илтеп җиткерә. Сугыштан соң Ф.Гомәрев туган авылына кайта һәм озак еллар буе "Спартак" колхозында автомеханик һәм гараж мөдире булып эшли. Бөек Ватан сугышында катнашкан Хөснелгата һәм Хәмәтгата Мөхәммәтҗановлар, Зөфәр Гарифуллин, Хәнәфия Вильданов, Камалетдин Гәрәев, Юныс Төхбатов, Хәйдәр һәм Ибраһим Ганиевләр, Исмәгыйль Әхмәтҗанов, Хәсән Шәрифуллин, Камал Хәйретдинев һәм башка бик күпләрнең сугышчан тормышларыннан да шактый гыйбрәтле эпизодлар китереп булыр иде.
Сугыш бөтен уй-ниятләрне бутый, тормышның көен боза. Ирләр сугыш өермәсенә суырып алынса, авылда калган хатынкызларга да җиңел булмый, алар һәр тармакта яудагы ирләрен алыштыралар. Әйтик, Зифа Хәерева 5 нче бригадага җитәкчелек итә, бары тик 1944 елда гына фермада сыерлар савуга күчә. Ул әле 80 нче елларда да, колхозның өлкәннәр әгъзасы буларак, яшьләргә тәҗрибәсе, акыллы киңәшләре белән ярдәм итеп тора. Оркыя Ситдыйкова, Җинан Дәүләтова, Фахирә Ситдыйкова, Гадилә Хәбирова, Мәрьям Ситдыйковалар да бригадирлар булып китәләр, Зөләйха белән Саҗидә Вилдановалар атлар карау кебек ирләр эшен үз җилкәләренә алалар.
Гөлсем Вахитова әле 1934 елда ук техникага тартыла, 1941 елдан исә ул - хатын-кызлар трактор бригадасы бригадиры. Аның белән рәттән Нурдидә Шәрифуллина, Наҗия Баһаветдинова, Хәтимә Җиһаншина, Камал Хәсәншина, Зәкия Сафина, Рәфика Сәйфиева, Саҗидә Вилданова, Мәрьям Хәсәншина, Мәхтүмә Кадыйрова, Фәһимә Фәтхетдинева, Рабига Хисмәтуллина, Хөснелхәят Бәширева, Зәйнәп Фәттахова һәм Фаһирә Хәсәншиналар да сугыш чорының бөтен кайгыхафаларын уртаклашалар. 
Хатын-кызлар... Алар барын беләләр, барын булдыралар. Сөрәләр һәм чәчәләр, уралар һәм сугалар, эш арасында өзектөтек балаларын иркәлиләр, һәлак булганнарны яд итәләр. Ул елларның басу станы күпсанлы бала арбалары, куышлары һәм салам түшәлгән ятаклары белән хәтердә калган. Әнә шул кара елларда Хөмәйрә Галимова, Мәрьям Хәйретдинова, Сәгыйдә Гәрәева, Сәйдә Мөхәммәтҗанова, Хәдичә Ганиева, Бану Фазлыева, Фәзелнаҗат Хәсәншина, Шәмсури Әхмәдиева, Шәмсури Закирова, Нәгыймә Латыйпова, Рәшидә Камалетдинова, Шәмсури Якупова, Хәнифә Мөхәммәтҗанова һ.б. бик күпләр Җиңү хөрмәтенә фидакарьлек үрнәкләре күрсәтә. Хөснелбанат Камалетдинова исә, көнозын кырда башкалар белән рәттән эшләгәннән соң, төннәрен дирбияләр төзәтү өчен чи каеш җитештерә. Сәйдә Гыйләҗева, Зөләйха Вильданова, Хәдичә Мифтахова, Миңниса Миңнегуловалар башкарган эшне тыныч вакытта хатын-кызларга кушу берәүнең дә башына килмәс иде - алар ат җигеп, элеваторга ашлык ташыйлар. Җитәкче эшләрдә шулай ук хатын-кызлар. Әйтик, Хәнифә Сәлимҗанова белән Рәшидә Әфләтунова авыл Советында рәис эшен башкарса, Әминә Каюмова - мәктәп директоры, шул ук вакытта партия оешмасы секретаре һәм агитколлектив җитәкчесе.
Сугыш елларында авыл халкының чыдамлыгына һәм тапкырлыгына сокланырга гына кала. Атлар җитмәгәч, Билал Мөхәммәтҗанов һәм Сөнгат Вәлиуллин кебек аксакаллар сыерларын җигәргә өйрәтәләр һәм шулар белән сабан сөрәләр. Балалар исә дүртенче класстан ук колхоздагы барлык эшләрдә катнашалар.
Менә Җиңү салюты яңгырый, халык тәмам эштән чыккан хуҗалыкны күтәрү эшенә керешә. Ачлык һәм кыенлыкларның очы-кырые юк. Җитмәсә, 1946 елда корылык тез астына суга. Барына түзә авыл халкы, хәтта кайбер уңышларга да ирешә. 1948 елда Куак суында электростанция төзелә. "Газогенератор" тракторын НАТИ итеп көйлиләр. Сугыш вакытында чәчелми яткан җирләр сөрелә, аз-маз уңыш ала башлыйлар. Шул ук 1948 елда колхозчыларның хезмәт көненә бераз икмәк тә бирелә. 
Шунысын да әйтик: авыр сугыш елларында (1944) "Спартак" колхозы икегә: "Спартак" һәм "Алга" колхозларына бүленгән иде һәм менә 1950 елда Түбән Чыршылы авыл Советына караган колхозлар ("Спартак", "Алга" һәм Югары Чыршылыдагы "Хезмәт") зур бер хуҗалык итеп берләштерелә. Эреләндерелгән колхоз "Спартак" исемендә кала.
ЮГАРЫ ЧЫРШЫЛЫ
Үзәк утардан биш чакрымдагы Югары Чыршылы авылы үзенең "өлкән агасыннан" 40-45 кә яшьрәк. Ул беренче тапкыр, длбәттә инде, Югары Чыршылы дип 1785 елда үткәрелгән Дүртенче ревизия документларында телгә алына. Бу вакытта биредә 5 йомышлы һәм 13 ясаклы татар (ирләр) теркәлә. Хатынкызларны да искә алганда, бу инде 3-5 гаилә дигән сүз. Димәк, авыл әле Дүртенче ревизия алдыннан гына нигезләнгән. Чәшеле җирләренә утырганлыктан, ул шул ук исемне алган, тик аңа "югары" дигән сыйфат кына тагылган. Югары Чыршылының чәчүлек җирләре шактый бәрәкәтле булып чыга, күрәсең, авыл чагыштырмача тиз үсә. Тагы 75 ел чамасы вакыт узганнан соң, Унынчы ревизиядә инде (саннар 1864 елда басылган белешмәдә китерелгән) 150 йорт һәм 517 кеше (248 ир-ат һәм 269 хатын-кыз), шулай ук бер мәчет теркәлгән. Бу исә авылда инде малайлар һәм кызлар мәктәпләре дә эшләгән дигән сүз. Гасыр башына (1900) Югары Чыршылыда йортлар саны 175 кә, халкы 985 кә (467 ир-ат һәм 518 хатын-кыз) җитә, монда инде ике су тегермәне эшләп тора. Янә дә ун елдан соң йортлар саны - 408, халкы - 1239 кеше (618 ир-ат һәм 621 хатын-кыз). Инде мәчетләр икәү, авылда мәктәп булуы рәсми рәвештә теркәлгән. Югары Чыршылының революциягә кадәр 1034 дисәтинә уңайлы һәм 82 дисәтинә уңайсыз җирләре була. Билгеле инде, ул Түбән Чыршылы волостена керә. Утызынчы елларда монда "Хезмәт" колхозы оеша, һәм ул, әйткәнебезчә, 1950 елда "Спартак"ка кушыла.
1953 елда партия һәм хөкүмәт колхозчылардан җыела торган салымнарны киметәләр, колхозлардан сатып алына торган азык-төлекнең бәһасен күтәрәләр. Бу исә колхозларга һәм колхозчыларга бераз күз ачу мөмкинлеге бирә - хуҗалыклар азмаз аякларына баса. 1955 елда "Спартак" колхозы фермаларына су кертелә, икенче елны исә ана дуңгызлар асрау өчен абзар төзелә. Бу вакыт товарлыклы-сөтчелек фермасында 100 баш савым сыер булып, алар дан елына 700 әр килограмм сөт савыла. Бераздан тагы яңадан-яңа ферма каралтылары төзелә, маллар саны арта бара. 1960 елда "Спартак" колхозчыларга акчалата түләүгә күчә.
Алтмышынчы елларда колхозның ярыйсы гына хәлләнүен түбәндәге саннар сөйли: 1965 елда иген уңышы, 1955 елдагы белән чагыштырганда, ике тапкырга арта һәм бер гектардан 11 центнерга җитә. 1956 елда дуңгызлар саны 99 баш булса, 1965 елга алар 1500 гә җитә. Хәзер инде савым сыерлар саны да 500, аларның еллык савымы 1800 килограмм тәшкил итә. 1958 елда колхоз үз көче белән Суркиннан (11 чакрым) югары вольтлы электр линиясе суза, шул ук елда колхоз радиоузелы эшли башлый. "Спартак" колхозы шактый гына тернәкләнгән шушы елларда (1955-1967), унике ел буе аңа Хафиз Хәлимев җитәкчелек итә, авыл халкы аны әле бүген дә хөрмәт белән искә ала.
МОРДВА-ИВАНОВКА
1964 елда "Спартак "ка моңа кадәр кая куярга да белмәгән (аны Федотовкадагы Ленин исемендәге колхозга да кушып карыйлар) Мордва-Ивановка авылын да өстиләр. МордваИвановка - Югары Чыршылының яшьтәше. Ул шулай ук 1785 елда уздырылган Дүртенче ревизия материалларында (Петербургтагы үзәк дәүләт тарих архивы, 558 нче фонд, 2 нче тасвирлама, 294 нче саклау берәмлеге, 67 нче бит) беренче мәртәбә телгә алына: "В деревне Ивановке из мордвы новокрещенных - 26 крестьян". Тирә-як авылларның татарлары аны, Баллы елгасы буенда булганлыктан, "Баллы" дип йөртәләр.
Риваяте болай: имештер, бер юлчы бик тә сусый. Йөри торгач, исемсез бер елга буена килеп чыга бу, ярга ятып суын эчә. Әмма, ни гаҗәп, елганың суы баллы. Бакса, өстәрәк елгага агач ауган, ә аның куышында чолык бар икән. Су әнә шуңа балланган, имеш. Шуннан инде әлеге елганы Баллы суы дип йөртә башлыйлар.
Ивановка да ярыйсы ук тиз үсә. 1859 елда үткәрелгән Унынчы ревизиядән инде мондагы 212 йортта 625 кеше (290 ир-ат һәм 335 хатын-кыз) яшәве мәгълүм. Тагы чирек гасырдан соң басылып чыккан белешмәдән без авылда волость идарәсе булуын да беләбез. Ә 1900 елда инде биредәге йортлар саны нибары 88, халкы да 591 кеше генә (294 ир-ат һәм 297 хатын-кыз). Авылда йортлар санының һәм халкының азаюын волость үзәге Суркинга күчүе (волость исә һаман да Мордва-Ивановка волосте дип атала) һәм б>ераз халыкның башка җирләргә күчеп китүе белән аңлатыла. 1910 елга инде йортлар саны 105 кә, халкы янә 625 кә җитә (320 ир-ат һәм 305 хатын-кыз). Мордва-Ивановкада инде өч су тегермәне һәм чиркәү-мәхәллә мәктәбе (чиркәве булмаса да) эшли. Крестьяннар 1293 дисәтинә уңайлы һәм 91 дисәтинә уңайсыз җирләрдән файдаланалар. Белешмәләрдә Ивановка турыңда язылган искәрмәләрдә: "Население занимается отделкой дикого камня для построек", - диелгән. Шундый ук искәрмәләрнең күршедәге Чупай авылы турында булуын да искә алсаң, һәр ике авыл халкы ташны бер урыннан, Чупай тавыннан чыгарган нардыр, дип фараз итәргә кала.
Совет власте елларында биредә авыл Советы, ә утызынчы елларда "Труд" (ул үзенә аерым авыл булып аерылып чыга), "Якәтре-Теште" һәм "Якәтре-Сокице" колхозлары оеша. Ә 1950 елда бу өч колхоз Чапаев исемендәге зур хуҗалык булып берләшә. Әмма Чапаев исемендәге колхоз һич кенә дә рәткә керә торган булып чыкмый. Аптырагач, башта аны Ленин исемендәге колхозга (Федотовкага) кушып карыйлар, аннан да эш чыкмагач, "Спартак"ка китереп тагалар.
Шулай итеп, 1964 елдан элеккеге 4 авыл һәм 6 колхоз зур бер хуҗалык булып яши башлый, эшләре дә ярыйсы гына бара. Әмма һич көтелмәгән бәла килен чыга - 1967 елның 11 маенда Түбән Чыршылыда зур янгын чыга: санаулы минутлар эчендә абзар-куралары белән 100 йорт, авыл Советы, элемтә бүлеге, клуб, китапханә, сельпо конторасы һәм өч кибетнең биналары янып көл-күмергә әверелә. Бу хәл шуннан 40-50 ел элек булса, авылны рәткә кертер өчен еллар кирәгер иде. Әмма инде хәзер заман башка: "Спартак" колхозы үзе дә аягында нык тора, янучыларга күрше колхозлар, партия-совет органнары, шәһәр предприятиеләре һәм район халкы да нык ярдәм итә. Шул ук елның җәендә янучыларның барына да диярлек яңа йортлар, авыл Советы, колхоз идарәсе, балалар бакчасы, элемтә бүлеге, сельпо конторасы, кибетләр һәм складлар салына, соңрак исә Мәдәният йорты да төзелә.
Спартаклыларның ул елгы уңышлары хөкүмәт бүләкләре белән билгеләп үтелә. СССР Югары Советы Президиумы Указы белән колхозның 57 әгъзасына "Фидакарь хезмәт өчен" медале бирелә.
Унөч колхозчы Почет китабына кертелә, 46 сына Мактау кәгазьләре тапшырыла. Бүләкләнүчеләр арасында без ветераннардан автомеханик Фәткелислам Гомәревне, дуңгыз караучы Агиян Гафиятуллинаны, механик Фатыйх Хәлфиевне, трактор бригадасы бригадиры Хәсән Шәрифуллинны, колхозның беренче рәисләреннән берсе Зыятдин Гәрәевне, 23 ел авыл Советы рәисе булып эшләгән Гаяз Фәсхетдиневне, хезмәт алдынгылары: дуңгыз караучы Маһруй Ситдыйкованы, терлекче Лотфырахман Ганиев белән Леонид Григорьевны, савымчы Фәхрелгаян Бәширова белән Разия Гимаеваны, механизатор Мансур Гаделшин, Нәҗип Зыятдинов, Гамир Исхаков һәм Рәис Салиховларны, шофер Шамил Сафин, Тәлгат Ногманов, Җәдит Миңнегуловларны һ.б. күрәбез.
"Спартак", артык бай хуҗалык булмаса да, ышанычлы адымнар белән үргә таба барды. Азык-төлек җитештерү буенча ул тугызынчы, унынчы һәм унберенче бишьеллыклар планнарын уңышлы үтәде. Колхоз элеккеге зур булмаган хуҗалыктан сөтне, итне һ.б. авыл хуҗалыгы продуктларын күпләп җитештерүче эре берәмлеккә әверелде. Аның уңышлары - аерым колхозчыларның фидакарь хезмәтләре нәтиҗәсе ул. Авылда хөкүмәт орденнары белән бүләкләнүчеләрнең башка хуҗалыкларга караганда күбрәк булуы әнә шуның ачык мисалы түгелмени?! Әйтик, механик Фатыйх Хәлфиев, колхоз рәисе (1967-1974) Хаҗи Зиннуров, тракторчы Тукай Гыйрфанов, дуңгыз караучы Маһруй Ситдыйкова, агроном Сәгыйт Вәлирахманов, комплекслы бригада бригадиры Габделхак Бәдретдиневләр - "Почет Билгесе" ордены, колхоз рәисе (1974-1982) Кузьма Ванюков, дуңгыз караучы Агиян Гафиятуллина, тракторчы Рәшит Сәйфиев, аның хатыны, шулай ук тракторчы Рафика Сәйфиева, савымчы Рәсимә Каюмова, Разия Гыймаева, Мәдинә Гаделшина, элемтә бүлеге мөдире Камал Гыйниятуллиналар - Хезмәт Кызыл Байрагы ордены, укытучы Мария Порунова - Ленин ордены, тракторчы Гамир Исхаков - III дәрәҗә Дан ордены, машинатрактор паркы мөдире Хәсән Шәрифуллин - Октябрь Револкщиясе орденнарына лаек булдылар.
Бүген инде әти-әниләре урыннарында без шушы язмада телгә алган күпсанлы каһарманнарның уллары һәм кызлары, оныклары. Алар шушы болгавыр заманда да, колхоз рәисе Марс Мөнир улы Вилданов җитәкчелегендә, хуҗалыкны исән-имин саклап калырга, ирешелгәннәрдән чигенмәскә тырышалар.
Колхоз уңганнарының тырышлыгы авылларны өр-яңадан үзгәртеп кору мөмкинлеге бирде. Түбән Чыршылыны гына алыйк, ул инде гел менә шәһәр бистәсе: берсеннән-берсе күркәм торак йортлар, мәдәният-көнкүреш учреждениеләренең типовой биналары, асфальт түшәлгән урамнары, бизәкле су колонкалары, өйләрдәге газ плитәләре, кыеклардагы телевизор антенналары, тимер капкалы гаражлар, машина-мотоцикллар. Колхозның башка авыллары да күзгә күренеп үзгәрде. 1965 елдан урта мәктәпкә әверелгән уку йортының бинасы да (1962 елда төзелде) заманасы өчен әйбәт кенә иде. Бүген инде Чыршылы халкы анысын да кысанга саный.
Бүген авыл Советы территориясендә Мәдәният йорты, ике клуб, ике китапханә, ике балалар бакчасы, бер урта, бер сигезьеллык һәм бер башлангыч мәктәп, элемтә бүлеге, саклык банкы филиалы, өч медпункт, сәүдә берләшмәсе (6 кибет) һ.б. мәдәният-көнкүреш учреждениеләре эшләп тора.
Әйе, Түбән Чыршылы шушы соңгы гасырда гына да илебезнең халык хуҗалыгы өчен йөзләгән һәм меңләгән белгечләр бирде. Алар арасында мөгаллим һәм мөгаллимәләр аеруча күп. Авылда туып үскән, шунда үзенең яшәү кыйбласын билгеләгән күренекле затларны саный башласаң, тиз генә очына чыгармын димә. Алай да кайберләрен атап китик әле. Авыр атлетика буенча Европа чемпионы Бәкер Фәрхетдинев, СССР Тышкы эшләр министрлыгы хезмәткәре Әхтәм Сәхалов, Советлар Союзы Герое Әкрәм Хәйретдинев, урман хуҗалыгы инженеры Илдус Мөхитев, төзүче Ядкарь Рәкыйпов, табиблар Илдус Сабиров, Саҗидә Сәхапова, хәрби көчләр офицеры Ядкарь Сабиров, Көнчыгыш академиясенең чит телләр институты доценты, студентлар өчен чыгарылган өч инглиз теле дәреслеге авторы Юныс Минһаҗев, югарыда исемнәре телгә алынган күпсанлы мәшһүр затлар һәм бу язмада телгә алынмаган башка күпләр - чыршылыларның горурлыгы алар.
УРМЫШЛЫ
Ормышлымы, әллә Урмышлымы? Бу авылның тарихы белән кызыксыну әнә шул сорауга җавап эзләүдән башланды. Нигә дисәң, безнең зирәк бабаларыбызның үзләренең туган авылларына Ормышлы дигән тозсыз исем кушуларына ышанасым килми. Алай да борынгы документларга мөрәҗәгать итик әле. Авыл беренче тапкыр телгә алынган Икенче ревизия (1746) документларында ул "Урмушла" дип бирелгән. "Алар бит урыс телендә язылган" дияр кайберәүләр. Әйе, кәгазьләр урысча язылган. Әмма безгә беренче переписчикларның гаять объектив булуларын, авылларның исемнәрен халык теленнән ничек ишетсәләр, шулай язуларын, ниһаять аларның татарча белүләрен онытмаска кирәк. Әнә шуларны истә тотканда, авылның чын исеме Урмышлы булып чыга.
Алай да борынгы кәгазьләрдә тагы бераз актарыныйк әле. XVIII гасырның 70 нче елларында шушы авыл аша узган академик П.С.Паллас үзенең китабында ("Путешествие по разным местам Российской империи", 1773 ел) аны "Курмюшли" дип телгә ала. Анысы чеп-чи немец ни димәс? Башка кәгазьләргә күз салыйк. Тарихи документларның күбесендә авыл исеме "Юрмышлы" вариантында бирелгән. Инде игътибар иткәнсездер, авыл исеме ничек кенә язылмасын, беренче иҗектә "У" авазы өстенлек итә. Бу исә аның чыннан да "Урмышлы" дип аталганын раслый.
"Урмышлы" сүзе үзе дә берни аңлатмый лабаса" дияргә ашыкмагыз. Телебезнең бүгенге халәтенә караганда, дөрестән дә, "Урмышлы" мәгънәсез бер сүз булып тоела. Әмма заманында татар телендә "-мыш/-меш" суффиксы һәм "-лы/-ле" кушымчасы ярдәмендә ясалган сүзләр бик киң кулланылганнар. Мәсәлән, йөрмешле сукмак - үтеп йөрерлек сукмак, качмышлы урын - качарлык урын һ.б. Димәк, "урмышлы" сүзе урырлык, ягъни чәчеп-урырлык җире булган урынны аңлата булып чыга түгелме? Безнеңчә, авылның исемен бирегә күчеп утырган мишәр җайдаклары "Ормышлы" дип үзгәрткән булса кирәк. Нәтиҗәдә сүгенү сүзе сыман ямьсез исем барлыкка килгән.
Әйткәнебезчә, Урмышлы авылы тарихи документларда беренче тапкыр 1746 елда телгә алына. Шул елны үткәрелгән Икенче ревизия материалларында болай диелгән: "В деревне Урмышли, что на Киргилазе (Кирлигаче дигәне. - Җ.Р.) речке: Калмет Ахметов - 60 (яшьтәге дигәне). У него сын Алтынбай - 20. Узей Ишкинин - 38. У него сын Бикбов (Бикбау дигәне) - году (беренче яшендә дигәне). Именчи Тикеев - 30. Мукай Тутушев - 80. У него сын Бикчи - 32. У него пасынок Биккул Муртазин - 7. Бикма Б... - 50. У него сын Хусейн - 3. Итого в деревне Урмушли - 10". Ун ир-ат, документтан күренгәнчә, биш гаилә - күп түгел. Димәк, әле бу кешеләр монда күптән түгел, ихтимал, биш-алты ел элек кенә, ягъни 1740 ел тирәсендә килеп төпләнгәннәр.
Ләкин Урмышлы авылы ансат кына оешып, үсеп китә алмый әле. Тагы 16 елдан соң, 1762 елның июнь аенда үткәрелгән Өченче ревизия биредә бер ир-ат - 1748 елда үлгән Якуб Мирзабулат улы Җәгъфәр (әлбәттә, хатыны белән) генә теркәлгән. Тик моңа гаҗәпләнәсе юк: Өченче ревизия вакытында халыкның нык кимеп калуы Шөгер, Иштирәк, Каратай һ.б. авылларда да күзәтелә. Моның сәбәбе исә түбәндәгечә аңлатыла: Беренче ревизиядә (1719-1725) урыс исемлегенә эләгүдән котлары алынган (чукындыралар дип) кешеләр, үзләре яши торган Казан, Зөя, Чиетай һәм Сембер өязләреннән качып, яңа урында куышлар, землянкалар төзеп урнашып бетәргә өлгермиләр, аларны Икенче ревизия килеп баса. Әлеге дә баягы чукындырылудан куркып беткән халыкның бер өлеше тагы да ераккарак - Урал, Оренбург якларына күчеп китә. Башкортстанда әле бүген дә Шөгер тавы, Яңа Әлмәт, Яңа Тымытык, Карабаш, Әсәй, Уразай һ.б. (Вахит Имамов үзенең "Сәет батыр" китабында әнә шундый 29 авыл исемен китерә) исемдәге авыллар булуы (аларның иске, "баба" авыллары безнең төбәктә) безнең әнә шул фикерне раслый булса кирәк.
Мәгәр авыл бер төпләнә икән, аның бөтенләй юкка чыгуы - бик сирәк күренеш. Урмышлы да бөтенләй бетми, киресенчә, акрын-акрын үсә бара. Куакбаш авылы хакындагы язмабызда искә алынганча, ХУШ гасырның 60 нчы елларында бирегә Куакбаш кырыендагы Исмәгыйль авылыннан бер төркем кеше күчеп килә. Шул ук елларда, Оренбург-Казан трактын каравыллау өчен, Оренбургтагы махсус мишәр полкыннан җайдаклар да Урмышлыга китереп утыртыла. (Безнеңчә, авылны шулар "Ормышлы"га әйләндерәләр дә инде.) Ничек булса була, 1785 елда уздырылган Дүртенче ревизиядә авылда инде 8 типтәр-бабул һәм 15 йомышлы татар (мишәрләр) ир-атлары теркәлә. Ә Бишенче ревизия документларыннан күренгәнчә, 1795 елда инде Урмышлыда 24 йортта 147 кеше (63 ир-ат һәм 84 хатын-кыз) яши.
XIX гасыр уртасында (1857 ел) Урмышлы инде ул заман өчен уртача авыллар рәтендә йөри. Унынчы ревизиядә биредә 47 йорт, 380 ир-ат һәм 400 хатын-кыз, шулай ук мәчет була (Россия империясенең халык яши торган урыннары исемлеге, 1864 ел).
Аннан соңгы кайбер мәгълүматлар:
1883 ел. 175 йорт, 918 кеше, мәчет һәм ике су тегермәне.
1900 ел. Вятка инеше буендагы Урмышлы авылы. 296 йорт, 1601 кеше (825 ир-ат һәм 776 хатын-кыз), 2 мәчет, 2 су тегермәне. 
1910 ел. 383 йорт, 1911 кеше (974 ир-ат, 937 хатын-кыз), 2 мәчет, 2 су тегермәне. Уңайлы җирләре - 2010 дисәтинә, уңайсызы - 183 дисәтинә.
Революциягә кадәрге соңгы белешмә басылган шул ук 1910 елда Урмышлыда сәүдәгәр Сәрвәретдин Исламов инициативасы белән базар ачыла, һәм ул 1936 елга кадәр атнага бер тапкыр уздырылып килә. Революция алдыннан гына авылда өченче мәчет салына. Ул заманнарда Урмышлы Варваринка волостена керә.
Җирләрнең аз һәм бар кадәренең дә тау-ташлы, чокыр-чакырлы булуы Урмышлы крестьяннарының хәлен аеруча мөшкел хәлгә куя. Ничек тә булса җан асрау өчен аларның күбесе Иске Варваринка алпавыты Быковка һәм хәзер Чирмешән районына керә торган Софинка авылындагы утарында яшәүче алпавыт Булыгинга (Тиле бояр) ялланып хезмәт итәләр. Әлеге алпавытларның һәр икесендә зур булмаган аракы заводлары эшли. Моннан тыш Быковта шулай ук ат заводы да бар. Булыгин исә каен тузыннан дегет чыгару һәм юкә кабыгын суга батырып мунчала хәзерләү белән дә шөгыльләнә. Татар крестьяннары, билгеле инде, иң авыр эшләрне (мәсәлән, урман кисү һәм төпләү, кабык батыру-чыгару) башкаралар һәм әнә шул кара эшләре өчен көненә 10 тиен хезмәт хакы алалар. Аксакалларның сүзләренә караганда, Урмышлы крестьяннарын эшкә, ристаннарны алып баргандай, сафка тезеп йөрткәннәр һәм конвой белән саклап эшләткәннәр.
Тыныч кына бер көйгә яшәгән Урмышлы халкы. Тик кышларын мәчетләр каршындагы мәктәпләрдә (алар гадәттә берәр крестьянның өендә булган) кызлар һәм малайлар сабакка йөри башлагач кына, авыл бераз җанланып киткән. Алай да Шәмсетдин Низамов, Хәмәтҗан һадыев кебек ир-егетләрнең 1904 елда урыс-япон сугышына китүләре, Мөхәммәтша Хәерев, Хәйдәр Мөхәммәтшин, Минзаһир Гомәрев, Закир Әхмәткәримев, Зәйнетдин Җамалетдинов, Сираҗетдин һәм Кыям Сәлаховлар кебек азаматларның беренче бөтендөнья сугышында катнашулары авыл халкы теленә кергән зур хәбәрләр булган. 
Әйе, XX гасыр башында Рәсәйне һәм бөтен дөньяны дер китергән вакыйгалар Урмышлы халкын да үз эчләренә бөтереп алып кереп китәләр. Аксакаллар әле бүген дә исләре китеп сөйли торган вакыйганы яхшы беләләр авылда. Бу хәл 1917 елның октябрь ахырларында була. Урамдагы тавышка һәм ыгызыгыга аптырашып, тәрәзәләргә капланган кешеләр анда искитмәле нәрсә күрәләр: урам буйлап кызыл әләм күтәргән берәү килә, артыннан исә бала-чагалар һәм байтак кына ачык авызлар ияргән. Әлеге кеше килә-килә дә кулындагы әләмен болгый-болгый кычкырып җибәрә:
- Революция җиңде! Җир крестьяннарга бирелде! Безнең урамга да бәйрәм килде.
Сөрәнче авылдашлары Зәки Исламов, имеш.
Ерактагы Урмышлыга яңа хәбәрләр килеп ирешкән бу мәлдә авылдашлары Фәрхетдин Фәрзетдинев, Талип Ибраһимов, Афзалетдин Камалетдинов, Шәмсетдин Җамалетдинов, Харис Шакирҗанов, Минзаһит Хисамов, Минхуҗа Ганиев, Закир Зыятдинов, Газимҗан Шәймәрдәнев һ.б. калаларда Совет власте урнаштырып йөриләр, соңрак исә, яңа властьны яклап, Ватандашлар сугышында катнашалар. Кешеләрнең аклар һәм кызылларга бүленеп кан коешуы вакытында авылдан тагы Лотфулла Абдуллин, Фаззан Мифтахов, Мөдәррис Талипов, Нургата һидиятев кебек җәмгысы 50 ир-ат китә яу кырына, күбесе шунда ук ятып кала...
Корбаннар анысы бу шомлы елларда авылның үзендә дә булмый түгел. Мәсәлән, 1919 елда олау белән колчаклыларны озата киткән Ризатдин Минһаҗев урманда атып үтерелә. Ә 1920 елда сәнәкчеләр явында Гайнулла Ризатдинов һәлак була. Мәгәр "кара бөркетләр" фетнәсендә Урмышлы халкы катнашмый.
Зәки Исламов сүзләре дөрес булып чыга бит, әй. Әле Совет властеның беренче көннәрендә үк Бөгелмә өяз Советының җир бүлеге элек Иске Варваринка алпавыты Петр Гурьянович Быков җирләре булган басуларны (хәзерге Бохар тирәсендәге чәчүлекләр) Урмышлы крестьяннарына бирә. Урмышлылар аны сөреп-чәчүгә, Бөгелмә өязен ак чехлар басып ала, һәм алар монда үзләренең хакимиятен урнаштыралар. Кирлегәчнең кайбер елгыр егетләре әнә шуннан файдаланып калырга тырышалар да. Алар теге урмышлылар чәчкән җирне Кирлегәч халкына сорыйлар һәм, билгеле инде, яңа хуҗаларга акча төртергә дә онытмыйлар. Аларның үтенече канәгатьләндерелә. Шуннан инде Кирлегәч халкы бер тапкыр чәчелгән басуларны икенче тапкыр чәчә. Нәтиҗәдә алпавыт Быков җирләре өчен ике авыл арасында чын-чынлап канлы сугыш башланып китә, ул бөтен 1918 ел буе дәвам итә. Бәрелешләр вакытында Урмышлыдан Нигъмәтуллин һәм Фәттаховлар үтерелә. Әлеге кан кою Совет власте ныклап урнаштырылгач кына туктатыла, бәхәсле җир урмышлылар кулында кала.
Шул ук 1918 елда авылның беренче коммунистлары Сафа Гайсин, Сәхабетдин Габитов, Дәүләтбай Ризатдиновлар тырышлыгы белән Урмышлы авыл Советы төзелә. Аның беренче рәисе - Хәсән Хөсәенев. Соңрак аның эшен Сәлах Кәримев (1919-1920), Афзал Камалетдинов (1921-1922), Алтынбай Миңлебаев (1923-1924), Әхмәди Гыйльманов (1924-1926), Сафа Гайсиннар (1926) дәвам иттерә. Соңгысы Совет власте дошманнары тарафыннан үтерелә.
Авыл Советы белән бер үк вакытта авылда ярлылар комитеты (комбед) да төзелә, анысына Минһаҗетдин Идрисев җитәкчелек итә. Ярлылар комитеты 1924 елга кадәр яши, аннан исә ул крестьяннар комитеты итеп үзгәртелә. 1930 елга кадәр яшәгән бу оешманы Хәйдәр Миңнебаев җитәкли. Аны гомере буе "Крестком Хәйдәр" дип йөртәләр.
Авыл Советының һәм ярлылар комитетының мәгариф-мәдәният өлкәсендәге беренче күзгә күренерлек эше байлардан талап алынган биналарда башлангыч совет мәктәбе ачу булгандыр, мөгаен. Аның беренче мөгаллиме - Гыйззәтулла Төхфәтуллин, дәвамчысы - Гани Алтынбаев була.
1924 елда, СССР Конституциясе игълан ителгәч, җирле Советларга чын-чынлап беренче сайлаулар булып уза. Хәзер инде Түбән Чыршылы волостена караган Урмышлы авыл Советы рәисе итеп Шакирҗан Галимҗанов сайлана. Шул ук елны авылның бер төркем игенчеләре - алпавыт Булыгин җирләренә, икенче төркеме Быков җиренә күчеп утыралар.
Шулай итеп, Болгар һәм Бохар авыллары барлыкка килә. Аларның һәркайсы 1950 елга кадәр аерым колхоз булып, хәлле генә яшәп килделәр. Аларны көчләп Урмышлыдагы колхозга кушу тамырларына балта чабу кебек булды - шуннан инде Болгар һәм Бохар авыллары бетүгә йөз тоттылар. Бүгенге көндә исә алар үлем көтеп түшәктә яткан кешене хәтерләтәләр.
Шул ук 20 нче елларда авылда комсомол ячейкасы да оеша. Харис Җәләлетдинев, Хәйдәр Кәримев, Минафа Гыйльманова (ячейка секретаре), Нурҗиһан Җәләева, Фаззан Насыйбуллин, Арслан Ибраһимов һ.б. аның, беренче әгъзалары була. Өстән кушылган бөтен эшне - кулак исеме тагылган хәлле крестьяннарны талау, мәчетләрне вәйран итү, халыкны кызыл пропаганда белән "агарту" һ.б. күп эшләрне нәкъ менә комсомоллар һәм коммунистлар башкара. Күмәкләшүне башлап ибәрү дә алар инициативасы белән бара. 1930 елда Урмышлыда "Кызыл юл" колхозы оеша. Аңа башлап язылучылар да шул ук активистлар: Шәфыйк Хәбибуллин, Хәйдәр Миңнебаев, Сафа Гайсин, Закир Гомәрев, Фатих Исламов, Газизулла Габидуллин, Хәмзә Зарипов һ.б. "Кызыл юл" колхозы да, райондагы башка хуҗалыклар кебек үк, күп авырлыклар кичерә, зур сынаулар үтә.
1934 елда авылдагы башлангыч мәктәпне җидееллыкка әйләндерәләр. Биредә инде Хәмзә Сәфәргалиев, Вәли Хөсәенев, Кыям Минхаиров, Нәби Кәримев, Газиз Шәкүрев кебек күпсанлы укытучылар эшли башлый.
Әмма кинәт башланып киткән Бөек Ватан сугышы Урмышлы халкының да инде җайланып кына килгән тормышын бутап ташлый. Сугышның беренче көннәреннән үк 164 ир-егет китә яу кырына. Фронттан килгән хәбәрләр аларның баһадирларча сугышулары хакында сөйли. Мәсәлән, Сәмигулла Габидуллин, Ихсангали Шәрәфетдинев, Дәүләтбай Миңнебаев, Шәрәфетдин Хөснетдиневләр Совет Армиясе офицерлары булу шәрәфенә ирешәләр. Әхмәт Фазлыев, Ләбиб Әхмәтҗанов, Дәүләтбай Миңнебаев, Барый Газизов һәм күп кенә башкалар хөкүмәтебезнең орден-медальләре белән бүләкләнәләр. Әмма ил азатлыгы өчен сугышкан азаматларның нибары 43 се илгә әйләнеп кайта, күбесе ил өчен шәһит китә...
Илдә калган карт-коры, хатын-кыз һәм яшүсмерләр ач-ялангач хәлдә, көннәрне төнгә ялгап басуларда, фермаларда эшлиләр. Авылның яшь эзтабарлары сугыш каһарманнарының да, тылда эшләп янганнарның да тулы исемлеген ачыкларлар дип ышанырга кирәк.
Сугыштан соңгы бишьеллык аннан алдагысыннан әйбәтрәк булмады - авыл халкы өчен ул әле каһәрле сугыш елларына караганда да кыенрак булмады микән? Андый шартларда колхоз да әллә ни алдыра алмады, билгеле, ул канлы еллардагы хәлендә кала бирде. 1950 елда "Азат" (Болгар), "Авангард" (Бохар) һәм "Кызыл юл" (Урмышлы) колхозларын Авангард исемендәге эре хуҗалыкка берләштерүнең дә әллә ни ярдәме тимәде. Соңрак исә "Техника" (Яңа Елховой), "Заря" (Яңа Варваринка) һәм "Красный Октябрь" (Иске Варваринка) колхозларын да әнә шул үзе дә хәлсез "Авангард"ка китереп тагалар. Алты авылдан торган зур хуҗалыкта эшләр тагы да катлаулана, авырлаша, колхозның икътисади хәле кыенлаша. Әллә инде әнә шул чамасыз эреләндереп ташлау, әллә район үзәгеннән бик еракта булу аркасында "Авангард" колхозы бик озак мантый алмады. Нефть скважиналарының колхоз авыллары кырыенда ук бораулануларының да зәхмәте тими калмагандыр, билгеле. Әллә соң җитәкче кадрлардан уңмадылармы урмышлылар? Алай дисәң, биредә колхоз рәисе булып Әкъдәс Ногманов кебек көчле генә шәхесләр дә эшләп карады. Әмма хуҗалык алдынгылар рәтенә чыга алмады.
Алай да "Авангард" инде 50 нче еллардагы бөтенләй хәлсез хуҗалык түгел иде. Иске һәм Яңа Варваринкаларның уңдырышлы, әйбәт кырлары, орденлы механизатор Әхтәм Галимев, Рәшит Хәлиуллин, Гомәр Мостафин, Рәис Нуруллин, Хәсән Могыйнев, Әбрар Мозаффаров, Гата Ногманов, Зәкия Сәхапова, Гыйльминур Мостафина һ.б. бик күпләрнең фидакарь хезмәте матур гына нәтиҗәләр дә бирде: 70-80 нче елларга колхоз ярыйсы ук хәлләнде, аның кереме артты, бүленми торган фонды ишәйде. Болар исә хуҗалыкның үзендә дә, авылда да шактый зур төзелешләр алып бару мөмкинлеге бирде. Колхозчылар берсеннән-берсе матур йортлар җиткерделәр. Торак йортларны колхоз үзе дә төзеде: бер үк вакытта зур-зур терлекчелек каралтылары, заманча ындыр табагы, зур амбар, мастерской күтәрелде. Авыл уртасындагы бушлыкта Мәдәният йорты, ике катлы заманча мәктәп, административ үзәк шикелле күркәм биналар үсеп чыкты.
"Авангард" колхозының кырлары иркен, авыл хуҗалыгы машиналары, терлекләре күп, кирәк кадәр производство корпуслары да бар - димәк, хуҗалыкта алга карап яшәргә шартлар җитәрлек. Соңгы елларда заманалар буталып китүгә карамастан, урмышлыларның яшь буыны алдагы көннәргә өмет белән җиң сызганып эшли, ирешелгәннәрдән чигенмәскә тырыша.
Авылда 320 урынлы бик әйбәт мәктәп бар, дидек. Анда үзәк утардагы балаларга гына түгел, күрше авыллардан килеп укучыларга да бөтен шартлар тудырылган. Бер дигән торак-интернат, мастерской, актлар һәм спорт заллары, класс-кабинетлар. Гомумән, бик әйбәт педагог Сәгадәт Мифтахова җитәкчелегендәге бу мәктәп коллективының райондагы күп кенә уку йортларына үрнәк булырлык матур эшләре җитәрлек. Укучылар һәм укытучылар коллективы үзләренең мәктәпләре һәм монда белем алып, могтәбәр белгечләр, күренекле замандашларыбыз булып җитешкән шәхесләр белән хаклы рәвештә горурланалар. Урмышлы суын эчеп, әнә шул мәктәптә тәрбияләнгән һәм үзләрен генә түгел, авылдашларын да данга күмгән кешеләрне саный башласаң, күпкә җыела. Социалистик Хезмәт Герое Мәсгүт Габдрахман улы Миңнекәев, Казан телевидениесе хезмәткәре Мөкатдәс Йосыпов, агроном Үзбәк Исламов, инженер һәм механиклар Рәис Кашапов, Ильяс Хәйдәрев, зоотехниклар Мөкатдәс Гафуров, Шәһит Сәйфуллин, Илдус Кәримев, исәп-хисап хезмәткәре Минзифа Хөсәенева, Сәлимә Мәҗитева, нефтьче Заһит Хәматшин, хуҗалык хезмәткәрләре Имам Мифтахов, Әкъдәс Ногманов кебекләр - әнә шундыйлардан. 
ИСКЕ ВАРВАРИНКА
Элек Урмышлы авыл Советы дип аталган берәмлеккә төп утар үзе, бетеп барган Болгар һәм Бохар авылларыннан тыш, Иске һәм Яңа Варваринка, Яңа Елховой авыллары да керә. Алпавыт Быковларның кол крестьяннары булган Иске Варваринка халкының бабалары бирегә 1830 елда Пенза губернасының Арбищево авылыннан күчеп утыртылган. 1857 елда (Унынчы ревизия) авылда 47 йорт булып, аларда 144 кеше яши, шулай ук монда зур булмаган аракы һәм ат заводлары эшләп тора. 1883 елга авылдагы йортлар саны 57 гә җитә. Иске Варваринка инде волость үзәге булып таныла (соңрак волость, идарәсе Кичү авылына күчерелә). 1900 елда басылып чыккан белешмәгә караганда, гасыр башында биредә инде 72 йортта 483 кеше яши, шулай ук бер су тегермәне эшли. 1910 елда исә йортлар саны 95 исәпләнә, авылда земство мәктәбе ачыла. Революциягә кадәр Иске Варваринка авылы халкы 625 дисәтинә уңайлы һәм 70 дисәтинә уңайсыз җиргә ия була. Биш йөзләп крестьянга 625 дисәтинә чәчүлек! Аның каравы алпавыт Быков кулындагы җирләр 1028 дисәтинә. Кол крестьяннар булганлыктан, авыл халкы аеруча нык эксплуатацияләнә. 1905 елда Варваринка халкының күтәрелеп чыгуы, алпавытларның утарларын талап-яндырып бетерүләре юкка түгел.
Әти-әниләренең алпавыт кулы астында изелүеннәндер, ахры, Иске Варваринка кешеләре Совет властен яклап көрәшүчеләрне зур ихтирам белән телгә ала иде. Монда 1917 ел революциясендә катнашучы С.И.Шинкарев, Варваринка волосте башкарма комитетының беренче комиссары М.И.Бородин, авыл Советының беренче рәисе Севастьянов, Бөек Ватан сугышы ветераннары П.И.Юдин, И.Коршин, Шамин, авыл активистлары Л.Бурмакин, А.Мельников, С.Аникин, А.Тюленев, П.Юдин, колхоз алдынгылары М.Юдин, А.Юдин һәм башкаларның исемнәре телләреннән төшми торган иде.
Иске Варваринка 1958 елга кадәр Красный Октябрь исемендәге аерым колхоз булып яшәде. 1958 елда исә ул, "Заря" (Яңа Варваринка) һәм "Техника" колхозлары (Яңа Елховой) берләшеп, Красный Октябрь исемендәге эре хуҗалык тәшкил иттеләр, соңрак исә анысы да "Авангард"ка кушылды. Шул хәлләрдән соң, бигрәк тә авыл кырыенда ук нефть скважиналары калкып чыккач, авыл тарала башлады һәм бүген инде үзенең соңгы көннәрен кичерә дисәк тә хата булмас...
ЯҢА ВАРВАРИНКА
Яңа Варваринка авылына нигез 1905 елда салына. Крестьяннар монда Украинаның Чернигов өлкәсеннән күчереп утыртылалар: алпавыт Булыгинга кәрт уйнап оттырылганнар икән, дигән риваять тә бар. Революциягә кадәр алар әнә шул алпавытта эшлиләр дә. 1953 елга кадәр биредә Заря исемен-дәге аерым колхоз бар иде. Эреләндерелгән хуҗалыкка кушыл-гач, авыл тәмам таралды, ул инде бетеп бара...
ЯҢА ЕЛХОВОЙ
Яңа Елховой - районда иң соң барлыкка килгән авылларның берсе. Крестьяннар монда 1895 елда Иске (Базарлы) Елховойдан күчеп утыралар. Чирмешән районындагы башка авыллардан килеп төпләнүчеләр дә була. Сүз сөрешеннән күрен-гәнчә, ул баба авыл исемен йөртә. "Елховой" исә урысларның "Ольховый" дигәннәреннән бозып әйтелгән сүз.
Башта авыл урынында калын урманнар гына була. Әйбәтләп яшәп китү өчен тирне күп түгә Яңа Елховой халкы: урман кисә-төпли. Гомумән, бу авылның халкы ифрат тырышлыгы һәм уңганлыгы белән аерылып тора иде. Биредә 30 нчы елларда барлыкка килгән "Техника" колхозы гомергә байлардан һәм алдынгылардан саналды, ул хәтта сугыш елларындагы авырлыкларга да бирешмәде, күркәм авыл, көчле хуҗалык булып кала бирде. Башта "Красный Октябрь"гә, аннан "Авангард"ка кушылу Яңа Елховойның тамырына да балта чапты: яшьрәкләр Әлмәткә нефть эшенә китеп бетте, өлкән буын картайды. Авылда күп кенә өйләрнең тәрәзәләренә аркылы такта кадакланды, карт-корылар гына яшәп калган йортлар искерде, абзар-кура җимерелде, калкалар чалышайды. 90 нчы елларда Яңа Елховой авылы Ромашкиноның нефть кудыру идарәсенә ярдәмче хуҗалык итеп бирелде. Яңа Елховой кабаттан тернәкләнеп китәр әле дигән өмет зур.
ФЕДОТОВКА
Федотовка - катлаулы язмыш кичергән авылларның берсе. Халкы керәшен татарларыннан торган безнең яклардагы бердәнбер торак пункт булуы белән дә кызыклы гына. Аның тарихына кайбер ачыклык кертү өчен, ул беренче тапкыр телгә алынган Икенче ревизия (1746 ел) документын тулысынча һәм тәрҗеМә итмичә генә китерик әле: "В деревне Аналыкове, что на речке Шешме. Татара: Аднагуль Тайсаков - 50 (яшендә). У него братья родные: Кинзекей - 40, Умиткуль - 38. У Умиткуля дети: Биккуль - 5, Субханкул - 3. У него Умиткуля племянники: Таймас Курманаев - 8, Заит Бимнеев - 33. У него (Заита) дети: Файзулла - 3, Айткуль - году (беренче яшендә дигәне). У него (Заита) братья родные: Курманали - 25, Якуп - 13.
Есуп Енусов - 29. У него дети: Абдельзялиль - 2, Юзей - году.
Абдулла Ахметов - 33. У него братья родные: Мукмень - 30, Есуп - 25. У Есупа пасынок - Кутлумбет Резяпов - 14.
Сали Кальбеев - 53. У него пасынок - Ядигарь Махмутов - 3. У него (Сали) племянников: Сагит Ишметов - 22, Елдаш Тугалеев - 15. У него брат родной Уразай - 50. У Уразая дети: Пулатай - 14, Бухармет - 12.
Араслан Тимяшкин - 52. У него брат родной - Айса - 40. У Айсы дети: Умитбай - 9, Солтанмрат - 3.
Токтар Арасланов - 40. У него сын Курмангул - 10.
Усеин Биметов - 40. У него дети: Ишмухаммет - 5, Кулмухаммет - 3. У него племянник - Аймухаммет Аднагулов - 20.
Десмет Азбеков - 40. У него сын Абдулкарим - 10.
Рах мангу ль Уразаев - (?). У него дети: Исламгул - 18, Рей - (?) - 13. У Исламгула сын Исмаил - году.
Аит (фамилиясе танылмый) - 58. У него дети: Ямутбай - 26, Нурмекей - 21, Исламурат - 12, Исламгул - 11, Мряс - 1. 
Из разных деревень:
Алкай Елдашев - 30. Из деревни Токмаклев, что на речке Кереке.
Написанный в прежнюю перепись Калмет Бегеев - 56. У него дети после переписи (сүз Беренче ревизия турында бара) рожденные: Мустафа - 20, Мрат - 17, Мукмен - 3. У Мустафы сын, после переписи рожденный Муртаза - 2. У него Умета (дөресе "Калмета" булырга тиеш) племянник умершего, написанного в прежнюю перепись Утегана Бикбова сын, после переписи рожденный Мряпели - 20.
Написанный в прежнюю перепись Рысмет Юнусов (ничә яшьтә икәне танылмый). У него брат сводный, умершего, написанного в прежнюю перепись Абяса Клычева сын, после переписи рожденный Абдрязак.
Итого в деревне Аналыково - 57" (ир-ат дигәне).
1748 елда төпләп куелган "Ясаклы татар крестьяннары санын алу кенәгәсе "ннән (Борынгы актлар үзәк дәүләт архивы - БАҮДА, 350 нче фонд, 2 нче тасвирлама, 3793 нче кенәгә, 19 бит) алынган бу документ безгә Аналык (Федотовка) авылы хакында шактый гына кызыклы мәгълүматлар бирә. Беренчедән, ул, якынча булса да, авылның нигезләнүе датасын ачыкларга ярдәм итә - XVIII гасырның 30 нчы еллары. Документтан күренгәнчә, Икенче ревизия вакытында Аналык авылында, хатын-кызларны да искә алсак, 120 ләп кеше яшәгән. Бу инде ул заман өчен зур сан. Димәк, авыл бирегә кичәлебүгенле генә килеп төпләнмәгән, кешеләр инде монда 1746 елга кадәр кимендә ун-унбиш ел яшәгәннәр, ягъни Аналык 1730 еллар тирәсендә нигезләнгән. Икенчедән, авылга нигез салучыларның кайдан килүләрен дә чамаларга мөмкин. Күргәнебезчә, аларның инде байтагы Беренче ревизиядә (1719— 1725) теркәлгән булган. Димәк, күчеп килүчеләр Казан төбәгеннән һәм Зөя (Тау ягы) тирәсеннән һәм алар, билгеле инде, чукындыру исемлегенә эләгүдән котлары очып, бу тыныч якларга качканнар...
Өченчедән, әлеге документ безгә авылның баштагы исеме Федотовка булмыйча, Аналык икәнен хәбәр итә. Аналык димәктән, кайберәүләр аны хатын-кыз әгъзасы исеме дин авыз ералар. Әмма ялгышалар: Аналык - авыл кырыеннан ага торган елга, Куак суының кушылдыгы, һәм ул, әлбәттә инде, хатын-кыз әгъзасы исеме белән аталмаган. Борынгы төрки телдә чит баланы (бигрәк тә әмир, тархан балаларын) ашатып-эчертеп, карап-тәрбияләп үстергән ир-атны "аталык", хатынкызны "аналык" дип йөрткәннәр. Тагы да элегрәк исә башка кеше баласын карап үстерүче хатыннарны "дая" дип атаганнар. (Кол Галинең "Кыйссаи Йосыф" дастанын кара.) Бу очракта исә "аналык" безне ашатучы-эчертүче, ягъни туендыручы елга дигән мәгънәне белдергән.
Тагы бер - дүртенче мәгълүмат: Федотовканы керәшен татарлары түгел, мөселман татарлары нигезләгән икән. Хәер, моны авыл халкы үзе дә кайбер фактлар һәм билгеләр буенча белеп тора. Әйтик, 1983 елда Федотовкада административ бина салган вакытта, төзүчеләр иске мөселман каберләренә тап булалар. Әле 60 нчы елларда да авылның озын гомерле кешеләре әнә шул урындагы иске зиратка революциягә кадәр Урдаладан ниндидер картлар килеп йөрүен һәм әрвахлар рухына Коръән укуларын сөйлиләр иде. Авыл янындагы тауның әле бүген дә "Бәшир тавы" дип аталуы шулай ук биредә башта мөселман татарлары яшәвен сөйләп тора.
Аналык кайчаннан башлап керәшен авылына әверелгән соң? Кемнәр һәм кайчан башлап христианлык динен кабул иткән? Бу сорауларга җавапны Куак чиркәвенә бәйле архив документларыннан табарга мөмкин, әлбәттә. Кызганыч, безгә аларны табу насыйп булмады. Алай да бүтән күп кенә тарихи документлар һәм фәнни әдәбият безгә әлеге хәлләрне күз алдына китерү мөмкинлеге бирә.
1762 елда үткәрелгән Өченче ревизия документларындагы ясаклы татарлар исемлегендә Аналык инде телгә алынмый. Аның исеме 1785 елгы Дүртенче ревизия һәм 1797 елгы Бишенче ревизия материалларында (ясаклылар исемлегендә) күренми. Ни булган соң? Аналык авылы башка җирх'ә күчеп киткән, беткән үк микәнни соң? Шуны ачыклау нияте белән Петербургның Салтыков-Щедрин исемендәге китапханәсендә махсус бүлектә саклана торган безнең төбәкнең 1755 елда төшерелгән беренче картасын карыйм. Аналык үз урынында, аннан соңрак эшләнгән карталарда да ул Аналык инешенең Куак суына кушылган җирендә зур нокта булып акаеп тора. Димәк, авыл бер яры да китмәгән, ул үз урынында. Әмма ревизияләр вакытында Федотовка ясаклылар исемлегенә кертелмәгән. Тарихи документлардан белүебезчә, ясакны ул заманда бары тик христианлыкны кабул иткән крестьяннар гына түләмәгән. Аңлашыла ки, димәк, Куак чиркәве миссионерлары тырышлыгы белән (Аналык халкын чукындыру өчен Казан епискобы Лука Канашевич кешеләре монда хәтле килеп йөрмәгән бит инде) XVIII гасырның 50 нче елларында авылдагы Фәрхетдин яисә Фәсхетдин дигән кемсә христианлык кабул иткән һәм аңа Федот исеме бирелгән. Чукынучыларның да ике-өч булуы да мөмкин. Ләкин шуннан да артык түгел һәм бу Куак миссионерларының төбәктәге бердәнбер уңышы булган.
Ул заманнардагы законнар буенча, чукынган татарлар мөселманнардан аерым яшәргә тиеш булалар. Баштарак христиан дине кабул итүчеләр үзләре яңа урынга күчерелә торган була. Әмма бу бик чыгымлы эш, аннан казна кесәсенә дә суга. Шуннан инде падишаһның яңа указы чыга. Аның буенча, авылда бер яки ике кеше чукына икән, андагы бөтен җирләр христианлык кабул итүчеләргә бирелә, мөселманнар исә, йорт-җирләрен ташлап, теләсә кая китәргә тиеш була. Аналык кешеләренең дә мөселман булып калганнары авылдан китәргә мәҗбүр ителә: бер төркеме (Кармыш төбе) - Керкәлегә, икенче төркеме Урдалата күчеп китә. (Кара: "Казан утлары" журналы, 1984 ел, 1 нче сан.)
Аналык крестьяннарыннан нибары берничә кешенең генә чукынуы бәхәсләшергә урын калдырмый. Чөнки тарихтан беләбез ки, татар халкына урыслар көчләп таккан бу мәсхәрәле процесс бик акрын һәм авыр барган. Мөселманнарны чукындыру өчен урыс миссионерлары прәннек (толып, тана, ат ише бүләкләр, аракы эчерү, салымнардан азат итү ) һәм иң әшәке камчы (өйләрен ишү, яндыру, кыйнау-имгәтү, суга батыру һ.б.) ысулларын куллансалар да, татарлар чукынуга теш-тырнаклары белән каршы торалар, гомер сөргән нигезләрен ташлап китәләр.
Ә инде теге яки бу бүләккә, аракыга һәм салымнан азат итүгә кызыгып чукынучылар да христианлыкны чын күңелдән түгел, бәлки формаль гына кабул итәләр. Моны иң явыз шовинист һәм урыслаштыручылар үзләре дә икърар итәргә мәҗбүр. Бу уңайдан Казан университеты профессоры, ата шовинист Н.Спасский фикерләре кызыклы гына. Ул үзенең 1912 елда Казанда басылып чыккан "Туган ил белеме буенча очерклар" дигән китабында (82-83 битләр) менә нәрсәләр яза (фикер ялгышлыгы булмасын өчен, өзекне татарчага тәрҗемә итми генә кйтерәбез):
"К татарам же обыкновенно относят так называемых "крещен" . Судя по месту жительства главной массы их, это потомки булгарских племен. Все они крещены в два приема: вскоре после покорения Казани и в XVIII веке, особенно при императрице Елизавете Петровне. Первые называются старокрещенными, вторые - новокрещенными. Первые сохранили языческую старину, чистые, древние формы народного языка, чистоту нравов, вторые, принявшие христианство уже после укоренения в их массе ислама, придерживались магометанства и отпадали от христианства при первой же возможности, особенно во второй половине XIX века и после 17 октября 1905 года.
На самом деле их нельзя назвать вполне христианами, это какое-то особое межеумочное, хотя и весьма интересное племя, представляющее в своих убеждениях и привычках какую-то смесь христианства с магометанством и язычеством и стоящие специального изучения этнографов и историков. Христианство, в которое они были крещены казанскими чудотворцами, составило между ними третью веру, надобно сказать, самую слабую. Эту смесь трех вер они сохранили, как любопытный памятник старины, по некоторым глухим местам почти целиком дотянувший до нас свое существование еще от XVI века, и как печальное свидетельство слабости на них русского влияния. 
Христианство привилось к старокрещенным только в очень слабой степени... Они во (изо) всей силы исповедуют символ ислама: "Нет Бога, кроме Бога, Магомет пророк Его". Только некоторые, более близкие к христианству, считают Магомета просто святым. Почитание татарских святых развито у них почти в одинаковой степени, как и между коренными магометанами... Коренным источником религиозного миросозерцания для них служила не Библия, а именно Коран. К обрядам старокрещенный часто равнодушен: в церковь не ходит, а если когда и явится в нее, то не молится, домашней молитвы тоже не совершает, разве в присутствии русских, а если молится иногда, по-татарски, поднимая руку кверху и читая татарские молитвы, что называется у них "творить аминь", перед началом дела или перед приемом пищи вместо "господи помилуй", говорит "бисмилля", постов не соблюдает ни татарских, ни русских, их исповедь и причастие принимает только по необходимости, перед свадьбой да перед смертью. Результатом этого колебательного состояния между разными верами необходимо должен был явиться у старокрещенных религиозный индифферентизм, между ними постоянно можно слышать известное рассуждение, что и ту и эту веру Бог дал, что всякий по своей вере и спасается, и что даже еще неизвестно, которая вера лучше".
Китабына караганда, чукындыруны ялкынлы яклаучы галимнең тануы бу. һәм аны хаксыз дип булмый. Н.Спасский, нигездә, иске керәшеннәр хакында язса да, аның сүзләре яңа керәшеннәргә, шул исәптән Федотовка керәшеннәренә дә бик төгәл туры килә.
Әле 60 нчы елларда да Федотовканың Санук әби (Александра Петрова): "Безнең өйнең почмагында сакаллы урыс сурәте тора, ә әнием намаз укый торган иде", - дип сөйләде. Чыннан да, керәшеннәр бер динне дә чын күңелдән тотмыйлар, аларны дәһриләр дияргә дә мөмкиндер.
Ярый, ничек булса булган, ХУШ гасырның урталарында Аналыкның берничә кешесе христианлык кабул иткән, шуннан инде авыл Федотовка дип атала башлаган. Әмма анда инде бер-ике йорт кына торып калган. Әмма бөтен тирә-яктан мөселман татарлары белән изоляцияләнгән авылда алай яшәү мөмкин түгел, андый торак пункт бетәчәк.
Ләкин яңа гына христианлык кабул иткән авылның юкка чыгуы миссионерларның абруена сугар иде. Менә шуңа да хакимият кешеләре Федотовкага башка җирләрдән (мәсәлән, Чаллы янындагы Куян һ.б. авыллардан) башка керәшеннәрне китереп утыртырга ашыгалар. Шулай итеп, Федотовка акрынлап үсә, тернәкләнә башлый. Унынчы ревизия (1856-1859) вакытында биредә инде 51 йорт булып, аларда 219 ир-ат һәм 241 хатын-кыз яши (Россия империясенең халык яши торган урыннары исемлеге. XXXVI том. Самара губернасы, Санкт-Петербург, 1864 ел). Тагы чирек гасыр уза һәм инде авыллардагы йортлар саны 97 гә җитә, анда 583 кеше яши. ("Европа Россиясенең волостьлары һәм мөһимрәк авыллары". СанктПетербург, 1883 ел.) XIX гасырның соңгы чирегендә Федотовка сизелерлек үсә, мондагы йортлар саны инде 141 гә, халкы 966 га (448 ир-ат һәм 518 хатын-кыз) җитә (Самара губернасының халык яши торган урыннары исемлеге. Самара, 1900 ел). Шул ук белешмәдән без авыл халкы карамагында 1515 дисәтинә уңайлы һәм 108 дисәтинә уңайсыз җирләр, өч су тегермәне булуын һәм биредә чиркәү-мәхәллә мәктәбе (чиркәү үзе булмаса да) эшләвен беләбез. Беренче империалистик сугыш, революция һәм Ватандашлар сугышы кебек зилзиләләр алдыннан соңгы тапкыр чыгарылган шундый ук исемдәге белешмәдән без түбәндәгеләрне ачыклыйбыз: 1910 елда Федотовкада 190 йортта 1088 кеше яши, ә менә җирләре кимегән, 1160 дисәтинәгә генә калган. Бу хәл Столыпин реформалары вакытында байтак кына хәлле крестьяннарның хуторларга чыгуы белән аңлатыла. Хәер, дөньялар болгана башлау белән, алар барысы да кире авылга кайталар.
Әйткәнебезчә, гасыр башында биредә әле чиркәү булмый, бинасы алтмышынчы елларга кадәр сакланган агач чиркәүне 1910 елда гына салалар. Ә менә чиркәү-мәхәллә мәктәбе авылда 1890 еллар тирәсеннән эшләп килә. Дәресләр крестьяннарның шәхси өйләрендә һәм татар телендә (һәрхәлдә, бүгенге мәктәптәгечә түгел) алып барыла. Анда дини һәм әхлакый сабакларны поп Алексей Григорьев, дьяк Игнатий Прокопьев һәм аның хатыны Анна Григорьевна һ.б. укытучылар бирә. Алай да революциягә кадәр авыл халкының күңеленә иң нык сеңеп калган укытучы - ул Зәйдән (Чиябаш авылыннан) килгән Кузьма Кузьмич Афанасьев. Федотовкада күп еллар буе эшли Кузьма Кузьмич һәм биредә совет мәктәбен дә ул оештыра.
XX гасырның беренче елларыннан ук башланып киткән мәхшәр хәлләр федотовкалыларны да читләтеп үтми. Әйтик, Илья Никитин, Алексей Михайлов, Степан Петров, Алексей Тимофеев, Степан Ионов, Андрей Агеев, Дмитрий Иванов, Егор Степанов кебек күп кенә ир-егетләр беренче бөтендөнья сугышына алыналар. Байтагы шуннан Ватандашлар сугышына катнашып китә, күбесе чит-ят җирләрдә үлеп үк кала. Ә менә Константин Петров, Петр Васильев, Павел Карпов, Анисим Петров, бертуган Степан белән Прокопий Митрофановларга һ.б. күп кенә егетләргә, кулларына корал тотып, Совет властен якларга туры килә.
1918 елның февраль азагы һәм март башында хәзерге район территориясендәге волостьларда һәм авылларда Совет власте урнаштырыла. Федотовкада да авыл Советы барлыкка килә. Аның беренче рәисе итеп сугышлар кичкән Анисим Портновны сайлап куялар. Аннан соң аны Петр Антонов алыштыра. Шунысы кызыклы: соңрак аның эшен улы Иван Антонов, тагы да соңрак оныгы Михаил Антонов, ә 80 нче елларда Антоновларның килене Әминә Антоновалар дәвам иттерә.
1920 елның кышында бөтен тирә-юньне ду китергән сәнәкчеләр фетнәсеннән федотовкалылар да читтә кала алмый, хәтта аларның кайберләре өчен фаҗига белән тәмамлана. Мәгәр авыл Советы һәм укытучы Кузьма Кузьмич, Андрей Портнов, Петр Васильев кебек активистлар авылда яңа хакимиятне ныгыту, совет мәктәбе ачып җибәрү өчен күп көч куялар.
20 нче елларда авылда партия ячейкасы барлыкка килә. Павел Карпов, Анисим Портнов, Кузьма Андреев кебек активистлар - аның беренче әгъзалары. Бер үк вакытта диярлек комсомол ячейкасы да оеша. Башлап комсомолга кергән Иван Родионов, Михаил Сидоров, Егор Сидоров, Николай Трофимов, Никифор Архипов, Афанасий Андреев, Мария Андреева, Мария Кузьмина, Василий Родионов (ячейка секретаре) һ.б. коммунистлар кушкан бөтен яхшы һәм яман эшләрне башлап йөриләр: кооператив төзиләр, халыктан икмәк талыйлар, концерт-спектакльләр, ял кичәләре оештыралар, чиркәүне ябалар һ.б.
Коммунистлар, комсомоллар һәм Совет активистларының уртак тырышлыгы белән 1929 елда Федотовкада "Алмаз" колхозы оештырыла, аның рәисе итеп Анисим Портнов сайлана. Күмәк хуҗалыкның беренче әгъзалары исә шул ук активистлар. Ундүрт яшьлек Е.Сидоров - Кирлегәчтәге Хәниф байның элеккеге батрагы - колхозчыларның иң яше санала.
Һәркайдагы сыман, колхозның беренче көннәрендәге ыгызыгылар, кыенлыклар, колхозны сүгүләр Федотовкада да булып ала, билгеле. Хәтта Степан Портнов дигән таза хәлле берәүнең чәчүлек орлыклар саклана торган колхоз амбарын яндыруы да мәгълүм. Мәгәр акрынлап бар да җайлана. "Алмаз" тернәкләнеп китә. 30 нчы елларда инде Ульяна Степанова, Софья Тимофеева, Татьяна Степанова, Мария Дмитриева, Виктор Дмитриев, Федора Степанова кебек стахановчы колхозчыларның исемнәре бөтен районга таныла. Шул ук 30 нчы елларда колхозның фермалары, ат абзарлары кебек терлекчелек биналары да салына. Прокопий Ильин җитәкчелегендә клуб эшли башлый, китапханә ачыла. Колхозның үзендә киемнәр тегү мастерское да була. 1935-1937 елларда мондагы җидееллык мәктәп өчен ике катлы агач бина салына. 1941 елдан ул урта мәктәп булып эшли башлый һәм 1943 елда беренче чыгарылышын ясый. Әмма шул ук елны ул, сугыш вакыты кыенлыклары аркасында, кабат җидееллыкка әверелә. 1948 елдан исә тагы урта мәктәп.
Сугышның беренче көннәреннән үк федотовкалылар да Ватан сагына басалар. Егор Кузьмин, Андрей Анисимов, Иван Андреевлар кебек 400 ләп ир-егет китә фронтка, туларның 208 е яу кырында ятып кала... Авыл егетләренең сугышта батырлыклар күрсәтүләре, күбесенең орден-медальләр белән бүләкләнүе турында күп сөйләп булыр иде.
Монда калганнар исә җиңнәрен сызганып ирләрен, абыйәтиләрен алыштыралар. Татьяна Антипова, Татьяна Степанова, Мария Портнова, Мария Семенова, Матрена Степанова, Марфа Маркелова һ.б. кызлар тракторларга утыралар, комбайнчылар булып эшлиләр.
Ульяна Кузьмина, Мария Байбурина, Агафья Емельянова, сугышта бер кулын калдырып кайткан Яков Тимофеев кебек дистәләрчә фидакарьләр иртә таңнан кара төнгәчә кырда, фермаларда эшлиләр.
Әмма сугыш чоры Федотовка авылына да зур зыян сала, колхоз да, атлары сыман ук, күтәрәмгә кала. 1950 елда "Алмаз", "Средний ключ" (Кузьминовка) һәм "Яшь көч" (Сарабиккол Тукмагы) колхозларын бергә кушып, эреләндерелгән Ленин исемендәге хуҗалык оештыруның да файдасы тими. Колхоз бик озак һәм авыр тернәкләнә. Инде аякка басып киләбез генә дигәндә хуҗалыкка янә каза килә: аңа таралып бетеп бара торган Чапаев исемендәге колхозны (Мордва-Ивановка) китереп тагалар. Шуннан инде эшләр тагы артка китә...
КУЗЬМИНОВКА
Ленин исемендәге колхозның бер бригадасы булып калган Кузьминовка авылы XIX гасырның утызынчы елларында нигезләнгән, диләр. Унынчы ревизия материалларына караганда, бу сүзләрдә хаклык бар кебек. Югарыда телгә алынган белешмәләрдән 1856 елда бу катнаш чуаш-мукшы авылында 30 йорт булуы һәм аларда 280 (134 ир-ат һәм 146 хатын-кыз) кеше яшәве мәгълүм. Яңа гасыр башына (1900 ел) авылдагы йортлар саны 76 га, халкы 476 га (240 ир-ат һәм 236 хатын-кыз) җитә. Түбән Чыршылы волостена кергән бу авылда ул чорда чиркәүмәхәллә мәктәбе (чиркәүсез), май заводы һәм су тегермәне бар. Кузьминовканың 914 дисәтинә уңайлы һәм 92 дисәтинә уңайсыз җире була. 1910 елга йортлар саны 92, халкы 529 кешегә (257 ират һәм 272 хатын-кыз) кадәр җитә. Икенче су тегермәне салына. 
Бәләкәй авыл булса да, яңа гасыр зилзиләсе Кузьминовканы да читләтеп үтми. Николай Иванов, Степан Николаев, Алексей Ильдебенев, Петр Абросимов, Дмитрий һәм Михаил Нестеровлар кебек крестьяннар, кулларына корал тотып, Совет властен яклап, аны урнаштырып йөриләр.
1918 елда авылда Константин Гурьянов, Владимир Ильдебенев, Ефим Абросимовлар составында ярлылар комитеты оештырыла. Алар Кузьма Иванов рәислегендә партия һәм хөкүмәтнең бөтен карарларын тормышка ашыралар. Яңа хакимиятнең беренче көннәрендә үк биредә заманча мәктәп ачыла, мөдире - Янохин.
1929 елда Кузьминовканың 19 гаиләсе күмәкләшеп "Средний ключ" колхозы төзиләр. Беренче мәлдә колхозның 10 аты була. Рәис итеп иң әүвәл Федор Осипов сайлана, аннары аны Симушкин алыштыра, соңрак исә хуҗалыкка М.Нестеров итәкчелек итә.
САРАБИККОЛ ТУКМАГЫ
Исеменнән үк күренгәнчә, Сарабиккол Тукмагы - Сарабикколдан күчеп утырган авыл. Бу хәл 1929 елда була, менә шуңа да Тукмак башта ук "Яшь көч" колхозы булып яши башлый. Авыл исеме чишмә исеменнән алынган. 1950 елда Федотовка колхозы белән кушылгач, Тукмак бетүгә таба йөз тотты. Хәзер инде аны аерым авыл дип санап та булмый.
ФЕДОТОВКА
Никадәр генә эчкәре авыл булмасын, Федотовка да, аның авыл Советына караган башка авыллар да туган илебезгә байтак кына күренекле кешеләр, бик күп белгечләр һәм үз эшләренең осталарын бирделәр. Биредә укытучы Андреев Афанасий, Васильев Порфирий, Антонова Ульяна, Ефимов Николай, Трофимов Иван, Рәшит Абдуллин, Әхсән Җамалиев, шагыйрь Григорий Родионов (Гәрәй Рәхим), очучы Никитин Вячеслав, Удмуртстан районнарының берсендә милиция начальнигы урынбасары булып эшләгән Атникеев Валерий, полковник Степанов Михаил, нефтьче Миронов Леонид, Григорьев Василий һ.б. күпләрнең исемнәрен горурлык белән телгә алалар.
ШӨГЕР
Мәгълүм булганча, 1917 елгы революция һәм аңа бәйле рәвештә башланып киткән Ватандашлар сугышы елларында Рәсәй мөселманнары арасында тәмам пешеп җиткән милли җөмһүрият (Идел-Урал җөмһүрияте) турындагы бәхәсне Ленин һәм аның шәкерте Сталин бер селтәнүдә үзләренең файдасына (бөек милләтчелек шовинизмы файдасына) хәл итәләр. "Бүлгәлә һәм хакимлек ит" дигән иманнарына туры калып, алар татарлар күпләп яши торган Идел-Урал төбәген төрле административ берәмлекләргә бүлгәлиләр. Шулай итеп, 1919 елда "Башкортстан Автономияле Совет Социалистик Республикасы", ә 1920 елда "Татарстан Автономияле Совет Социалистик Республикасы" дип аталган курчак җөмһүриятләре барлыкка килә. Әлеге республикалар чынлыкта Мәскәү кулындагы уенчык кына булсалар да, аңа кадәр 380 ел чамасы элек үзенең милли дәүләтчелеген югалткан татар халкы бу гамәлне шатланып кабул итә. Һәм, әйтергә кирәк, яңа җөмһүрият баштагы елларында татар халкының өметен азмы-күпме аклый - 20нче елларда татарлар өчен шактый гына изге гамәлләр тормышка ашырыла, һәрхәлдә, яңа туган Татарстан җөмһүриятенең төп халкы өчен бүгенге "мөстәкыйль" ТРга караганда милли мәсьәләдә күбрәк әйбәт эшләр эшли.
Ярый, фәлсәфәгә бирелми генә, Татарстан автономияле җөмһүрияте төзелгән көннәргә кайтыйк әле. Совет хөкүмәтенең 1920 елның 27 май декреты нигезендә төзелгән Татарстан АССР территориясенә элеккеге Казан, Уфа, Самара, Вятка һәм Сембер губерналарында татарлар күпләп яши торган өяз волостьлар кертелә. Шул исәптән, аңа кадәр Самара губернасына караган Бөгелмә өязе дә, 38 волость белән бергә, Татарстан составында булып чыга. Бәс шулай икән, бүгенге көндә Лениногорск районы җирендәге Богоявленка (үзәге Михайловка), Варваринка (үзәге Кичүдә), Каратай, Кузай, МордваИвановка (үзәге Суркинда), Түбән Чыршылы, Яңа Писмән, Спиридоновка, Мордва-Кармалка волостьлары да Татарстан волостьларына әвереләләр. Шунысын да әйтик, Татарстан җөмһүрияте оештырылганнан соң, элеккеге өязләр кантоннар дип атала башлыйлар, һәм алар бу исемне 1924-1930 елларда, ягъни Татарстанның тернәкләнүе чорында йөртәләр. Гомумән, бу дәвердә Татарстанда дүрт дәрәҗәдәге административ бүленеш хакимлек итә: җөмһүрият - кантон - волость - авыл Советы. 1927 ел башында Татарстанда 12 кантон - 125 волость исәпләнә, алар составына 5056 торак пункты керә.
1927 елда Җөмһүрияттә районлаштыру, ягъни кантоннарны һәм волостьларны яңа административ берәмлек белән алмаштыру башлана. Әмма бу эш дәррәү кубып тоташтан үткәрелми. Әүвәл, Бөтенсоюз үзәк Башкарма Комитетының 1927 ел, 4 февраль карары белән, элеккеге Зөя һәм Лаеш кантоннары җирләрендә Лаеш, Балык Бистәсе, Зөя, Норлат, Кайбыч һәм Тәмте районнары төзелә, Алабуга кантоныннан Әгерҗе, Арча кантоныннан үзәге Казанда булган Воскресенск районы (соңрак Казан районы) аерылып чыгалар.
Яңа районнарның практик эшчәнлекләре, Татарстанда яисә башка өлкәләрдә булмасын, яңа административ бүленешнең максатка ярашлы икәнен раслый. Партиянең 1930 елда булып узган XVI съезды СССРдагы яңа административ бүленешне хуплый һәм бу эшне ашыктыруны таләп итә. Бөтенсоюз Үзәк Башкарма Комитетының 1930 елда кабул ителгән карары нигезендә Татарстан 45 районга бүленә. Бу урында шунысын да әйтик: ул елларда әле теге яки бу карар кабул ителгәндә милли мәсьәлә төп шартларның берсе булып тора. Менә шуңа да районнарның чикләре әлеге төбәктә яшәүче халыкларның милләтен һәм инде, әлбәттә, аның хуҗалык һөнәрмәнлеген искә алып төзелә. Яңа районнарның берсе (оешып җиткәндә ул Шөгер районы дип атала) үз эченә Шушма үзәне төбәгендәге татар авылларын алырга тиеш була.
БҮБКның әнә шул карары нигезендә 1930 елның 10 августында Бөгелмә кантоны территориясендә Әлмәт, Бөгелмә, Беренче Май (Чирмешән) һәм Шөгер районнары оештырыла, соңрак исә Азнакай (1931 ел, 30 октябрь) һәм Яңа Писмән (1935 ел, 10 февраль) районнары да барлыкка килә.
Бүгенге көндә Лениногорск районының нигезен тәшкил иткән Шөгер районы составына Иске Варваринка, Урмышлы, Кирлегәч, Сарабиккол, Мордва-Кармалка, Түбән Чыршылы, Федотовка, Куакбаш, Кузай, Спиридоновка, Шөгер, Иске Куак, Яңа Иштирәк, Керкәле, Иске Иштирәк, Сугышлы, Чүте, Яңа Сережкино, Туктар-Урдала, Мөэмин-Каратай, Мордва-Ивановка авыл Советлары керә. Болардан тыш Тимәш, Сходнево, Лагерька һәм Урманасты Үтәмеш авыл Советлары да 1935 елга кадәр шушы районга карыйлар.
Яңа районны оештыру һәм аның эшен башлап җибәрү өчен Шөгер волосте башкарма комитеты рәисе Хаҗи Зарипов җитәкчелегендә оештыру комитеты төзелә. Комитет яңа районның үзәген сайлап алырга, авыл һәм волость Советларының съездларын үткәрергә, булачак район съездына делегатлар сайлауны оештырырга тиеш була. Булачак районның чикләре инде билгеле, башка мәсьәләләр дә бәхәсле түгел.
Ә менә район үзәген сайлап алу чын мәгънәсендә гауга кубара, чөнки һәр авыл Советы мондый дәрәҗәгә ирешү турында хыяллана. Оештыру комитеты әгъзалары, билгеле инде, мәсьәләгә аеграк карарга, объективрак булырга тырышалар, булачак район үзәген сайлаганда күп кенә шартларны искә алалар. Ниһаять, озакка сузылган бәхәсләрдән соң, район үзәге итеп Иске Шөгер авылы билгеләнә.
Нишләп соң әле Иске Шөгер, нигә Иске Иштирәк, Иске Куак яисә Түбән Чыршылы түгел? Беренчедән, Шөгер чагыштырмача яңа районның уртасында, тимел юл станциясенә (Келәүле) иң якыны. Аннан, ни әйтсәң дә, биредә битум заводы эшләп тора, димәк, азмы-күпме биналар табарга мөмкин, аннан да битәре, заводта электр энергиясе бар. Әлбәттә инде, авылдагы волость Советының ярыйсы гына бинасы булуы да исәпкә алына. Янә дә килеп оештыру комитеты рәисе Хаҗи Зариповның патриотлыгы да роль уйнамый калмагандыр. 
Шулай итеп, 1930 елда Шөгер районы барлыкка килә, һәм аның үзәге раслана. Тик әлегә район Советы да, аның башкарма комитеты да, райком да юк. Чөнки әлеге торак пунктларда съездлар узмаган, делегатлар сайланмаган. Тик район оештырылган икән, аны җитәкчеләрсез тотып булмый бит инде. Өстәвенә төбәктә күмәкләшүнең кызган чагы. Шуңа да район Советының беренче съезды булганчы дип, Шөгергә райбашкарма комитеты рәисе итеп Бөгелмәдә милиция начальнигы булып эшләгән Косарев, ВКП(б)ның район комитеты секретаре вазифаларын башкару өчен шулай ук Бөгелмәдән Кильдин дигән кешеләр җибәрелә. Әлбәттә инде, татар районы өчен бик кулай җитәкчеләр булып чыкмыйлар алар. Шулай да, бер кичкә кер мичкә дигәндәй, сайлауларга кадәр түзәргә туры килә. Яңа башлыклар, районда күмәкләшү эшен кызу темплар белән алып бару өстенә, авыл һәм волость Советларының съездларын үткәрергә, район Советының беренче съездына делегатлар сайлауны оештырырга да өлгерәләр. Ниһаять, 1931 елның 7 февралендә Шөгер битум заводының клубында (көндезләрен ул ашханә) район Советының беренче оештыру съезды булып уза. Шөгер район Советы башкарма комитетының беренче рәисе итеп читтән китерелгән Моратов, секретаре итеп Керкәледән Шакир Зәки улы Ситдыйков сайлана. Шул ук елның 15-25 маенда партия ячейкаларында, 5-25 июньдә комсомол ячейкаларында отчет-сайлау җыелышлары, район конференцияләре булып уза. ВКП(б) район комитеты секретаре итеп Шаһиәхмәтев сайлана.
Яңа районның яңа башлыкларына эш җитәрлек була, әлбәттә, ул елларда. Нигә дисәң, районда инде 53 колхоз, бер совхоз, 25 авыл Советы, 34 партия ячейкасы, 300 егет һәм кызны берләштергән комсомол ячейкалары бар. Күмәкләштерүне төгәллисе, авыл кулланучылар җәмгыятьләрен оештырасы, Иске Куак авылында ачылган беренче Шөгер МТСының эшен җайга саласы, район территориясендә таш юллар төзисе, Бәкердә шифаханә ачып җибәрәсе, халык мәгарифе, сәламәтлек саклау оешмаларының эшләрен җайлыйсы, тагы кырыкмаса-кырык әллә ниләр эшлисе бар. Җанга иң нык тигәне - Шөгер битум заводы. Ул тәүлек саен 100-110 кубометр утын "йотып" тора. Әлегә үзләре дә тернәкләнеп җитмәгән колхозлардан атлы олаулар җыеп, заводка утын ташытырга кирәк. Кыскасы, мәшәкать дигәнең муеннан.
Әмма барыннан да элек дәүләт учреждениеләренең эшләрен оештырып җибәрәсе бар. Моның өчен исә, аз-маз белемле булса да, кадрлар, бигрәк тә махсус биналар таләп ителә. Битум заводы биреп торган берничә бәләкәй бинага бөтен район учреждениеләрен тутырып булмый лабаса. Иске Шөгер авылында да максатка ярарлык биналар бер кул бармаклары белән генә санарлык.
Район үзәге өчен махсус бистә салу баштарак берәүнең дә уенда юк иде. Әмма кайбер акыллы ниятләрне еш кына тормыш үзе тәкъдим итә бит. Бу юлы да шулай килеп чыкты. Иске Шөгер болай да тыгыз утырган авыл - торак йортлар араларына махсус биналар салырмын димә. Авыл читендә шулай ук иркенлек юк, кырый йортлар яныннан ук таулар башланып китә. Инде кояш чыгышында һәм кыйбла якта бераз иркен урыннар бар икән - алары да болын, язын аларны су баса. Димәк, телисеңме-теләмисеңме, район үзәге өчен ялан кырда махсус бистә салырга кала.
Бистә өчен урынны Иске Шөгер белән Керкәле арасында сөзәк үрдән сайладылар. Дөрес, бу урын инде бөтенләй үк буш түгел иде. Әле 1924 елда Спиридон волость Советы башкарма комитеты рәисе булып Шәрип Бәдретдин улы Җәмилев эшләгән вакытта, ул волость үзәген Иске Шөгергә күчерүгә ирешкән иде. Башкарма комитет өчен тирә-юнь авылларның хәллерәк крестьяннарыннан талап алынган биналардан укмаштырып сигез почмаклы бер йорт та әмәлләтеп куйган иде. Шул ук урын кысанлыгы аркасында ул Иске Шөгер авылында түгел, бәлки Шушма елгасының сул як ярында, әлеге сөзәк үр башланып киткән кашлакка салынды. Хәзер Шөгер эшчеләр бистәсендә беренче бина саналган бу йорт авыл яклап килгәндә олы юлның сул як кырыенда ук 60 нчы елларга кадәр сураеп утырды. Аннан соң волость башкарма комитеты янында тагы бер-ике зур булмаган бина, каралты-кура төзелде. Дөрес, 30 нчы еллар башында инде битум заводы кырыенда да берничә административ бина һәм торак йорт бар иде. Әмма аларның әле барысы да Иске Шөгер авыл Советына карый иде.
1931 елның җәендә әнә шул элек волость башкарма комитеты урнашкан бина янында, киң иркен кырда зур төзелеш эшләре башланып китә. Ярый әле, Шөгер тирәсендә урманнар җитәрлек, кыргый ташка да мохтаҗлык юк, кирпеч дигәнең дә районның үзендә - анысын "Үрнәк-Күмәк" колхозы сугып кына тора. Өстәвенә яңа хакимият органнары Совет властеның 14 ел яшәү дәверендә мал-мөлкәт булдыруның бик ансат юлын үзләштереп өлгергәннәр иде инде, теге яки бу әйбер кирәк икән, Теләсә кайсы авылга барасың да кулакка чыгарылган крестьяннарның байлыкларын талап кайтасың. Бу "кәсеп" яңа район үзәген төзегәндә дә бик ярап куйды, булачак бистәдәге күп кенә торак йортлар һәм байтак учреждение биналары, хәтта элемтә үзәге, район Мәдәният йорты кебек зур-зур биналар да әнә шул "кулаклар "ның маңгай тирләрен агызып булдырган йортлары, каралты-куралары исәбенә салынды.
Яңа бистәдә күркәмрәк торак йортлар һәм дәүләт учреждениеләрен урнаштырырлык биналар салу өчен Сугышлы авылыннан Нуретдин Фәсхетдинев җитәкчелегендә җирле хуҗалык (местхоз) оештырыла, аның прорабы итеп Макаров билгеләнә. Ә инде төзелеш эшләре белән турыдан-туры райбашкарма хезмәт инспекторы Степан Иванович Николаев җитәкчелек итә. Аулаграк урыннарда кул пычкысы белән такта яру өчен махсус кузлалар пәйда була, соңрак райком һәм райбашкарма урнашачак бина нигезенең ишегалды ягындагы чокырларда известь яндырыла - булачак бистә мәйданы төзелеш шау-шуына күмелә. Бер үк вакытта йөзләрчә атлы олаулар урманнан - бүрәнә, Керкәледән - таш, Үрнәктән - кирпеч, башка авыллардан талап алынган бураларны ташып торалар.
Тиздән күмәк дәррәү эшнең нәтиҗәләре дә күренә башлый. Хәзерге халыкка көнкүреш хезмәте күрсәтү йорты урынында беренче торак йортлар барлыкка килә. Аннан инде аның янәшәсендә, Шушма ягында башкалары калкып чыга. Бистәдәге әлеге беренче торак йортлар барысы да диярлек "кулаклар"дан талап алынган каралтылардан укмаштырылган коммуналка тибындагы тораклар иде. Әйтергә кирәк, 30 нчы елларда Шөгердә шәхси йортлар юк дәрәҗәсендә иде әле.
Алай да район башлыкларының төп хафасы - район учреждениеләрен оештыру һәм аларны нинди дә булса биналарга урнаштыру. Болары да тиз, бик тиз кирәк. Менә шуңа да район үзәгендә башлап барлыкка килгән типография, элемтә бүлеге, милиция идарәсе, район кулланучылар җәмгыяте, дәүләт банкы һ.б. күп кенә учреждениеләрнең биналары әлеге дә баягы "кулаклар"дан талап кайтарылган йортларда иде.
Дөрес, бер үк вакытта универмаг, саклык кассасы, малтуар дәвалау урыны, хастаханә, райком һәм райбашкарма (өске каты агачтан) кебек учреждение һәм оешмаларның таш биналары да салына башлый. Аларның барысы да 19321935 елларда аллы-артлы файдалануга тапшырыла. 1940 елга инде район китапханәсе (битум заводында), район китап кибете (Иске Шөгердә) һ.б. шуның кебек берничә учреждениегә генә яңа бистәдә урын табылмый.
Махсус белемле кадрлар һәм биналар җитешмәүгә карамастан, яңа районның барлык учреждениеләре һәм елужбалары аның беренче көннәреннән үк эшли башлый. Алары әллә ни зур кыенлыклар тудырмый. Ә менә район газетасы һәм типографиясе эшен оештыру шактый мәшәкатьле булып чыга. Чөнки полиграфия эше тиз генә үзләштерә торган хезмәт түгел, җитмәсә, моның өчен махсус машиналар, станоклар һәм шрифтлар кирәк. Зур калалардан ерактагы район үзәгендә газета чыгару эшен җайга салуның авырлыгын күз алдына китерүе кыен түгел. Алай да бу эшнең дә фидакарьләре табыла. Укытучы Салих Фатих улы Фәсиев - әнә шуларның берсе. Ул типография һәм редакция эшен оештыруга күп көч куя. Беренче район газетасы "Тоташ колхоз"ның беренче мөхәррире итеп Ш.Шаһиев билгеләнә. Ниһаять, 1931 елның 1 маенда яңа газетаның беренче саны дөньяга чыга. Шуннан бирле ул үзенең исемен "Җиңү байрагы "на (1950 ел), "Ильич васыятьләре"нә (1959 ел) һәм, ниһаять, "Заман сулышы"на (1990 ел) алмаштырды. Әмма изге бер эштән - районның тарихын язудан туктамады.
Район үзәге кешеләрне бер үзенең учреждениеләре белән генә тартмый, аның җәлеп итү көченең чыганаклары күп төрле. Әйтик, Шөгердә шул ук мәшәкатьле 30 нчы елларда ук атнага бер тапкыр (якшәмбе көнендә) базар эшләп килде. Баштарак ул хәзерге стадион урынына җыела торган иде. Соңрак исә базар өчен махсус мәйдан (хәзерге пекарня урыны) билгеләнде. Атаклы Шөгер базары 50 нче елларга кадәр оешкан төстә һәм матур эшләп килде, халык өчен күп кенә игелекле гамәлләр башкарды.
Яңа бистәгә кешеләрне туплау өчен, әлбәттә, анда предприятие һәм төрледән-төрле башка оешмалар булуы да шарт. Бу яктан караганда, Шөгер инде башта ук уңайлы позиция алып тора - анда битум заводы бар. Ул биредә 1881 елдан бирле эшләп килә. Өстәвенә ул һаман киңәя, үсә. Җитмәсә, ул заманнарда Җанбур тавындагы шахталар да эшләгәнлектән, эшче кулларга мохтаҗлык зур. Әйтик, 30 нчы елларда заводта 900 дән артык кеше эшли. Дөрес, эшчеләрнең күбесе тирәяктагы авыллардан килеп-китеп йөрүче крестьяннар. Мәгәр яңа бистәдә төпләнергә теләүчеләр дә аз түгел.
Шул ук истәлекле 30 нчы елларда үзенең эшен башлап җибәргән район сәнәгать комбинаты да байтак халыкны җәлеп итә. Дөрес, баштарак ул авыл хуҗалыгы өчен бик тәҗел булган арба-чана, тугым-табан, агач көрәк ише әйберләр, авыл мәктәпләре өчен кирәкле парта-эскәмияләр, өстәл-урындыклар гына ясый. Соңрак Федотовкадагы Вторая пятилетка исемендәге һәм Куакбаштагы Маркс исемендәге әртилләр дә промышленностька кушылалар һәм аның эшләп чыгару куәте арта. Шөгердәге кирпеч заводы, бимит заводы, хәзерге агач эшкәртү комбинаты кебек предприятиеләрнең дә әнә шул райпромкомбинат базасында барлыкка килүен әйтеп үтик.
1937 елда Шөгер бистәсендә райондагы икенче МТС - Үзәк МТСы эшли башлый. Хәзерге "Сельхозтехника" берләшмәсе урынындагы бу МТСта башта 4 данә У-2 тракторы, 6 СТЗ, 8 HATH, 4 данә С-65 тракторы, 14 тагылма комбайн һәм бер "полуторка" автомобиле була. 1940 елда инде мондагы трактор бригадаларының саны унбергә (шулар эчендә комбайннар 31) җитә, һәм алар районның 20 колхозына хезмәт күрсәтә. Үзәк МТСының беренче директоры - аңа кадәр "Ленинский путь" колхозы рәисе булып эшләгән Александр Чернышев. Әмма аңа МТС белән озак җитәкчелек итәргә туры килми, ярты елдан соң аны ВКП(б)ның Шөгер райкомы секретаре итеп сайлыйлар. Аңардан соң МТСта директорлар булып Газизов, Вильданов, Николаев, Кәлимуллиннар эшли. Газизә Хаҗибаева, Зифа Байсарова, Л.Миңнебаев, Матрена Ильиналар исә станциянең беренче тракторчылары һәм комбайнчылары исәпләнәләр.
Әмма аларга үзләренең игелекле хезмәтләре белән авыл халкын озак шатландыру насыйп булмый. Сугыш чыккач, барлык ир-егетләр диярлек яу кырына китеп бетә, тракторларга һәм комбайннарга хатын-кызлар утыра. Аларның күбесе әле бүген дә район авылларында тыныч картлык кичерә. Сугыш елларында һәм аннан соңгы елларда трактор бригадаларына күп кенә яшүсмерләр килә. Гамир Галимов, Әсгат Юнысов, Зөфәр Мөхәммәтҗанов, Фәрит Шәрифуллин, Җәүдәт Таҗиев, Зөфәр Сәхауов, Гата Хәбирев, Зөфәр Хәбирев, Илкам Әхмәтев, Галимҗан Камалиев, Әбүбәкер Кәбирев кебек гомерләрен механизатор эшенә багышлаган дистәләрчә ирләр трактор һәм комбайннарга әнә шул хәвефле елларда борын аслары да кипмәс килеш утырганнар иде.
1958 елда илебездә колхозлар шул дәрәҗәгә җиттеләр ки, алар инде авыл хуҗалыгы техникасына үзләре ия була ала һәм аларны үзләре үк эшләтә, дип гөман ителде. МТСлардагы техника колхозларга сатылды, ә МТСлар исә ремонт-техника станциясе итеп калдырылды. Ә 1961 елда алар базасында "Сельхозтехника" берләшмәсенең район бүлекләре оештырылды. Әнә шуннан бирле алар дәүләт белән колхоз-совхозлар арасындагы багланышларны тормышка ашыралар. Хуҗалыкларны трактор, комбайн, автомашиналар, башка төрле техника белән тәэмин итүне шушы оешма башкара. Берләшмәнең район бүлегендә элеккечә үк тракторлар һәм комбайннар ремонтлана, колхозлар запас частьлар белән тәэмин ителә. Моннан тыш "Сельхозтехника" терлекчелек фермаларын механикалаштыру буенча да зур эшләр алып бара. Берләшмәнең базасы киңәйде, ныгыды, кадрлары үсте. Әйтик, Л.Миңнебаев биредә 1937 елдан бирле эшләү дәверендә гади тракторчыдан инженер-контролерга кадәр күтәрелде. Мәүлетбай Ризванов исә элеккеге МТСка каравылчы булып килгән иде. Тиз арада коручы һөнәрен үзләштерде һәм гомере буе станок артыннан китмәде. Ул гынамы, кирәк чагында эретеп ябыштыручы эшен дә башкарды. Куллары алтын бу зат предприятиенең иң яхшы уйлап табучысына әверелде. Бүген Марсель Зәки улы Фәрхетдинов җитәкчелек итә һәм элеккечә үк үз бурычын намус белән башкара торган бу предприятие коллективы үзе тәрбияләп үстергән Марс Шамбазов, Михаил Ильин, Фирван Даутов, Шәйхулла Вафин, Әсрар Әбләзев, Равил Корбангалиев, Альберт Юнысов, Сафиулла Гыйззәтуллин, Шакир һадиев, Әхтәм Заһретдинов, Самат Рәхимов, И.Хөснетдинов кебек ветераннары белән хаклы рәвештә горурлана.
Шәһәр бистәсендә халыкны эш белән тәэмин итүче оешмалар турында сөйләгәндә, монда 1937 елдан 1950 елларга кадәр, ягъни бу якларда буровойлар күбәйгәнче, аэродром эшләвен дә әйтергә кирәктер.
Ләкин дөнья бер эш һәм эш урыны белән генә дә түгәрәкләнми бит әле. Торак пункт барлыкка килгән икән, анда халык мәгарифе, сәламәтлек саклау, мәдәният мәсьәләләрен дә хәл итәргә кирәк. Бу яклап алганда да Шөгер төшеп калганнардан булмый. Әле 30 нчы еллар башында ук биредә балалар бакчасы (ул бүген дә эшли) ачыла, ике гектарда ял итү бакчасына нигез салына. Әлеге бакча күп еллардан бирле Шөгернең яме булып тора.
1934 елда бистәдә район хастаханәсенең (хәзер участок хастаханәсе) таш бинасы файдалануга тапшырыла. Бу урында инде эшне оештыручылардан һәм башлап эшләүчеләрдән Мәрьям апа Терегулованы ихтирам белән телгә алып китү кирәк. Әле ул елларда хастаханәдә дарулар аз, шартлар әйбәт булмый. Әмма халыкның сәламәтлеген саклау эше акрынлап җайга салына. Ләкин сугыш башланып китү белән, хәлләр тагы мөшкелләнә. Хәвефле сугыш елларында һәм аннан соңгы авыр елларда табиблардан Вәлиев (баш табиб), Чуриков, Сибгатуллин, Роза Фәхриева, Фатыйма Шакир кызы, Арслан Сәйфи; шәфкать туташларыннан Хәбирева, Валентина Петровна Гыйрфанова, Сабирова, Әлмөхәммәтова, Кошкина, Сафиуллина һ.б. авыруларга нормаль шартлар тудыру өчен бөтен көчләрен куялар. Ә Анна Михайловна Петрова биредә хастаханә ачылганнан алып соңгы елларга кадәр эшләде, бары тик сугыш вакытында гына бистәдән китеп торырга туры килде. Полина Мурасина турында да шул ук сүзләрне әйтергә мөмкин.
Әле район үзәге Лениногорскига күчерелгәч тә, Шөгер хастаханәсе үз бурычын үтәүне аз гына да йомшартмады, монда табиблардан Н.Сираева, Х.Сибгатуллин, шәфкать туташларыннан Мурзина, Хәйретдинова һәм башкалар халыкның рәхмәтен яуладылар. 1984 елда хастаханә өчен шәһәр тибындагы яңа бина салынды. Аны салу һәм ачу эшен баш табиб Баетам Газимҗан улы Мөхәммәтҗанов башлап йөрде. Ул нефтьчеләр шифаханәсенә баш табиб булып күчкәч исә, бистәдәге халык сәламәтлеге эшен Фаяз Ибраһим улы Ибраһимов үз кулына алды.
Шул ук 30 нчы елларда бистәдә район Мәдәният йорты салынган иде. Шөгернең шул ук елларда эшләрен киң җәелдереп җибәргән һәвәскәр артистлары татар милли сәнгатен үстерүгә зур өлеш керттеләр. Алар инде ул елларда ук Мирхәйдәр Фәйзинең "Галиябану", Шәриф Камалның "Козгыннар оясында", Таҗи Гыйззәтнең "Ташкыннар" кебек классик әсәрләрен сәхнәләштерергә сәләтле иделәр. Ул елларда Шөгер Мәдәният йорты драма түгәрәге артистларының осталыклары шулкадәр күтәрелә ки, 1936-1937 елларда аның базасында профессиональ колхоз-совхоз театры оештырыла. Театр директоры Габдрахманов, режиссер Гали Минхәерев җитәкчелегендә Шөгер артистлары Мәхмүт һәм Рәфидә Гайфуллиннар, Нәгыймә Дәүләтшина, Минһаҗев, Нуретдинова, Әхмәтев, Нургалиева, Кәримева һ.б. күрше районнарга гастрольләргә дә чыгалар. 
1937 ел һәвәскәр артистларга шатлык алып килә. Аларны Т.Гыйззәтнең "Ташкыннар"ы белән Казанга чакыралар. Коллектив Татар дәүләт академия театры бинасында, Татарстанның X еллыгы исемендәге Мәдәният сараенда һәм башка урыннарда әнә шул спектакльне берничә мәртәбә уйный, артистлар исә дипломнар белән бүләкләнәләр. Чыннан да, талантлы яшьләр уйный монда: Ризатдин Таһиров, Барый Галиев, Нурия Акчурина, Сәрия Закирова, Тәлгат Ситдыйков, Гөлбастан Габитова, Әминә Шакирова, Самат Садриев, фидакарь сәнгатькәр Фәйзи Коваленский һ.б.
Сугыш башлану белән, ир-ат артистлар барысы да фронтка китеп бетә. Талантлы коллективның ике вәкиле - Ризатдин Таһирбв белән Барый Галиев - ил өчен аяусыз көрәштә шәһит китәләр. Самат Садриев исә Советлар Союзы Герое дигән олуг исемне алуга ирешә.
Шөгердә мәдәният эше хәтта сугыш елларында, аннан соңгы үтә авыр заманда да гөрләп тора, һәвәскәр артистларның күбесе: Тәлгат Ситдыйков, Гөлбастан Габитова, Әминә Шакирова, Камил Мөхәммәтҗанов, Рәйсә Садыйкова һәм башкалар исә 70 нче елларга кадәр, хәтта бүген дә сәхнәдән төшмиләр.
Еллар үтү белән, алар га яшь алмаш килә тора. Шөгер сәхнәсендә Сәет Халиков, Мөсәллия Гайфетдинова, Әкъдәс Нәбиев, Мария Журавлева, Гаҗилә Ганиева, Кәримә Мөхәммәтҗанова, Порфирий Орлов һ.б. кебек халык талантлары күп еллар буе уйнадылар.
Аннары Ф.Мортазин, Ә.Бадыйкшанов, Р.Габделхаков, Р.Ризаков, Ф.Исмәгыйлев, Р.Галиев, Ш.Шәфыйков кебек дистәләрчә яшьләр килде. Заманаларның нинди булуына карамастан, Шөгер Мәдәният йорты үзенең талантлы һәвәскәрләрен район авылларына җибәреп тора. Агитбригада әгъзалары кыр станнарында, фермаларда, авыл сәхнәләрендә әледән-әле концертспектакльләр белән чыгыш ясап торалар. Авыл хезмәтчәннәре Равил Газизов, Зөлфия Сафина, Рафаил Әхмәтев, Камил Мөхәммәтҗанов, Рубин Мусин, Люция Гаязова, Зилия Гәрәева кебек талантлы һәвәскәр артистларны әле дә исләренә алып сөйлиләр. Шөгер Мәдәният йорты һәвәскәрләренең үзешчәннәр бәйгеләрендә хәзер дә бил биргәннәре юк.
Асфальт-битум трестының 1932 ел, 25 июль боерыгы белән Шөгер битум заводы каршында урыс милләтеннән һәм урыс телле халыкларның балаларын укыту өчен башлангыч мәктәп ачыла. Шуңа да ул 40 нчы елларга кадәр Завод мәктәбе дип атала. Баштагы елларда ул битум заводы конторасының беренче катындагы кысан бүлмәләрдә эшләп килә. Аның беренче укытучылары: Бичурина, Сәйфетдинова, Зарипова, Мөлековалар.
1939/40 уку елыннан ул, урта мәктәп буларак, Шөгер бистәсендәге Ленин урамы, 4 нче йортка күчә. Бу вакытта анда инде 223 укучы санала. Шуннан инде ул В.П.Чкалов исемендәге урта мәктәп дип атала башлый. Әмма урта мәктәп беренче чыгарылышын ясый алмый кала - сугыш башланып китә. Яуга ир-ат укытучылар гына түгел, 9-10 нчы сыйныф укучылары да китеп бара. Аларның күбесе туган якларына әйләнеп кайта алмый... Яу кырында ятып калганнар арасында мәктәпнең беренче директоры Константин Петрович Богданов та була...
Мәктәптә эшләп калганнарның уенда да сугыш кала. Педагогия коллективы җиңү хакына кулыннан килгәннең барын эшли. Әйтик, 1943 елда укытучылар оборона фондына шактый зур сумма акча туплыйлар һәм фронтка җылы киемнәр озаталар. Озак еллар буе М.Сәлимов, Ә.Камалов, Р.Җәмилев, А.Җәмилева, Р.Гыйматов, З.Гыйрфанов, В.Козлова, Н.Гәрәева, Ф.Сәйфетдинева, Е.Моисеева кебек районның иң оста педагоглары эшләде. Бүгенгеләре исә директорлары Нәфис Шәйхразый улы Мәүлетбаев җитәкчелегендә әнә шул остазларның эшләрен дәвам иттерәләр.
Чкалов исемендәге мәктәпнең 60 елдан артык яшәү дәверендә аны йөзләрчә кызлар һәм егетләр тәмамлап чыкты. Алар арасында шактый танылганнары һәм күренекле дәрәҗәгә ирешкәннәре дә байтак. Фәнни хезмәткәрләр А.Гайсин, А.Хәсәнев, М.Кәримев, В.Иванова, Ф.Харисов, Г.Нотфуллина, А.Хәйруллина, Р.Вахитов; ерак сәяхәтләрдәге кораб капитаннары Т.Исламов, Р.Фәйрушин, Мазыватов, И.Артемьев; табиблар А.Гайнетдинова, А.Сираева, Т.Вахитова; педагоглар Р.Девятаева, Л.Шәрипова; инженерлар Г.Сабитов, Цыганков, А.Шәмсуаров; хәрби начальниклар Хәсәнев, Вафин, И.Ситдыйков; хакимият аппараты хезмәткәрләре М.Шәрипова, Л.Нотфуллина, М.Сафин; журналистлар З.Терегулов, И.Латыйпов һ.б. әнә шундыйлардан.
1979 елдан бирле мәктәп шәһәр тибындагы ике катлы бинада эшли.
Бу урында шунысын да әйтик: Чкалов исемендәге урта мәктәпне тәмамлаучылар арасында күренекле кешеләр, Иске Шөгер урта мәктәбен тәмамлаучылар белән чагыштырганда, шактый ким. Моны укучыларның үз ана телләрендә укымаулары белән генә аңлатып буладыр. Әйе, Чкалов исемендәге мәктәп әүвәл урыслар һәм урыс телле халыклар өчен генә ачылган иде. Ләкин мәгълүм сәбәпләр аркасында анда бистәнең барлык балалары, хәтта әле тирә-як авыл балалары да укыды. Шөгердә урыслар һәм урыс телле халыклар беркайчан да 3-5 проценттан да артмады. Шуңа карамастан укулар гел генә урыс телендә алып барылды...
Сугыш алдыннан Шөгер күркәм һәм төзек бер бистә булып оешып җиткән иде инде. Алай да ул ике-өч урамлы бәләкәй торак пункттан артмады. Хәтта 1937 елга кадәр аның үзенең Советы да юк иде. Әмма ул инде зур бер район үзәге, исеме телләргә кергән бистә. Нигә дисәң, районның бөтен җаваплы хезмәткәрләре шунда яши, зыялылар шунда тупланган, төбәктәге телгә алырлык предприятие, оешмалар да шунда. Өстәвенә райондагы барлык бәйрәм-тантаналар, шау-шулы җыелышлар да Шөгердә үтә.
Сугыш елларында монда атаклы Шөгер нефтеразведкасының конторасы төпләнде, соңрак исә нефть эшенә бәйле һөнәрләр артты. Сугыштан соңгы халык хуҗалыгын торгызу елларында биредә халык һәм торак йортлар саны артты. Шулай да мин Шөгер бистәсенең үсеп китүен төбәктәге нефть табылу белән генә аңлатмас идем. Хикмәт шунда ки, сугыштан соңгы гаять авыр заманада кешеләр авыллардан кача башладылар. Алар күбесе, ерак китмәстән, Шөгергә килеп төпләнде. Бистәдә шәхси йортлар күзгә күренеп артты, өр-яңа урамнар ишәйде. 1950 елда инде биредә халык саны ике мең чигенә җитте. 1950 елның 25 гыйнварында районда чыга торган "Җиңү байрагы" газетасында РСФСР Югары Советы Президиумының Шөгергә шәһәр тибындагы эшчеләр бистәсе статусы бирелүе хакында Указы басылды. 1956 елда монда инде 2100 кеше яши иде.
Эшчеләр бистәсе статусы алганнан соң, Шөгердә төзелеш эшләре киң колач алды. Биредә элемтә бүлеге, дәүләт банкы, балалар һәм өлкәннәр китапханәсе, урта мәктәпнең агачтан салынган биналары, ашханә, сәүдә нокталары калкып чыкты, урамнарга су кертелде. Бистә Советы рәисләре булып эшләгән Хафиз Әхмәтев, Минетдин Мөхәммәтҗанов, Ильяс Исмәгыйлев кебек фидакарь шәхесләр бистәне төзекләндерү буенча зур эш башкардылар.
1959 елның ноябрь башында район үзәге Лениногорск каласына күчеп киткәч, кайберәүләргә Шөгер таралыр, хәтта бетәр сыман тоелган иде. Мәгәр бистәгә берни дә булмады, киресенчә, ул һаман да үсте, төзекләнде. Ул бүген дә, икътисад өлкәсендә булмасын, мәдәният һәм мәгърифәт өлкәсендә булмасын, районда саллы урынны алып тора.
ЯҢА ИШТИРӘК
Оренбург өлкәсенең дәүләт архивында безнең төбәк тарихын ачыклый торган кызыклы гына материаллар саклана. Әнә шул борынгы документларга караганда, 1796 елның җәендә Яңа Иштирәк авылы крестьяннары Спиридоновка халкының 452 дисәтинә печәнлекләрен тартып алалар. Мәсьәләне тыныч юл белән хәл итү һәм әлеге печәнлекне кире кайтарып бирү тәкъдименә яңа иштирәклеләр теш-тырнаклары белән каршы киләләр. Нәтиҗәдә ике авыл кешеләре арасында канлы бәрелеш килеп чыга: Спиридоновкадан Егор Осипов үтерелә, 20 ләп кеше авыр яралана. 
Бәхәсле җирдә печән җыеп алынмас борын, спиридоновкалыларның ышанычлысы өяз үзәге Бөгелмәгә китә һәм судка шикаять бирә. Суд исә әлеге мәсьәләне тикшерүне дворян утырышчысы, атаклы ришвәтче Моревка тапшыра. Анысы, эш буенча чыгымнарга дигән булып, спиридоновкалылардан 700 сум акча таләп итә. Тоз сатып алырлык кына да акчалары булмаган Спиридоновка халкы өчен коточкыч зур сумма була бу.
Кесәсенә акча таммаган дворян утырышчысы ачудан тикшерү эшен туктата, Спиридоновкадан 16 кешене кулга алдыра һәм аларны Бөгелмәгә озаттыра. Калада мукшы крестьяннарның кулларына богау салалар, үзләрен төрмәгә ташлыйлар. Яңа Иштирәк мужиклары исә, тиз генә акча җыеп, Моревка зур суммада ришвәт төртәләр, һәм бәхәсле печәнлек алар карамагында калдырыла.
Спиридоновкадан Семен Иванов, Иван һәм Исай Спиридоновлар юкка гына жалу белән Уфага баралар, кесәсендә сукыр бер тиен акчасы булмаган Филипп Исаев юкка гына җәяүләп Петербургка җитә, юкка гына хаклык эзләп йөри. Бу хәлләргә ачуыннан буылган Морев спиридоновкалыларны төрлечә җәберли: җинаятьчеләр кулы белән ике тапкыр Спиридоновканы яндырта, 400 олау сугылмаган ашлык кибәннәрен көл итә, авылның тегермән буасын җимертә, Филипп Исаевның гаиләсен төрмәдә җәзалый; Филиппның авыру әтисе шунда үлеп калуына сәбәпче була. Бу гаделсезлекләр ачыктан-ачык эшләнсә дә, Моревның гамәлләре законлы дип табыла, бәхәсле печәнлек тә яңа иштирәклеләр кулында кала.
Әлеге вакыйга патша судының асылын ачып салса да, бу очракта безне башка нәрсә кызыксындыра: законсыз басып алынган печәнлек тарихы Шушма буендагы Яңа Иштирәк авылының Спиридоновкадан соңрак барлыкка килүен раслый. Чыннан да, Яңа Иштирәк авылы архив документларында беренче тапкыр 1785 елда гына телгә алына. Дүртенче ревизия йомгаклары булган әлеге кәгазьләр ул чакта авылда 74 типтәрбабул һәм 71 ясаклы татар (ир-атлар) яшәвен хәбәр итәләр - җәмгысы 145 ир-ат. Бу инде, хатын-кызларны да исәпкә алсак, 14-15 гаилә дигән сүз. Димәк, авыл кичәле-бүгенле, ягъни 1785 елда гына килеп утырмаган, бәлки XVIII гасырның 70 нче елларында, һәрхәлдә, Пугачев восстаниесенә кадәр нигезләнгән. Нигә дисәң, Пугачев җитәкчелегендәге крестьяннар сугышыннан соң төбәк шулкадәр тузып бетә ки, монда XIX гасырның 30 нчы елларына кадәр яңа авыллар нигезләнүе күзәтелми. Инде авылның исеменә килгәндә, ул, Иске Иштирәк җирендә барлыкка килгәнлектән, Яңа Иштирәк дип атала.
Үтә патриархаль һәм чагыштырмача тыныч шартларда йөз елга якын вакыт үтә, һәм без 1856 елгы Унынчы ревизия йомгаклары буенча 1864 елда басылып чыккан "Россия империясенең халык яши торган урыннары исемлеге" белешмәсеннән Яңа Иштирәкнең уртача зурлыктагы авыл булып җитешүен күрәбез. Нигезләнүенә 90 ел вакыт узганнан соң, авылда 94 йорт булып, аларда 213 ир-ат һәм 242 хатын-кыз яши, Яңа Иштирәкнең инде мәчете, димәк, малайлар һәм кызлар өчен башлангыч мәктәпләре бар.
Урыны ярыйсы ук җайлы булып чыга, күрәсең, Шушма буена утырган авылларның соңгыраклары рәтенә керсә дә, Яңа Иштирәк тиз үсеп китә. Революциягә кадәр басылып чыккан белешмәләр моның шулай икәнен ачык күрсәтә.
Әйтик, 1883 ел. 159 йорт, 1012 кеше, мәчет.
1900 ел. 246 йорт, 1307 (627 ир-ат һәм 680 хатын-кыз) кеше, мәчет.
1910 ел. 303 йорт, 1594 (800 ир-ат, 794 хатын-кыз) кеше, 2 мәчет, 2 су тегермәне. Спиридоновка волостена караган бу авылның 2211 дисәтинә уңайлы һәм 170 уңайсыз җирләре була.
Тарихи документлардан һәм белешмә чыганаклардан күренгәнчә, революциягә кадәр Яңа Иштирәк тыныч кына провинциаль авылларның берсе була. Монда шау-шулы ярминкәләр дә, ыгы-зыгылы базарлар да, старостадан кала хакимият органнары да юк. 1918 елның февралендә Совет власте урнаштырылуга һәм совет мәктәбе ачылуга карамастан, авыл хәтта революциядән соң да кискен үзгәреш кичерми. Өяз аша дүрт тапкыр узган Ватандашлар сугышы, 1920 елның кышындагы сәнәкчеләр фетнәсе, 1921 елгы зур ачлык кебек олы вакыйгалар авылда булган вак-төяк үзгәрешләрне күмеп китә. Биредә хәтта озын гомерле кешеләрнең дә беренче авыл Советы рәисләренең, беренче совет укытучыларының фамилияләрен хәтерләмәүләре күп нәрсә сөйли. Аларның байтагы, күрәсең, читтән килгәннәр һәм авыл тарихында тирән эз калдырмаганнар. Өлкәннәр бары 1919 елда мәктәптә эшләгән укытучы Хәмитне генә хәтерлиләр, аның да фамилиясен онытканнар. Димәк, мөгаллим Хәмитнең дә эзләре тирәннән түгел...
Яңа Иштирәк мәктәбенең чын совет мәктәбе булып эшли башлавы 1921-1922 елларда укыткан Гариф ага Хәерев (Керкәле Тукмагы) исеме белән бәйле. Аннан соң 30 нчы елларда һәм сугыш алдыннан биредә Зәйнәп Мифтахова (Иске Иштирәк), Сабира Сәгыйтова, Мәкъбүлә Әхмәтшина (Керкәле), ирле-хатынлы Фатыйх һәм Мөзәянә Фәтхуллиннар (Урдала), Рәхим Саматов (Иске Шөгер) кебек күренекле педагоглар эшли һәм Яңа Иштирәк мәктәбе чын мәгънәсендә кадрлар әзерли башлый. Сугыш чорында һәм аннан соңгы елларда монда Хаҗип Абдуллин, Әминә Тәрҗеманова, Фоат Вилданов, Иехак Зыятдиновлар кебек тагы да әзерлекле педагоглар эшли, һәм алар авыл мәктәбенең данын күтәрәләр. Инде байтактан урта мәктәп хокукы алган бу уку йортында соңгы елларда Шамил Тәхаутдинов, Гөлсинә Сәетгалиева, Фәнүзә Насретдинова, Гүзәл Әхмәтева, Гөлшат Газизова, Галия Шәмсуарова һ.б. педагоглар җиң сызганып эшләделәр һәм эшлиләр, дистәләрчә малайларга һәм кызларга тормышка юллама бирәләр, өлкән коллегаларының изге гамәлләрен дәвам иттерәләр.
Шул ук 20 нче елларда Совет органнары Яңа Иштирәктә дә әйдәүче көчкә әверелә. Ул елларда авыл Советына җитәкчелек иткән Шакирҗан Сәлахов, Мәкәрим Садыйков, Гамир Ганиев, Фәхрулла Сафиуллин, Гасыйм Әхмәтев кебекләр партия һәм хөкүмәтнең юньле һәм юньсез карарларын тормышка ашыру буенча кулларыннан килгәннең барын эшлиләр. Өстәвенә 1928 елда Яңа Иштирәктә комсомол ячейкасы да барлыкка килә. Аның беренче әгъзалары Гамир Ганиев, Шакир Могыйнов, Шәфыйк Вәлиуллин, Шәһит Сафин, Вәли Кәримев һ.б. яңа тормышның бөтен кызыл эшләрен башлап йөриләр. 1931 елда инде комсомол ячейкасында 23 егет һәм кыз исәпләнә. Әйтергә кирәк, комсомол ячейкасы авылдагы барлык хәерле һәм хәерсез эшләрне оештыручы бердәнбер сугышчан оешма була ул елларда. Чөнки Яңа Иштирәктә партия ячейкасы юк, партия әгъзасы саналган ике кеше исә волость партия оешмасында исәптә тора.
Әнә шул комсомол яшьләр һәм авыл активистлары тырышлыгы белән 1930 елда биредә "Кызыл Иштирәк" күмәк хуҗалыгы оештырыла. Әмма ул фәкать 1931 елның 31 мартыннан соң гына чын-чынлап колхоз булып китә. Аның беренче рәисе итеп Фатих Шиһаповны сайлыйлар. Авылның беренче тракторчысы, Яңа Иштирәк авыл Советының элеккеге рәисе Гасыйм Әхмәтев ул елларны түбәндәгечә тасвирлый:
"1930 елда күмәкләшү башланды. Колхозга башта алты-җиде гаилә генә керде, ә ике айдан соң инде аларның саны 37 иде.
Җирне эшкәртү өчен сука һәм агач тешле тырмаларыбыздан башка эш кораллары юк иде. Хөкүмәт безгә чәчүлек орлык, игеннәрне уру өчен ургыч бирде. Беренче уңыш ашлыгын кулаклардан талап алынган җилгәргечләрдә чистарттык. Шул ук елны мине Шөгер МТСына (Иске Куак) тракторчылар курсына җибәрделәр. Авылга беренче "Фордзон" тракторын алып кайтуым бик хәтердә калган. Трактор янына бөтен авыл халкы җыелды, тиктормас малайлар гына түгел, өлкәннәр дә машинаны капшап-капшап карыйлар, аны нинди көч хәрәкәткә китерүе белән кызыксыналар. Машиналар крестьяннарны уйланырга мәҗбүр иттеләр. Беренче тракторлар беренче күмәк буразналарны гына салмадылар алар, крестьянның фикер агышын тамырдан үзгәрттеләр. Күпләр колхоз строеның өстенлегенә инанды, киләчәкнең өметле икәненә ышанды - бөтен авыл халкы диярлек күмәк хуҗалыкка тартылды" ("Заветы Ильича", 64 нче сан, 1970 елның 22 апреле).
Күп тә үтми, авылда беренче автомобиль дә пәйда булды. Аны Әхтәм Мусин, Закир Зәкиев, Хәниф Гыйбадуллиннар йөртәләр. Басуларны иңләгән беренче комбайннарны да озак көтәргә туры килми. 30 нчы елларда рәис булып эшләгән Мәгъсүм Әхмәтшин, Закир һәм Шакир Могыйновлар исә хуҗалыкның эшләрен җайга салу өчен бөтен көчләрен куялар. "Кызыл Иштирәк" акрынлап булса да тернәкләнә, шактый төзек хуҗалыкка әверелә. Колхозчылар ашлыкны һәм башка азыктөлекне, үзләренә бүлүдән тыш, байтак кына дәүләткә дә тапшыралар. Шул ук 30 нчы елларда авылда мәктәп, авыл Советы, медпункт, кибет, клуб һ.б. учреждениеләрнең тыйнак кына биналары да калкып чыга - үзенә бер кызыклы, җитү тормыш башлана.
Мәгәр имин еллар озак дәвам итми. Кинәт башланып киткән сугыш Яңа Иштирәк халкын да хафага сала. Ярулла Шәмсуаров, Хәниф Галимов, Исхак Зыятдинов, Мөзәянә Сәлмәнева, Әхияр Шәйдуллин, Хаҗип Мөхәммәтев, Разый Ганиев кебек ир-егетләр һәм кызлар афәтнең беренче көннәрендә үк яу кырына китеп баралар. Җәмгысы 207 улын һәм кызын озата сугышка Яңа Иштирәк. Утлы мәхшәр эченнән аларның нибары 77 се кайтып егыла авылга, калганнары исә канлы сугыш кырларында ятып калалар. Барлык татар халкы кебек үк, яңа иштирәклеләр дә яуда сынатмыйлар. Мәкәрим Сәетгалиев, мәсәлән, Мәскәү янындагы сугышларда үзен таныта, Мөдәррис Шәрифуллин исә Берлинга барып җитә. Габдерәуф Шәрифуллин, Хаҗип Мөхәммәтов, Мәхмүт Идиятуллин, Якуп Вафин, Кәрам Габдерәкыйповлар Днепрны кичкәндә чаялык күрсәтсәләр, Шакир Могыйнов, Әхияр Шәйдуллин, Исхак Зыятдинов һ.б. Берлинны штурмлаганда батырларча иңгә-иң көрәшәләр.
Бөек Җиңүне яулауда авылда калганнарның да өлеше аз түгел. Газизә Хаҗибаева, Минҗиһан Хәмәдиева, Хәмидә Габдерәкыйпова кебек япь-яшь кызлар фронтка киткән егетләрнең тракторларына утыралар. Гайшә Җаббарова, Мөзәянә Кашапова һ.б. комбайн штурваллары артына басалар. Хәлимә Галиуллина, Гайшә Әхмәтева, Гамбәрия Тәхаутдинова, Сәлимә Сафиуллина, Хәдичә Сафина, Мөкәрәмә Бәдретдинова, Саимә Ханиева, Гайшә Могыйновалар кебек дистәләрчә хатын-кызлар исә көнне төнгә ялгап басуда һәм фермаларда эшлиләр. Әнә шул эшчән хатыннарның, могтәбәр ил картларының һәм беләкләренә көч иңмәгән үсмерләрнең фидакарь хезмәте нәтиҗәсендә сугыш елларында "Кызыл Иштирәк" дәүләткә 200 мең тоннадан артык ашлык, 9 мең пот ит, 125 мең литр сөт һәм башка азык-төлек тапшыра. Үзләре ач-ялангач авыл кешеләре сугышчыларга җылы киемнәр әзерләп озаталар, соңгы тиеннәрен танк колонналары һәм самолет эскадрильялары төзергә бирәләр. Шунысы гыйбрәтле: ата-бабалар, әби-апалар үрнәге яшь буын өчен дә ят түгел икән. Вакыты җиткәч, бронетранспортерның механик-йөртүчесе Миннислам Гарифуллин, мәгънәсез сугышта булса да, әтиләре батырлыгын кабатлады һәм тау-ташлы Әфган җирләрендә һәлак булды. Авылга аның үле гәүдәсе белән Кызыл Йолдыз ордены гына кайтты...
Авыл халкы күпме генә тырышмасын, бер тиенсезгә көнтөн эшләмәсен, сугыш барыбер Яңа Иштирәкне әйтеп бетергесез бәла-казалар, хафалар белән күмде. Хуҗалык тәмам хәлсезләнеп тезләнде, халыкның көнкүреше искиткеч начарланды. Сугыш еллары һәм аның артыннан ук килгән бик авыр заманның кыенлыкларыннан чыгу өчен ниндидер чаралар күрергә кирәк иде. Баштарак авырлыклардан чыгу юлын колхозларны эреләндерүдә күрделәр. 1950 елда элеккеге өч хуҗалык ("Кызыл Иштирәк", Яңа Үтәмештәге "Дирижабль" һәм Чиялетаудагы "9 Май" колхозлары) берләшеп, эреләндерелгән "Татарстан" күмәк хуҗалыгы барлыкка китерделәр. Аның рәисе итеп Әүхәди Сәлахов сайланды.
Әмма афәтле елларда авылларның хәле шундый тотрыксыз иде ки, вак хуҗалыкларның берләшүеннән генә әллә ни файда чыкмады - колхоз таркалу юлында кала бирде.
1958 елның язында "Татарстан" колхозына рәис итеп эшчән һәм инициативалы коммунист Әгъдәм Вәли улы Галләмовны сайлыйлар. Колхоз һаман да шул кыен хәлендә булса да, яңа рәис колхозчылар белән уртак тел, аларны хезмәткә дәртләндерерлек сүзләр таба. Дөрес, яхшы сүзне аңламаган кайберәүләр белән башкачарак та сөйләшергә туры килгәли. Ничек итсә итә, хуҗалыкта ныклы тәртип урнаштыра, халыкны уртак эшкә туплый яшь рәис. Аның беренче елда ук колхозчыларга печәнлекләр бүлеп бирүе, чабылган печәнне өйләренә кайтарып ук кую да халык күңелендә ышаныч уята. Әгъдәм Галләмовның фидакарьлеген, халык өчен тырышуын күреп, колхозчылар теләктәшлек белдерәләр, һәм яңа рәис тирәсенә Мәхмүт Идиятуллин, механик Гайса Җаббаров, Кәрам Габдерәкыйпов, Әдһәм Латыйпов, бухгалтер Вәли Кәримев, авыл Советы рәисе Шәһит Гайнуллин, партоешма секретаре Фоат Вилданов, укытучы Нәҗип Абдуллин, колхозчылардан Исмәгыйль Моратов, Хәйберахман Борһанов, Рәис Зыятдинов, Мәсгүт Гарапов, Гасыйм Өхмәтев, Хәниф Мөхәммәтев, Әкрәм Хәлимев, Зәйтүнә Галимова, Рәшит Сафиуллин, Әнис Харисов, Мөзәянә Кашапова, Шәйдә Әхмәтева, Гөлсинә Могыйнова, Мәхтүмә Зыятдинова, Мөсәбихә Мортазина, Әнисә Әхмәтҗанова, Гадел Ризванов, Габделхәй Сәлманов, Мәҗит Мортазин кебек ышанычлы ярдәмчеләр туплана. Бергәләп тотынгач, колхозга кот куна, беренче елда ук колхозчыларның һәр хезмәт көненә!, 1,5 әр килограмм ашлык һәм 50 шәр тиен акча бүленә.
Әнә шул рәвешле баш-күз алырга өлгермиләр, 1959 ел башында "Татарстан" колхозына күршедәге "Пролетарий" колхозын китереп өстиләр. Тәмам таркалып, хәерчеләнеп беткән, халкы эштән бизгән элеккеге "Пролетарий" колхозы (Спиридоновка) базасындагы бригада белән никадәр чиләнүләрен Әгъдәм Галләмов үзе генә белә торгандыр. Җитмәсә, инде "Дружба" исеме алган колхоз бик зур хуҗалыкка әверелә, анда 7 кырчылык, бер яшелчә, бер төзү бригадасы, 2 трактор бригадасы, 2 товарлыклы-сөтчелек фермасы, сарык һәм тавык фермалары, башка тармаклар исәпләнә. Шунысы куанычлы: хуҗалыкта инде Сөләйманова Миннур, Фәрзетдинова Саҗидә, Садриева Мәхтүмә, Минһаҗова Нурия, Талипова Сәрия, Галимова Фәния, Гарапова Рәсимә, Зәйнәп һәм Әнисә Минһаҗовалар, шулай ук югарыда телгә алынганнар кебек эш сөючән, ныклы коллектив тупланып өлгергән була. Алар инде бер олы юлга чыккан колхозның кирегә китүенә юл куймыйлар. Иген уңышы күтәрелә, ит-сөт һ.б. азык-төлек җитештерү арта. Колхоз икътисадының ныгуы исә аның әгъзалары тормышын яхшыртуга китерә. Әйтик, 1960 елда инде колхозчыларның һәр хезмәт көненә 2,4 әр килограмм ашлык һәм 50 шәр тиен акча бирелә. 1961 елда авылга 118 баш нәселле таналар алып кайталар. Шуннан инде сөт җитештерү дә кискен арта. Мәсәлән, сыерлардан 1960 елда 1700 әр литр сөт савып алалар, 1962 елда бу сан 2290 килограмм, 1975 елга 3500 килограммга җитә. 1960 елларда иген уңышы һәр гектардан 1011 әр центнер булса, 1969 елда ул инде 20 центнерга күтәрелә. Галләмов рәис булып эшли башлаганнан бирле узган ун ел вакыт эчендә "Дружба" колхозы шундый үсешкә ирешә ки, 1969 елда ул Мәскәүдә Бөтенсоюз халык хуҗалыгы казанышлары күргәзмәсендә катнаша.
Билгеле инде, колхозчыларның көнкүреше, авылларның йөзе күзгә күренеп үзгәрә. Бу хакта сүзне озакка сузмас өчен, авыл Советы рәисе Шәһит Гайнуллинның 1969 елның 1 гыйнварында район газетасында басылып чыккан мәкаләсеннән бер өзек китерү белән чикләнәбез:
"Хәзер инде хәлләр бөтенләй башкача. Салам башлы, җиргә сеңгән өйләр урынына шифер һәм такта түбәле алты почмаклы гәрничәләр үсеп чыкты. Быел гына да 12 гаилә өй туйлары үткәрде, 21 гаилә йортларын үзгәртеп корды, янкормалар, верандалар салды. Аларның барысына да колхоз һәм авыл Советы ярдәм итте. Өлкән яшьтәге колхозчыларга утын һәм башка кирәк-яраклар кайтаруда да булышабыз.
400 дән артык колхозчы дәүләт пенсиясе ала. Авылның кыяфәте үк халыкның көнкүреше яхшыруы хакында сөйләп тора. Йортлар өстендә яңадан-яңа телевизор антенналары күтәрелә. Хәзер алар инде 50 гаиләдә бар, радио исә һәр йортта, һәр гаилә өч-дүрт исемдә газета-журналлар ала.
Әле күптән түгел генә колхоз идарәсе белән авыл Советы өр-яңа Мәдәният йорты, яңа кибет төзеп бетерделәр, идарә һәм авыл Советы өчен яңа таш бина калкып чыкты. Быел 320 урынлы заманча мәктәп салып куйдык, укучылар яңа уку елын шунда башлаячаклар. Килгән-киткән кунаклар өчен кунакханә салып куюыбызны да әйтергә кирәк.
Бер ел эчендә генә дә күп эшләр башкарылды. Спиридоновка һәм Яңа Үтәмеш авылларында яңа медпунктлар салынды, су үткәргечләр сузылды. Әмма колхозчыларны инде болар гына да канәгатьләндерми, алар шәһәрчә яшәргә тели, күбесе заманча мебель сатып ала. Быел йөзләрчә гаилә кухняларына газ плитәләре куйды. Монысы тагын да шатлык".
ЗП 
Әйе, 60-70 нче елларда "Дружба" колхозы районның ныклы һәм икътисади яктан бай хуҗалыгына әверелә. 1970 елда "Зеленая Роща" совхозы оешып, Спиридоновка аның составына күчкәч, колхозда эшләр тагы да җанлана. Ул елларда Татарстанның атказанган механизаторы, Хезмәт Кызыл Байрагы ордены кавалеры Рәис Зыятдинов, савымчылар Кәтибә Ганиева, Камал Фәсхетдинева, Разия Бикбова, Нәзирә Шәрәпева, механизаторлар Рәфкат Могыйнов, Тәфкил Гарипов, Әсгат Бәдретдинов, Тавис Хаҗипов, Әбүзәр Габдуллин, Мәҗит Мортазин, Сәгыйт Гыйматдинов, Мәсгүт Гарапов, Мидхәт Нуруллин, Әбделкәрим Төхфәтуллиннар кебек дистәләрчә алдынгыларның исемнәре телләрдән төшми.
Хәзер инде ул фидакарьләрнең байтагы ялда, авыл хуҗалыгында мәйдан тоткан ир-егетләрне һәм хатын-кызларны яшь буын алыштырды. Әмма алар өлешенә сынауның тагы аяусызрагы - базар икътисады дигән албасты килде. Алай да яшьләр, әти-әниләре традицияләренә тугры калып, хуҗалыкның өшәнүенә юл куймаска тырышалар.
Күргәнебезчә, Яңа Иштирәк - гадәти бер татар авылы. Шулай да республикабыз, илебез халык хуҗалыгында аның саллы гына өлеше, тарихта сизелерлек эзе бар. Шушы зур булмаган авыл Ватаныбызга Миңнехан Шәрәфетдинев, Нәҗип Хәеров, Рөстәм Шәйхетдинов кебек эре хәрби начальниклар, Тәлгат Гарипов кебек ветеринария фәннәре кандидаты, Чулпан Шәйдуллин кебек ветеринария табибы, Фәрит Галимов, Басыйр Әхмәтев, Рәфыйк Ганиев кебек инженерлар, дистәләрчә белгечләр, үз эшләренең осталарын бирде.
ЯҢА ҮТӘМЕШ
Яңа Иштирәк авыл Советына Яңа Үтәмеш дигән бәләкәй генә авыл да керә. Ул Яңа Иштирәк белән бер үк елларда Иске Үтәмеш һәм Урманасты Үтәмеше (Чирмешән районы) авылларыннан күчеп килгән игенчеләр тарафыннан нигезләнә. 1785 елда биредә яшәүче 39 типтәр-бабул (ирләр) теркәлә. 1883 елда инде без авылда 15 йорт булып, аларда 114 кеше яшәвен күрәбез. Ләкин олы юллардан, зур калалардан читтәге Яңа Үтәмеш зур авыл булып үсеп китә алмый. 1931 елда монда "Дирижабль" колхозы оеша.
ЧИЯЛЕТАУ
Чиялетау исә Совет заманы авылы. Ул 30 нчы еллардагы күмәкләшү шаукымы уңаеннан барлыкка килә. Анда башта ук колхоз төзелә, һәм ул соңрак "9 Май" исемен ала һәм 1950 елда "Татарстан" колхозына кушыла. Хәзер Чиялетау һәм Яңа Үтәмеш авыллары икесе бергә "Дружба" колхозының бер бригадасы.
ЯҢА ЧЫРШЫЛЫ
Дүртенче ревизия материаллары (1785 ел) буенча төзелгән ясаклы крестьяннар исемлегендә менә мондый юллар бар: "Мошкара елгасы буендагы Каратай авылында-21". Бу сүзләргә аңлатма бирсәң, менә шундыйрак нәтиҗә килеп чыга: Дүртенче ревизия алдыннан, ягъни XVIII гасырның 70 нче елларында, Мошкара елгасы буенда бәләкәй генә бер авыл барлыкка килә. Зәй-Каратай авылы җирләренә утырганлыктан, башта ул да Каратай исемен йөртә. Бүгенге Яңа Чыршылының башлангычы әнә шул авыл инде. Архив документларыннан күренгәнчә, Дүртенче ревизия вакытында (1785 ел) анда 21 кеше (ир-ат) яши. Хатын-кызларны да исәпкә алсаң, бу дүртбиш гаилә дигән сүз. Борынгы кәгазьләрдә әлеге кешеләрнең милләте күрсәтелмәгән. Алай да авылның "яңа чукынган мордвалар" яши торган Мордва-Ивановка, Мордва-Кармалка һәм Кузайлар белән рәткә язылуына караганда, Каратай (Яңа Чыршылы) авылын нигезләүчеләрне дә мордвалар булган дип әйтә алабыз.
Тора-бара авылны аның кырыеннан ага торган елга исеме белән Мошкара дип йөртә башлыйлар, тирә-як авылларда яшәүче татарлар исә үз җайларына аны Мачкара дип атыйлар. Әмма исем үзгәртү белән генә авыл үзе үзгәрми. Мачкара ХХгасыр башына кадәр 8-10 йортлы кечтеки авыл булып кала бирә. Авылның болай чантык булып калуы XIX гасыр башында Мошкара елгасы буйлап түбәндәрәк алпавыт Мартынов авылы барлыкка килү белән аңлатылса кирәк. Алпавытның фамилиясенә нисбәтле рәвештә Мартыново дип атала башлаган ул авыл үзенең дөньяда барын 1828 елда салынган чиркәвенең чаңнары белән белдерә. Әлбәттә инде, Мачкарадагы хәерче, ясаклы крестьяннар күршеләрендәге алпавыт белән ярыша алмыйлар һәм нәтиҗәдә аның йогынтысына юлыгалар, ягъни алпавыт Мартыновка эшлиләр. Соңрак исә алар полковник Маслов милкенә әвереләләр, дөресрәге, Маслов Мачкара авылын крестьяннары белән сатып ала.
1900 елда басылып чыккан "Самара губернасының халык яши торган урыннары" (Самара) белешмәсеннән түбәндәге юлларны укыйбыз: "Полковник Масловның Мошкара елгасы буендагы утары, йортлар саны - 1 (9 ир-ат һәм 9 хатын-кыз)". Бу урында шунысын да әйтик: белешмәдә күрсәтелгән "йортлар саны - 1" дигән сүз авылдагы торак йортлар санын күрсәтми. Ул заманнарда шундый тәртип яшәгән: теге яки бу авылның җирләре һәм крестьяннары алпавыт милке икән, торак пунктта ничә кеше яшәүгә карамастан, ул бер йорт дип теркәлгән. Мәсәлән, "Мартыновның "Покровский" хуторы (сүз Мартыново авылы хакында бара), йортлар саны - 1, халкы - 85 кеше". Яки "Мартыновның "Александровский" хуторы (сүз Александровка авылы хакында бара), йортлар саны - 1, халкы- 77 кеше" һ.б. Мачкарадагы крестьяннар да нәкъ әнә шул тәртиптә теркәлгән һәм бер йортта яшиләр булып чыккан. Сүз бара торган шул ук белешмәдән без полковник Масловның 757 дисәтинә уңайлы һәм 28 дисәтинә уңайсыз җирләре булуын беләбез. Моннан тыш полковникның Мошкара елгасында зур тегермәне була, һәм ул үз крестьяннарын һәм тирә-яктагы аз җирле татар крестьяннарын эксплуатацияләү исәбенә яши.
Столыпин реформалары елларында, төгәлрәк әйткәндә, 1908 елда Түбән Чыршылының бер төркем кешеләре алпавыт Мартыновтан җир сатып алалар (әйтик, Габделвәли Ганиев ялгызы 50 дисәтинә җиргә ия була) һәм инде үз милекләренә әверелгән җирләргә - Мачкара мужиклары янына күчеп киләләр. Араларында Хафиз Исмәгыйлев, Нуриәхмәт Корбанов, Сәхап Нәҗмиев, Асылгәрәй Мортазин, Арслан Җиһаншин һ.б. була. Шулай итеп, Мачкарадагы йортлар саны ике дистәгә якынлаша һәм ул Яңа Чыршылы хуторы дип атала башлый. Революциягә кадәр авылның үз мәчете, димәк, башлангыч мәктәбе дә була.
1918 елның февралендә шушы төбәкнең волость үзәге ЗәйКаратайда волость Советы, ә Яңа Чыршылы күршесендәге Горкинода (Мартыново) авыл Советы оештырыла, алпавыт Мартынов һәм Масловларның җирләре тартып алына һәм крестьяннарга бирелә. Яңа төзелгән Горкино авыл Советы активистлары арасында Яңа Чыршылыдан Миңнәхмәт Нуриәхмәтов, Галәветдин Сәлахетдинев, Алексей Филочкин, Вәли хуторыннан Зарип Латыйпов һ.б. да була. Алар үзләре яши торган хуторларда Совет власте һәм партиянең авыл хуҗалыгы өлкәсендәге сәясәтен алып баралар. Яңа Чыршылы авылында 1931 елда барлыкка килгән "Трудолюбец" колхозын нәкъ менә алар оештыралар да инде. Аның беренче рәисе итеп Дәүләтбаев сайлана. Әмма күп тә үтми, колхозга рәис итеп Шәрип Сөләйманов китерелә, һәм ул аның белән 1944 елга кадәр җитәкчелек итә.
- Мин монда килгәндә, - дип сөйли ветеран, - авылда 20 йорт һәм аның мең гектар чамасы җире бар иде. Озак та үтмәде, авылга Сугышлыдан тагы 17 гаилә күчеп килде.
Сөләймановтан соң колхоз башлыгы булып Вәли Гомәрев эшли. Әмма сугыш вакытында тәмам хәлсезләнгән бәләкәй хуҗалык һич кенә дә мантымый. 1950 елда аны күршедәге "Ватан" (Вәли хуторы) колхозы белән кушып, зуррак колхоз ясыйлар.
Аксакаллар (мәсәлән, Мәгали Сарыймов) сөйләвенә караганда, Вәли хуторы XIX гасырның 40 нчы елларында барлыкка килә, һәм бу тарихи белешмәләр белән дә раслана. XIX гасырның башларында Сембернең Габделвәли исемле сәүдәгәре Бөгелмәгә күчеп килә. Язмыш шуклыгыдыр инде, аның өе каланың чиркәве янында булып чыга. Көне-төне даң-доң килеп торган чиркәү чаңнары Габделвәлинең намазын боздырып бетерәләр. Кыргый чаң тавышы аның теңкәсенә тигәч, ул сатып алу өчен якын-тирәдән җир эзли башлый. Аның бәхетеннәндер инде, үзе хуҗачык итәргә яратмаган алпавыт Мартынов әледәнәле җирләрен сата тора. Габделвәли дә аның Мачкара елгасы башындагы җирләрен сатып ала һәм шул төбәккә күчеп килә. Сәүдәгәр үзе яшәү өчен йорт төзү белән генә дә канәгатьләнми, тауарлары өчен зур-зур амбарлар да (алар әле 30 нчы елларда да исән була) салдыра, тирә-як авылларда кибетләр ача һәм аларга утарындагы амбарларын-нан тауарлар озатып тора. Баратора Габделвәлинең ирләре арта, алар 400 дисәтинәгә җитә. Әмма аларны эшкәртергә дә кирәк бит әле. Габделвәли утарына "туган-тумачаларын" чакыра, башка авыллардан күчеп килүче крестьяннардан да баш тартмый - шулай итеп, сәүдәгәр исемен йөрткән Вәли хуторы барлыкка килә. Рәсми белешмәләрдә ул Габделвәли улы фамилиясе буенча "Сәүдәгәр Ибәтуллин хуторы" дип телгә алына. "Самара губернасының халык яши торган урыннары" (Самара, 1900 ел) белешмәсенә караганда, гасыр башында биредә 56 кеше (27 ир-ат һәм 29 хатын-кыз) теркәлә. Алар сәүдәгәр Ибәтуллин кешеләре булганлыктан, әлбәттә инде, авылда бер генә йорт дип языла. Бу вакытта инде Ибәтуллинның 420 дисәтинә уңайлы һәм 30 дисәтинә уңайсыз ирләре була.
Революциядән соң әлеге җирләр Ибәтуллинның "туганнары"на бирелә, 1931 елда исә биредә "Ватан" колхозы оештырыла.
1950 елда берләштерелгән колхоз белән һаман да Вәли Гомәрев җитәкчелек итә. Ике авыл халкын һәм аларның уртак милкен туплаган әлеге колхоз, бүгенге күзлектән караганда, кәрлә хуҗалык булып кала бирә. Аның нибары 1200 гектар җире, 60-70 баш аты, маллары бик аз санлы терлекчелек фермалары була. Менә шуңа да аны 1958 елда күрше Горкино авылындагы "Победитель" колхозына кушалар. Өч хәерче авылдан торган хуҗалык "Путь к коммунизму" дигән яңгыравыклы исем ала, авыл Советы да шунда булганлыктан, Горкино колхозның үзәк утарына әверелә. 
Горкино авылы (Мачкара елгасының сулъяк ярындагы йортлар) - төбәгебездә соңлап барлыкка килгән торак пунктларының берсе. Әмма аның елга аръягындагы (уңъяк яр) өлеше - 30 нчы елларга кадәр "Мартыново" дип аталып йөртелгәне, югарыда әйткәнебезчә, XIX гасырның 20 нче елларында ук нигезләнә. Мәгәр ул бик бәләкәй авыл була. Мартыновоның иң "чәчәк аткан" елларында да анда яшәүчеләр 200 кешедән артмый.
Шуңа карамастан алпавыт Мартыновның җирләре күп була. Әмма ул, хәрби кеше буларак, үзенең хуҗалыгы белән юньләп шөгыльләнми, җирләрен Бөгелмә җир банкы аша әледән-әле сата тора. Без инде аңардан полковник Маслов, сәүдәгәр Габделвәли кебек эшкуарларның, Түбән Чыршылы крестьяннары кебек хәлле кешеләрнең ир сатып алулары хакында югарыда яздык. Соңрак исә Мартынов үзе ерактагы басуларына күчереп утырткан Александровка авылы мужиклары да үзләре иген игә торган җирләрне алпавыттан сатып алалар. Әйе, Мартынов ирләрен сата бирә. 1900 елда аның кулында 1616 дисәтинә ир булса, 1910 елга ул 800 дисәтинәгә кала. XIX гасыр азакларында Воронеж губернасы крестьяннарыннан бер төркем дә Мартыновтан 1369 дисәтинә җир сатып ала. Шуннан соң алар безнең якларга күчеп киләләр һәм Мартыново авылы янына, елганың сул ягына урнашалар. Ул як калкулыклы-таулы булганлыктан, авыл "Горкино" дип атала. Белешмәләргә караганда, 1900 елда Горкинода 72 йорт булып, аларда 482 кеше (238 ир-ат һәм 244 хатын-кыз) яши. Мартыновода исә - 85 кеше.
МАРТЫНОВКА
1910 елга Горкинодагы йортлар саны - 81 гә, Мартыновкада - 42, җәмгысы 123 хуҗалыкка җитә. Берьюлы ике исем йөрткән бу авылда бер су тегермәне, чиркәүнең каравыл өендә эшләгән чиркәү-мәхәллә мәктәбе булса, анда поп кызы Александра Ивановна укыта. Бу ханым әле Совет власте урнашкач та шунда 1928 елга кадәр балалар укытуын (билгеле инде, Яңа программа буенча) дәвам иттерә.
Яңа хакимиятнең беренче елларында (1918-1925) Горкино авыл Советына Михаил Кузьмич Доровский җитәкчелек итә. Ә Ефим Яковлевич Андреев авылда беренче булып комсомолга керә, соңрак ул Бөгелмәдәге милиция органнарында эшли.
1931 елда Горкинода - "Победитель", Мартыновода "Коммунар" колхозлары оештырыла. Күп тә үтми, алар бергә кушыла, һәм эреләндерелгән "Победитель" колхозына Федор Тимофеевич Грачев җитәкчелек итә.
Бөек Ватан сугышы башлануга, авылның 200 дән артык ир-егете яуга китеп бара, һәм аларның йөздән артыгы сугыш кырларында ятып кала. Василий һәм Петр Тимоховлар, Михаил һәм Александр Малышевлар, Василий Артемьев, Евдоким Мальцев, Евсей Ефремов, Иван Зубаров, Андрей һәм Михаил Митрофановлар һ.б. дошман белән аяусыз алышта авылдашлары йөзенә кызыллык китермиләр.
Әле 30 нчы елларда ук Горкинода җидееллык мәктәп эшли башлый. Әлеге мәктәпне тәмамлап чыгучыларның байтагы укытучылар, партия совет хезмәткәрләре, хәрби командирлар һ.б. һөнәр ияләре булып җитештеләр. Шундыйлардан Яңа Писмән ВЛКСМ район комитетының элеккеге секретаре М.С.Харланов, элек район агропром оешмасы (РАПО) начальнигы, хәзер районыбыз һәм шәһәребез хакимияте башлыгы ярдәмчесе булып эшләүче Василий Петрович Кузьмичев, элек "Иркеннефть" идарәсе начальнигы булып торган Анатолай Филиппович Харламов, хәрби командирлар Михаил Васильевич Кириллов белән Борис Хадыкин, педагоглар Иван Алексеевич Расщепкин, Ольга Федоровна Семина, Михаил Васильевич Юдин, Клавдия Ивановна Ануфриева, Василий Акимович Шалкиннарның исемнәрен телгә алып китәсе килә.
Болай да ни баралмый, ни таралмый тереклек иткән "Путь к коммунизму" колхозына 1960 елда "Алга" колхозын (Тимәш), соңрак исә "Трактор" колхозын (Алешкино) китереп тагалар. Тимәш авылы хакында аерым мәкалә язылды инде. 
Ә менә документларда Алешкино дип аталган, тирә-як авылларда яшәүче татарлар Ялтан дип йөрткән авыл исә беренче мәртәбә 1785 елда уздырылган Дүртенче ревизия материалларында телгә алына. Ул заманнарда авыл, чыннан да, татарча "Ялтан" дип аталган, рәсми документларга исә "Сагышлы елгасы башы" яисә "Сагышлы башы" дип теркәлгән. 1785 елда биредә 52 йомышлы татар һәм 5 ясаклы татар - барысы 57 кеше (ир-атлар) яшәве әйтелә (Санкт-Петербургтагы үзәк дәүләт тарих архивы, 558 нче фонд, 2 нче тасвирлама, 294 нче саклау берәмлеге, 67 бит).
1864 елда басылып чыккан "Россия империясенең халык яши торган урыннары" белешмәсенең XXXVI томыннан (Самара губернасы) түбәндәге юлларны укыйбыз: "Сугышлы башы чишмәсе буендагы Верхние Лещи (Атешкино) авылы, йортлар саны - 35, халкы - 313 кеше (158 ир-ат һәм 155 хатын-кыз)". Авылның "Верхние Лещи", бер үк вакытта "Алешкино" дип аталуына караганда, XIX гасыр уртасында монда инде христианнар яши. һәм бу дөреслеккә туры килә: авылны нигезләүче татарларның бер өлеше Чүтегә, бер өлеше Зәй-Каратайга күчеп китә.
XX гасыр башындагы документларда инде авыл исеме рәсми рәвештә "Алешкино" дип атала, "Верхние Лещи" дигәне исә җәя эчендә генә бирелә. Шулай ук әлеге эш кәгазьләрендә биредә яшәүчеләрнең дәүләт крестьяннары булуы, милләтләре белән чуашлар һәм мордвалар икәнлеге әйтелә. 1900 елда авылда 70 йорт булып, халкы 531 кеше (204 ир-ат һәм 327 хатын-кыз) исәпләнә, крестьяннар бер су тегермәне дә тоталар. 1910 елга исә Алешкинодагы йортлар саны 122 гә җитә, әмма халык саны шул көенчә кала. Монда чиркәү салынмаса да, миссионерлык мәктәбе ачыла.
Совет власте елларында Алешкинода "Трактор" колхозы оеша, әйткәнебезчә, ул 1960 елда "Путь к коммунизму" колхозы составына кертелә.
Алтмышынчы елларда кайбер уңышларга ирешүенә карамастан, "Путь к коммунизму" колхозы иң авыр хәлдәге хуҗалыклардан санала иде. Аның шәһәргә якын булуы һәм нефть предприятиеләре уртасында калуы үзенең тискәре ролен үтәми калмый, билгеле. Хуҗалыкның әнә шул үзенчәлеген искә алып, 1967 елда ул совхозга әйләндерелә, һәм, бетсәң бет инде әйдә дигәндәй, 1974 елда аңа иң арттагы колхозларның берсе булган "Восход"ны да (Кузай) китереп тагалар.
КУЗАЙ
Кузай авылы, районыбыздагы бүтән чуаш һәм мордва авыллары кебек үк, XVIII гасырның 70 нче елларында хәзер Әлмәт районына кергән Кузай авылыннан күчеп килүчеләр тарафыннан нигезләнә һәм иске авыл исемен ала. Ә анысының исеме исә борынгы татар телендәге "кузый" (көзге сарык бәрәне) сүзеннән алынган.
Кузай авылы беренче тапкыр 1785 елда булып узган Дүртенче ревизия материалларында телгә алына: "Яңа нигезләнгән Сугышлы авылында - 102 (ир-ат дигәне)". Документлардан күренгәнчә, баштарак ул "Яңа нигезләнгән Сугышлы", дөресрәге, Мордва Сугышлысы дип аталган, чөнки ул Сугышлы җирләренә килеп утырган.
Авылның ике исем белән йөртелүе бик озак дәвам иткән булса кирәк, хәтта әле 1864 елда басылып чыккан белешмәдә дә "Кузайкино" ("Шегушла") дип язылган. Авылда 182 йорт булып, аларда 732 кеше (352 ир-ат һәм 380 хатын-кыз) яшәве теркәлгән. Узган гасырның 80 нче елларында Кузай волость үзәгенә әверелә, 1883 елда чыккан белешмәдә биредә волость идарәсе булуы күрсәтелә. Әмма тиздән ул Куакбашка күчерелә. Шуңа карамастан волость Кузай волосте дип атала. Фәкать 1920 елда булып узган сәнәкчеләр фетнәсеннән соң гына (анда куакбашлыларның күпләп катнашуына үч итеп) волость идарәсе кабат Кузайга күчерелә.
1900 елда басылып чыккан белешмәдә без Кузайда 148 генә йорт калуын, алай да халкының 982 кешегә җитүен күрәбез. Авыл халкының табигый ишәюе күп булса да, байтак кына гаиләләр яңа җирләргә күчеп киткәннәр, күрәсең. Моның гаҗәбе юк, революциягә кадәр халыкның үзләре гомер сөргән авылдан яңа җирләргә күчеп китүе гадәти күренеш була. 1910 елга инде Кузайдагы йортлар саны 163 кә, халкы 1152 кешегә (592 ир-ат һәм 560 хатын-кыз) җитә. Монда инде чиркәү (ул 1910 елда салынып бетә), грамота мәктәбе (шул ук миссионерлык мәктәбе) һәм ике су тегермәне бары әйтелә. Шул елларда чыккан белешмәләрдән без Кузай авылының 2532 дисәтинә уңайлы һәм 92 дисәтинә уңайсыз җирләре булуын беләбез.
1918 елның февралендә Кузайда да Совет власте урнаша. Шул ук елда Бабкин Филипп, Юртаев Никита кебек байтак кына ирегетләр Кызыл Армия сафларына алыналар. Авыл Советы белән бер үк вакытта диярлек биредә беренче совет мәктәбе ачыла. Аны оештыруны укытучы Тюгаев Степан Романович башлап йөри, һәм ул монда күп еллар буе балалар укыта.
1929 елда шул ук Тюгаев С.Р., авыл активы Новиков Сергей Семенович, Чекушкин (Яңа Сережкинодан) һәм Петрова Ульяна Тихоновна (ул волость агитҗыелышында да катнаша) кебек активлар крестьяннар арасында, күмәкләшүне мактап, агитация эше башлап җибәрәләр. Ниһаять, 1930 елның язында Тюгаев, Новиков, Бабкин, Петрова, Тихонов һ.б., Сорокиннар өенә җыелып, авылда Победа исемендәге колхоз оештыралар, аның рәисе итеп укытучы С.Р.Тюгаевны сайлыйлар. Башта колхозга 20 хуҗалык керә, бераздан исә ярты авыл күмәк хуҗалыкка языла. Колхоз чын-чынлап күмәк хуҗалыкка әверелгәч, аның рәисе итеп Кондратьев Кузьма Афанасьевич сайлана. Тюгаев исә партия оешмасына җитәкчелек итә. Коммунист һәм комсомоллардан У.Петрова, П.Кондратьев, И.Кондратьев, В.Лапаскин һ.б. авылны яңа тормыш юлыннан алып китмәкче булып йөриләр.
Сугыш башлануга, бөтен ил халкы кебек үк, кузайлылар да Ватанны саклаучылар сафына басалар. Яу кырына 267 ирегет һәм 4 кыз китә. Ә инде авылга кире әйләнеп кайтучылар бармак белән генә санарлык була...
СЕВЕРОВКА
Сугыштан соң, 1950 елда, "Победа" колхозы күршесендәге "Венера" (Кислинка) белән берләшә. Берүзенә күп кенә исем йөрткән (Северовка, Кислинка, Баринка, Урыс Сугышлысы) бу бәләкәй авыл XIX гасырның урталарында барлыкка килә. 1864 елгы белешмәгә караганда, ул чакта биредә 20 йорт булып, 151 кеше (71 ир-ат һәм 80 хатын-кыз) яши. Архив документларында шулай ук биредә завод булуы әйтелә. Без аның нәрсә эшләп чыгаруын белмибез, мәгәр аның бәләкәй генә гади предприятие икәне бәхәссез. 1900 елга авылдагы йортлар саны ике мәртәбәгә арта, халкы 203 кешегә (104 ир-ат һәм 99 хатынкыз) җитә. Бу инде аның "чәчәк аткан" вакыты. Крестьяннар 442 дисәтинә уңайлы һәм 85 уңайсыз җиргә ия булалар.
Күргәнебезчә, Северовка (Кислинка) бәләкәй генә авыл булса да, илдә булып узган хәерле һәм хәерсез хәлләр монда да кабатл&на. Әйтик, авылда "Венера" колхозы оештырылгач, аның беренче рәисе Сергей Сергеев колхозны яратмаучылар тарафыннан үтерелә.
Ике авыл берләшкәннән соң Молотов исемен алган колхозның хәле яхшырмады, киресенчә, ул таркалганнан-таркала барды. Бу хәлгә аптыраган район башлыклары 60 нчы елларда әлеге хуҗалыкны Калинин исемендәге (Сугышлы) колхозга кушып карадылар. Әмма бу гамәл эшне тагы да катлауландырды, авыл тәмам юкка чыгу дәрәҗәсенә җитте. Аны аерып алып, кабат үзбаш колхоз ("Восход" колхозы) ясап карадылар. Алай да берни чыкмагач, "Путь к коммунизму" совхозына китереп тактылар.
"Путь к коммунизму" совхозы оештырылганнан соң, аның үзәге Яңа Чыршылы авылы күзгә күренеп үзгәрде. Биредә менә дигән торак йортлар, ике катлы мәктәп, кибет, китапханә, авыл Советы һәм совхоз конторасы биналары, Мәдәният йорты һ.б. мәдәният-көнкүреш биналары салынды. Шулай ук монда заманча ындыр табагы, машина-трактор паркы, терлекләр өчен заманча абзарлар һ.б. калкып чыкты. Кыскасы, авыл күзгә күренеп үсте, матурланды - ул кала бистәсенә охшап калды.
Әмма бу әле хуҗалыкның алга китүе дигән сүз түгел иде. Чөнки әлеге төзелеш эшләре дәүләт ярдәмендә башкарылды. Менә шуңа да совхозның бригадаларын тәшкил иткән башка авыллар көннән-көн бетәште, кайберләре (әйтик, Горкино, Кузай һәм Алешкино) бөтенләй юкка чыгу дәрәҗәсенә җитте. Совхозны авыр хәлдән аннан соң булып узган зур үзгәрешләр коткарды. Мәсәлән, Тимәш авылы җирләре кошчылык фабрикасына бирелде, Горкино таралып бетте диярлек, Кузайда бораулау эшләре идарәсенең ярдәмче хуҗалыгы оешты. Алешкино техника ремонтлау предприятиесенә бирелде (дөрес, соңрак ул кабат совхозга кайтарылды).
Бүгенге көндә инде Чыршылы совхозы дип аталган бу хуҗалык - Яңа Чыршылы һәм Алешкино авылларыннан торган (хак, Горкино авылында да берничә йорт бар) зур булмаган совхоз. Бу исә аның тормышына һәм икътисадына уңай тәэсир итте, хуҗалык күзгә күренеп хәлләнде, азык-төлек җитештерүдә күркәм генә уңышлары да бар. Монда, әлбәттә, хуҗалыкның төп байлыгы булган хезмәт алдынгыларының һәм аларның эшен оештыруда армый-талмый, җиң сызганып эшләүче директор Җәвит Сәгыйт улы Җаббаровның өлеше зур. Заманалар гаять катлауланып китүгә карамастан, алар ирешелгәннәрне саклап калу өчен фидакарьләрчә тырышалар. 
ХИКӘЯЛӘР ҺӘМ ПУБЛИЦИСТИКА
Зәңгәр чәчәк
Көчле җил телефон чыбыгын өзгәч, Әнәс кич дип тормады, яңадан нефть кудыру пунктларына юнәлде. Иләмсез олы кыяларга охшаган кара болытлар урман артыннан килеп чыктылар да болай да зәгыйфь яктылыкны бөтенләй йоттылар. Җиргә асылынып төшкән чыбыкны күрү түгел, бер баганадан икенчесен дә шәйли алмаслык. Җитмәсә, каршыдан көчле җил исә. Тузан, ком-ташлар битенә килеп бәрелә, һич кенә дә җәйге төн димәссең! Ә шулай да чыбыкларны ялгарга кирәк.
Мондый мәшәкатьле төннәр тәҗрибәле элемтәче тормышында беренче түгел. Ничек итсә итте Әнәс, чыбыклар чуалган урынны табып, төнозын эшләде: нефть җыю пунктларын берберсе белән тоташтырды. Унҗиде километр араны үтеп, иртә белән генә туган авылы Керкәлегә кайтып керде. Тамак ялгап алырга утыруы булды, телефон аша яңадан Тимәшкә чакырдылар. Тагын кайдадыр чыбыклар өзелгән. Әнәс аннан-моннан гына капкалады да чыгып чапты...
Хатыны Сәрия дә, кечкенәсе Ренатны алып, эшкә - колхоз бакчасына барырга чыкты. Янәшәдәге таулар ак пәрәнҗәгә төренгән. Томанлы иртә. Әнә онытылмас яшьлек хатирәләрен саклаган Шушма буеның зифа таллары. Калган бакчачылар күренми әле. Үзләре үстергән карлыган, кура җиләкләрен карап йөрде Сәрия. Шулчак бакча киртәсе буенда бер чәчәк күрде. Чалт аяз күк йөзен хәтерләткән зәңгәр чәчәк иде ул. Тукта, кайда күргән иде соң әле андый чәчәкне? Әйе, әйе!.. Бер елны колхоз умарталыгына шундый чәчәкләр утыртканнар иде. Шул җәйне, ял көнне урманга менгәч, Әнәс ул чәчәкләрдән букет ясап биргән иде. "Безнең тормышыбыз да шулар кебек матур булсын", - дигән иде ул аңа. Сәрия шуны исенә төшерде, Әнәс белән бик бәхетле яшәүләрен уйлап, сөенеченнән елмаеп куйды.
Озакламый калган бакчачылар да килеп җитте, барысы да карлыган җыя башлады.
Кинәт үз исемен ишеткәч, Сәрия сискәнеп куйды. "Әни килгән, эш вакытында юкка гына йөрмәс", - дигән уй йөгерде аның башыннан.
- Әллә ишетмисеңме?! Кияү ярдан егылган бит, кызым... - диде Хәлимә апа ерактан ук.
Аягы җиргә тидеме-юкмы Сәриянең, ярты сәгать дигәндә ул Шөгер больницасында иде инде.
Әнәснең хәле бик авыр иде.
Шулай ук булыр микәнни?... Юк, юк! Сәрия, иренең күкрәгенә колагын куеп, йөрәк тибешен тыңлады. Тибә бит, тибә!
Ул яшәргә тиеш! Әнә баш табиб Сибгатуллин: "Казаннан профессор чакырттык", - ди. Бәлки, тиздән килеп тә төшәр...
Газапланып яткан сөеклесенең янында утыра-утыра, вакыт узганын сизмәде дә хатын. Әһә, төн караңгылыгының таң яктысы белән тартышкан вакыты икән. Баш су тутырып куйгандай авыр, күзләр йомыла. Тик менә йокы килми. Әнә шулай интегеп, уяулы-йокылы утырган хәлдә әллә ниләр уйлап бетерде авыруны багучы.
Сәрия авылда иң чибәр кызларның берсе иде. Район газетасында да, җыелышларда да аның өлгергән дә уңган булуын мактап сөйлиләр иде. Аңа күз атмаган егет булмагандыр колхозда. Сәрия үзе турындагы сүзләрне, фикерләрне ишетеп тора, шуңа ахры, клубка яисә кичке уеннарга чыкса да, тизрәк өенә кайту ягын карый.
Яңа гына армиядән кайткан Әнәс беркөнне:
- Сәрия, бүген кич клубка кил, яме, театр куябыз... - дип сүз кушты.
Егетнең уйчан күзләреме, әллә ягымлы чакыруымы ашкындырды, яшьлек дәртеме җиңде—Сәрия кичен клубта иде. Спектакльдән соң алар бергә кайттылар. Ике яшь йөрәк бер-берсен тиз аңлады. 
Әнәс Ромашкино нефть кудыру идарәсенә, армиядәге һөнәре буенча, элемтәче булып урнашты. Солдат кешегә Тимәш белән Керкәле арасы (17 километр) еракмыни? Әнәс авылга еш кайтып йөрде. Андый көннәрне алар бергәләп кинога, театрга бардылар. Ә ял көннәрендә икәү кырларга, урманнарга чыктылар... Күңелле көннәр аз булмады. Бергәләп гаилә дә корып җибәрделәр. Нинди шатлыклы көннәр иде алар! Уртак мәхәббәт, уртак бәхет.
Ә менә бүген... уйламаганда Әнәс - үлем түшәгендә...
Яз! Тәрәзәдә кояш нурлары уйный. Әйе, табигатьнең яшьлек вакыты якынлаша. Мондый көннәрне авырулар дәртләнеп, кәефләнеп китәләр. Иртәнге аштан соң Әнәс, гадәттәгечә, үзен "сыный" башлады. Булавка энәсен күкрәгенең әле бер, әле икенче җиренә төртеп карады.
- Тоя бит... - диде ул, шатланып. Әле бер ай элек кенә бу тирәләр чәнечкәнне сизми иде. Ул, канәгатьләнеп, булавканы Сәриягә сузды һәм, одеялын өскәрәк тартып, аякларын ачты.
- Сәрия, карап тор: уң аякның баш бармагын селкетә алам бит!
Әнәс йөзләрен чалшайтты, кызарынды, әмма бармакларын кыймылдата алмады, әйтерсең лә алар чит кешенеке. Хәлсезләнеп, ул күзләрен йомды.
- Әнәс дим, кара әле,—диде Сәрия, кесәсеннән көзге алып, - күр, йөзеңә нур чыкты, кешегә охшый башладың. Озакламый бөтенләй терелерсең. Әле кичә генә Фатыйма апа сөйләп торды. Ничә ел врач булып эшләп, мондый әрсез организмны күргәнем юк иде, ди. Әнә инде соңгы яраларың да төзәлә.
Әнәснең йөзе яктырып китте һәм, аякларын ачып, баягы процессны кабатлады. Ир белән хатын көлешеп куйдылар.
...Тугыз-ун ай вакыт үтсә дә, Әнәс аякка басу бәхетенә ирешә алмады.
Тагын май килеп җитте. Йортлар кояш нурына коена. Нәбиевләрдә гадәти көн башланды. Сау-сәламәт кешеләр эшкә китеп бетте. Әнәс белән Сәрия генә калды өйдә. Әнәсне юындыргач, Сәрия йорттагы эшләрен карарга дип чыкты. Инде яшәрергә өлгергән талларга тутырып ачылган тәрәзә аша күзен текәп озак ятты Әнәс. Тирә-якта тормыш кайный. Агач башларына оя корырга өлгергән кошлар чыркылдаша. Олы юлдан өзлексез машиналар уза. Бал кортларын гына күр: күңелле безелдәп, яшәргә ашкынып йөриләр. Ә ул урыныннан да кузгала алмый ята, паралич... Нибары 30 ел яшәгән. Йөрәк дигәнең дәртләнеп тибә. Ә күңел эшсезлектән интегә.
Әнәс, урыныннан торырга теләгәндәй, ишеккә таба каерылды .
- Сәрия!
Әмма хатыны җавап бирмәде. Әнәс тәрәзәгә борылды. "Гел мине саклап ятмас бит инде, - дип уйлады ул. - Болай да бер ялгыз калдырганы юк. Бер дә иренми, көн дә юындыра. Ә күпме кием-салым, урын-җир. Кер дә кундырмый бит аларга Сәрия. Ә мин аның өчен кем хәзер? Имгәк. Авыр хәлдә ирләрен ташлап китүчеләр азмыни?!"
Төрле икеләнүләр белән чуалган фикерләр арасыннан ниндидер яңа, ышанычлысы калкып чыкты: юк, юк! Шуны раслаган кебек, Сәриянең тавышы килде:
- Тагы өзгәләнеп ятасыңдыр әле син. Шулай баш ваталармыни? Менә җәй җитте. Төрле үлән суларына утырырсың. Курортка путевка бирәбез, диләр. Бергәләп анда барырбыз. Быел көздән дә калмыйча аякка басарсың. Менә күр дә тор. Бер дә борчылма.
Әнәс урындыкта яткан журналны алуга, шыгырдап бүлмә ишеге ачылды.
- һо-о-о, Дмитрий Ильич, әйдә уз! - диде Әнәс, башын ишеккә борып.
- Озакладың син, егет, ә? - диде Сидоров, көрәктәй кулын Әнәскә сузып. - Эшкә алырга килдем үзеңне. Егетләр шулай кушты.
- Сөйлә тизрәк, нинди яңалыклар бар?
- Әллә ни юк. Безнең шул инде, үрмәкүч сыман чыбык сузабыз. Үзеңдә ни хәл? Тагын күпме ятарга исәбең?
- Җае килгәндә ятсын әле, көзгә хәтле ял итсен, - диде Сәрия. Дөнья хәлләрен сөйләшеп озак утырдылар.
- Беләсеңме, нигә килдем мин? - диде Сидоров, кесәсеннән кәгазь чыгарып. - Хәзерлән, ике көннән Бәкергә - курортка! 
Әнәснең күңеле күтәрелеп китте.
- Нинди яхшы кешеләр белән эшлим мин, Сәрия! - диде ул, Сидоров киткәч. - Кара инде бу Дмитрий Ильичны! Артык якын дуслар да түгел идек, ә вакыт табып кая кадәр килгән. Братскийны гына күр: начальник булгангамы, кайчак кырысрак карый торган гадәте бар иде. Ә хәзер путевканы үзе юллап йөргән. Рәхилә белән Сильва: "Аңа аз ярдәм итәбез", - дип, местком председателен көн саен интектерәләр икән. Кайбер операторлар квартира чиратларын безгә бирергә чамалыйлар, ди. Шундый кешеләрне ничек онытасың, Сәрия?
Октябрь көннәренең берсендә Сәрияне Тимәшкә чакырдылар.
- Менә ордер, бусы ачкыч, - диде аңа местком председателе Николай Борисович. - Бүген үк күчәргә мөмкин. Газы да, пары да үзендә. Утынның хаҗәте юк хәзер.
Озакламый Нәбиевләр гаиләсе Тимәшкә күчеп килде.
...Сәрия кибеткәме, аптекагамы чыккан арада Әнәс урамга карап ятты. Асфальт юлдан җитез "Газик"лар, ярсулы "Маз"лар, кәрлә "Жигули"лар чаба, ашыгып нефтьчеләр уза. "Биредә туганнар юк. Килүче-китүче дә сирәгәер инде, күңелсез булыр", - дип пошынды. Яңа фатир хуҗасы көтмәгәндә, ишектә оператор егетләр күренделәр.
- Әһә, курортник та кайткан! - дип исәнләште алар, шаугөр килеп.
- Бүредәй тазаргансың, брат.
- Күкертле ләмнең шифасы тиде бераз, - диде Әнәс, елмаеп. - Анда, малай, миннән дә көенечлерәк кешеләр бар. Алар да терелергә өмет итә.
- Шулай булмый ни! Менә әле местком акчалата ярдәм билгеләде үзеңә, - диде берсе. - Аз булса да ярап куяр.
- Их, дуслар!—диде Әнәс, тирән сулап. - Акчадамыни эш? Сезнең менә шулай җыелышып килеп утыруыгыз иң зур дәва миңа.
Егетләр китеп өлгермәде, Валя килеп керде:
- Хәерле көн, Әнәс Галиуллович! Менә китаплар сиңа. "Корыч ничек чыныкты", "Чын кеше турында повесть", бусы "Язгы җилләр"... 
Китапханәчене биленә чылбыр таккан, корыч тырнаклар аскан элемтәчеләр алыштырды. Бер-ике сүз белән исәнлек-саулык сорашкач, дөбер-шатыр стена тишәргә, нидер кадакларга керештеләр. Әнәс кырыендагы өстәлгә телефон куелды.
Көннәр шулай үтә торды.
Кичке аш вакыты җитү белән, гаилә Әнәс караваты янына җыела. Биегрәк урындыкка табын көйләнә. Ир белән хатын, күзгә күренеп үсеп баручы уллары Ренат гөрләшеп тамак ялгыйлар. Аштан соң күңелле кич дәвам итә. Шундый кичләрнең берсендә уллары йоклап киткәч, Сәрия Әнәсне юындырып, урын-җирләрен алыштырды. Аннан соң, тегү машинасын алып, эшкә утырды.
- Хәтерендәме, Сәрия, - диде Әнәс, хатыны ягына борылып, - курорттан кайткач мине урманга алып чыккан идең.
- Хәтерлим, - диде Сәрия, эшен бүлеп. - Яфраклардан бал тамып торган чак иде ул. Мин сиңа кып-кызыл җир җиләкләре җыеп китердем.
- Шула-а-а-й. Син терелгәч, җиләкне чиләкләп җыярбыз, как коярбыз, варенье кайнатырбыз, дигән идең. Ә мин, беләсеңме, нәрсә уйладым шул чакта? Син әле яшь, матур. Мине саклап яту сиңа...
- Җитте, җитте! - диде Сәрия, кырт кисеп. - Әллә димләмәкче буласыңмы?
- Алай ук түгел дә, теләгең булса...
- Бу турыда бүтән авызыңны ачасы булма! - диде хатыны тирән үпкә катыш.
Тагын яз килде. Әнәс тәрәзәне ачып җибәрде. Өйгә җир исе, үлән исе керде. Олы юл буйлап телефон баганалары тезелгән. Нинди күп алар! Әнәс уйга калды... Әнә ул, тырнакларын киеп, өскә менеп бара, имеш. Аңа рәхәт! Менә ул - багана башында. Кулында - карга борын... Нинди ләззәтле аның сабын гына булса да тоюы!
Уйларын улы Ренат бүлдерде:
- Әтием, көндәлек синдәме?
- Миндә, улым, миндә. Кичен карап утырган идем, сумкаңа салырга онытканмын. Мә, әйбәт укуың өчен рәхмәт. 
Шулчак Әнәс үз җилкәсендә хатынының җылы кулларын тойды.
V Гырмафунлы гөл
Уңу ише генә уңмадым мин бу фатирымнан. Ул җылылыгы, ул чисталыгы! Җыйнаклыгы тагы - курчак өе диярсең. Безнең кебек майга катып, туктаусыз күченеп йөргән нефть эзләүчеләргә сирәк эләгә торган бәхет инде бу. Җитмәсә, фатир хуҗам - Мәрьямбикә әби - дуадак каз кебек берүзе. Күр, нинди бәндә бу, кешенең ялгызлыгына шатлана димәгез, фатирымның тынычлыгына, бала-чага чырчуыннан азат булуыма куанып әйтүем генә. Әбекәем үтә кунакчыл, тутый кош сайрагандай матур итеп төрле-төрле хатирәләр, әкият-хикәятләр сөйләргә маһир. Кы, болары да бик кирәк безнең халыкка. Югыйсә көнозын яки төнката буровойда, тимер-томыр шалтыравы астында, күңелләр тупаслана башлый. Әнә шуларның барысы өстенә гөлләр үстерергә ярата икән минем яңа фатир хуҗам. Ул һәр иртәсен шулар белән сөйләшеп-сайрашып башлый, көннәрен дә шулар белән сайрашып үткәрә, кичләрен тагын шулар белән чүкердәшә-чүкердәшә йоклап китә. Телен аңлыйлармы, гөлләре дә котырып үсә тагын, көз, кыш дип тормыйлар, шау чәчәктә утыралар. Күр инде әнә теге чәйнек-чәйнек ал чәчәкле яран гөлен, тәрәзә биеклеге булган бит. Яраннарның ак һәм кызыл чәчәклеләре дә шуннан ким түгел. Тагы да гаҗәбе шул: ел әйләнәсенә шау чәчәктә алар.
Шушы җыйнак өйнең тәрәзә төпләрендә, артлы һәм артсыз урындыкларда, борынгы тупас агач эскәмияләрдә, матчада һәм стеналарда, тагы кайларда гына юк та, ниндиләре генә юк ул гөлләрнең. Кына дисеңме, тамчылы гөл, бака гөле, бәрхет, үрмәле гөл дисеңме, тагын әллә нәрсәләр. Кыскасы, безнең өйнең һәр тарафы яшеллек тә чәчәк, Мәрьямбикә әби әйтмешли сау - бик гади яшәп ятабыз.
Гөлләре шулай күп булса да, хәзинәдә барына гына канәгать түгел икән әбиебез. Февраль җитеп, көннәр язга авышуга, идән астыннан туфрак тутырылган эреле-ваклы савытлар чыгара башлады бу. Тишек коштабак та, колагы купкан миски дә, борыны төшкән һәм муены кисеп алынган комган да бар иде анда. Барыннан битәр тоткычы төшкән зур яшел миски белән әвәрә килде әбиебез. Башта ул савытка тутырылган коры туфракка күп итеп чишмә суы сипте һәм: "Бу наныемның да назлы көннәре җитте", - дип сөйләнә-сөйләнә түр буй тәрәзәгә таба алып китте. Анда инде, мәгълүм булганча, песнәк кунарлык та урын юк иде югын. Әбием күкрәп торган гөлләрнең кайсын алып идәнгә куйды, кайберләрен эткәләп-төрткәләп, яшел мискине иң уртага куйды.
Шул көннән башлап, Мәрьямбикә әби гел шул гөл савыты белән әвәрә килә башлады. Аңа туктаусыз су сибү дисеңме, җан иясе белән эш иткәндәй, мискине сыйпап-сыпырып кую дисеңме—берсе дә калмый иде. Мин аның бу әлеге шыксыз утырган яшел мискиенә башкаларга караганда да күбрәк игътибар итүен сизсәм дә, моның сәбәбен сорамадым. Шулай да җай чыккан саен әлеге савытны күзәтә башладым.
Көн яктысына чыгарып куюга атна-ун көн үтте микән, теге савытта күрәннекенә охшаган кыяклар күренде. Әлеге кыяклар шундый әрсез булып чыктылар ки, тагы атна дигәндә кашык буйлы булып күтәрелергә дә өлгерделәр. Әйтерсең алар күзгә күренеп үсәләр иде.
Тагы көннәр үтте, кояш пыяла аша тагын да җылыта төште. Беркөнне карасам, теге күрән сабаклары арасыннан алардан да калынрак бер кыяк чыгарган, камыш сабагын хәтерләтә иде ул. Шуңа үзем дә бу гөл белән чын-чынлап кызыксына башладым, Мәрьямбикә әбидән исемен сорамый түзмәдем.
- Сез яшьләргә, белмәем, ничектер, - дип гөрләде әбекәем. - Без исә "Гырмафунлы гөл" дип йөртәбез... Чәчәкләре гырмафун тәлинкәсенә охшаган аның. Чәчәкләре иллә дә матур булалар инде, менә күз явын алырлык.
Мәрьямбикә әбинең бу сүзләре эчемә коткы салды бит тәки. Буровойдан кайтып керүемә, юынуны, ашап-эчүне онытып, шул гөл янына барам, аңа карап беравык дөньямны онытып утырам.
Ә гөлебез көннән-көн үсә, купшылана. Аның сабаклары инде һәркайсы борынгы кылыч кебек булып, буен күтәрә алмыйча сыгылып төштеләр. Уртадагы "сугыш кылычы" исә биек булып күтәрелде, башындагы "шлемы" сизелер-сизелмәс кенә ярылып ачыла башлады. Аксыл ярылы ярыклардан әфлисун төсендәге чәчәкне шәйләргә мөмкин иде.
Беркөнне кайтсам, әлеге яшел миски тәрәзә төбеннән өстәл өстенә күчкән, башындагы "шлемы" дүрткә ярылып, дүртесеннән гырмафун тәлинкәсе чыккан. Аның чыннан да иске тормышны күрсәткән кинолардагы граммофон эшләпәсенә охшаган саргылт-кызыл чәчәкләренә "ах-ух" итеп әби белән өстәл тирәсендә әйләнә-урала торгач, хуҗамның токмачы утырып, чәе суынып беткән иде.
Шул гөл чәчәк атканнан бирле безнең тормыш тоташ бәйрәмгә бйләнде. Өйгә кайттым исә, бөтен вакытым шуның тирәсендә уралып үтә. Мәрьямбикә әбине әйткән дә юк, гөлен кулында гына бөтерә: әледән-әле күчереп куя, боргалап ала. Тагын су белән коендыра. Кыскасы, кочаклап кына ятмый. Үземнең дә уемда шул гөл генә. Мин инде, үсемлекләр, чәчәкләр дөньясына бәйле китаплар актара торгач, аның фәнни исемен дә белеп алдым. Амарилис дип атала икән ул.
Шулай да безнең бәйрәм озакка бармады. Ике атналап вакыт узгач, гөлебезнең әлеге гырмафуннары сулып, кибә-корый башлады.
Тагы берничә көннән кипкән суган кыягы кебек шыксыз булып утырып калды. Ул да түгел, Мәрьямбикә әби чәчәк сабын кисеп үк ташлады. Шул көннән соң инде әлеге яшел миски мич артындагы иске урындыкка күчте - бәйрәмебез бетте.
Күпмедер вакыт икәүләп ямансулап йөрдек. Сүзебезнең җае, чәебезнең тәме киткәндәй булды. Әмма узмаган сагыш, үтмәгән юксыну юк бит ул - без дә акрынлап үз халәтебезгә кайттык. Гөл исә күз алдыбызда булмагангамы, истән үк чыкты, бөтенләй үк дип әйтмим, сирәк-мирәк янына килеп, карап-карап алгалыйм мин аңа. Тик ул инде элеккеге кебек күңелне сөендерми, җитмәсә, кыяклары да өтәләнгән, саргая ук башлаганнар - әбекәем суын да исенә бер төшкәндә генә сипкәли бугай.
Ә беркөнне кичен әбекәем теге яшел мискине җилтерәтеп өстәлгә алып килде дә гөлнең кыякларын төбеннән үк кисте дә ташлады. Ул гынамы, аны базга ук төшереп атты. "Киләсе язга хәтле ятсын шунда", - дип өстәде ул.
Шулай, чәчәкле, матур чагында һәрнәрсә, һәркем күз өстендә каш кына. Аңа кадер-хөрмәт, аңа ихтирам, аңа мәдхия. Ә чәчәге коелгач...
Эскерттәге энә
(Эссе)
Аксакаллар белән очрашу-сөйләшүләр мине еш кына тарих чытырманлыкларына илтеп ташлый. Әйтик, әңгәмәдәшләремнең күбесе Батырша исемен телгә алдылар: мулла, диләр, ахун хәзрәт, диләр. Кайсылары аны әүлия дип тә атады. Үзлегеннән күп укыган, бик тәрәккый агайларның берсе исә: "Батырша галим булган, халыкка ниткәндер хатлар, өндәмәләр дә язган", - дип әйтте.
Алай да кем булган соң ул Батырша? Безнең төбәктә, Тайсуган мәктәбендә укыган икән, димәк ки, шушы ук тирә-як авылларның берсендә туып үскән. Әмма алары хакында берәү дә тәфсилләп сөйләп бирә алмый, ә Казанда басылып, минем кулга төшкән кадәр тарихи китапларның берсендә дә андый исем аталмый.
Әнә шул инде барысы диярлек мәрхүм картлар белән очрашкан 50 нче еллардан башлап Батырша дигән серле дә, тылсымлы да исем һич кенә дә тынгылык бирмәде миңа. Аның турында күп уйланып йөри торгач, бервакыт исемә килеп төшмәсенме! Тукта, мин бит аның исемен ниндидер китапта очраттым. Ялгышмасам, башлангыч мәктәпләр өчен урыс телендә язылган тарих китабы иде бугай. Шуннан инде китапханәдә тарих дәреслекләре актаргалый башладым, ниһаять, эзләгәнемне таптым! Чыннан да, урыс мәктәпләренең 3 нче класслары өчен 1953 елда басылып чыккан тарих дәреслеге иде ул һәм анда Батырша хакында тулы бер җөмлә язылган - 1755 елда Башкортстанда Батырша җитәкчелегендәге крестьяннар восстаниесе булып уза. Чү, XVIII гасырда һәм XIX йөзнең беренче яртысында безнең Бөгелмә төбәге дә Уфа провинциясенә кергән бит. Бәлки, әлеге китапта әйтеп үтелгән восстание безнең як авылларында да дөрләгәндер?! Алай дисәң, нишләп әле галимнәр бер дә тын тартмый? Исемен генә дә телгә алмыйлар бит, ичмасам.
Минем Батырша турында тапканым һәм белгәнем әнә шул 3 нче класслар дәреслегендәге бер җөмлә белән төкәнде. Күп еллар буе тарихи китаплар укысам да, ни урыс, ни татар авторларының хезмәтләрендә аның исемен очратмадым һәм инде Батырша турында оныта ук язган идем.
Мәскәү архивына бару ниятем Батырша исемен хәтер төпкеленнән кабат калкытты. Бәй, әнә шундый илкүләм шанлы архивта әлеге серле шәхес хакында да материаллар булуы бик мөмкин ләбаса! Бу фикер мине ашкындырып җибәрде, йөрәк кагарга тотынды. Мәскәүгә бару мәсьәләсен ашыктыра башладым.
Мәскәүгә килеп төшүгә, каршыма очраган беренче агайга мөрәҗәгать иттем, Борынгы актлар үзәк дәүләт архивына ничек барырга икәнен сорадым. Ул джунглидан килгән кыргыйны күргәндәй, миңа карап-карап торды да үз юлы белән китеп барды. Аннан соң туктаткан ун-унбиш кешедән дә рәт чыкмады, андый учреждениене ишеткәннәре юк икән.
- Анда нишлиләр, нәрсә саталар соң? - дип, соравыма сорау белән җавап бирде арадан берсе.
Кулымны селтәп китеп барудан башка чара калмады. Тукта, зур калаларда белешмәләр бюросы дигән киосклар була торган иде бит. Егерме тиенеңне түлә дә җаның теләгәнне сора. Бәхеткә, бюро дигәнең ерак та түгел икән. Ун минут та үтмәде, аксыл сары пумала чәчле кыз миңа бер кәгазь кисәге тоттырды. "Болыиая Пироговская, 17" дип язылган иде анда.
Бихисап транспорт чараларына бер менеп, бер төшеп күпме уралганмындыр, бервакыт инде мин исеме телемдә шомарып беткән архивның пропусклар бюросы янында басып тора идем. Дөньядагы бөтен төрле буяуларга буянып, чыршы уенчыгын хәтерләткән марҗа ханым минем буталчыграк аңлатуымны тыңлап бетермәде, тик: 
- Документы! - дип кенә куйды.
Аларны инде башта ук кул очына алган идем. Ашыга-кабына амбразурага паспортымны, хәтта партия билетын төрттем, безнең белән шаярырга ярамаганлыгын сиздереп, соңыннан гына язучылар союзы билетларын суздым. Марҗам исә аларны юньләп карамады да.
- А письменные документы, письмо?! - дип, миңа төбәлде.
Ык-мык килдем, кабат йомышымны аңлатып маташкан булдым, безнең кебек берлек әгъзаларын шушы таныклыклар белән теләсә кая кертәләр, дип тә ялганладым. Сүзләрем акшарланган марҗага аз гына да тәэсир итмәде, ичмасам.
Туксан тугыз бәла белән меңнәрчә чакрым җир килеп, сине шушы кадәр ваемсыз каршыласыннар әле! Ачудан кызарып чыктым, аңа очып-очып кунганнан соң да берни чыгара алмагач, аны башкачарак шүрләтәсе иттем, очып диярлек икенче катка, архив директоры янына менеп киттем.
Директорның исә СССР дигән зур империянең төрле почмакларыннан килгән минем сыман авыл Гыйбадларын беренче күрүе түгел иде, ахры. Ул тәкәллеф белән генә урын тәкъдим итте һәм һич иренмичә, тыныч кына архивка керү тәртибен, аның өчен кайсы да булса оешмадан фәнни эшнең темасы, эзләнүләрнең кайсы гасырга каравы һ.б. күрсәтелгән рәсми хат кирәклеген аңлатты - сабырлыгы һәм әдәплелеге белән мине бөтенләй коралсызландырды.
Архив бинасыннан башымны салып чыксам да, мин инде бераз тынычланган идем. Кулыма алган сигаретларны сындыраизә үзе бер чакрым чамасы сузылган баш бина янәшәсендәге тротуарда йөренергә тотындым. Кирәк бит, шуннан ары кил дә, берни тоҗыра алмый кайтып кит, имеш. Мәгәр берни эшләр чараң юк. Суынып җитмәгән мунча ташым белән, Бөгелмәгә билет алырга дип, тимер юллар кассасын эзләп киттем. Бөгелмәгә кайту билетлары бүген-иртәгегә генә юк, тагы өч көннән соңга гына табылды. Башкалада вакытны бушка уздырмаска, бөтен илебездә күз өстендә каш булган Ленин исемендәге иң зур китапханәгә сугылырга ниятләдем. Монда инде юлым уңды, бернинди ыгы-зыгысыз уку залына керү таныклыгы алдым. Китапханәнең хезмәткәрләре дә бик тә мөрәүвәтле, зыялы кешеләр икән, теләгемне ярты сүздән аңлап, ихлас күңелдән ярдәм иттеләр.
Сүз бара торган китапханәдәге гыйлем байлыгын, күреп түгел икән, ишетеп булса да, һәркем күз алдына китерәдер, дип уйлыйм. Ул тулы бер рухи диңгез, бер уку залындагы шкафларга тезелгән төрледән-төрле белешмә-энциклопедияләр генә дә аһ итәрлек. Монда мин 1864, 1883, 1900 һәм 1910 елларда Петербургта һәм Самарада басылып чыккан Россиянең халык яши торган урыннары хакындагы белешмәләрдән үзебезнең төбәк авыллары турындагы бик бай мәгълүмат сөзеп алдым: торак пунктлардагы йортлар һәм халык саны, аларда яшәүчеләрнең милләте һәм социаль хәле, теге яки бу авыл яныннан ага торган елга-инешләрнең ул замандагы төгәл исемнәре, өязләр һәм волостьлар, авылда ничә мәчет яисә чиркәү, ничә су тегермәне, андагы базар һәм ярминкә, мәктәпләре, үрәтник һәм урманчылары, хастаханәләре һәм ям станнары, торак пунктның ничә дисәтинә җир биләве һ.б. һ.б. - кыскасы, тулы бер хәзинә. Дөрес, мәгълүматлар нигездә XIX гасырга һәм XX йөз башына гына карыйлар. Әмма инде болары да чиксез зур табыш һәм мине тагы да дәртләндереп эшләтәчәк көч иде. Архивка кереп, XVIII гасыр документлары белән танышып булмаса да, табылган кадәр материалларга мин гаять шат идем. Мине тагын да канатландырганы шул: илнең үзәк китапханәсендә Батырша эзенә төштем. Баксаң, революциягә кадәр басылган китапларның кайберләрендә аның турында мәгълүматлар бар икән, хәтта совет чорындагы бер-ике китапта Батырша хакында язылган. Аларның барын укып чыгарга, кирәкле битләреннән күчермәләр алырга вакыт җитмәде җитүен, әмма аларның исемнәрен, авторларын, басылып чыккан елларын куен дәфтәренә теркәп куйдым. Әнә шул арның сөенеченнән мин инде җиде кат күккә ашкан идем. Шулай булмый ни, мин бит ул китапларны барыбер табачакмын, һәркайсын укып ләззәтләнү бәхетенә ирешәчәкмен! Янә дә килеп, Мәскәү качкан җир түгел, кабат әйләнербез, башкаланың архив-китапханәләрен тагы да урарбыз. 
Икенче кат Мәскәү сәфәренә җыенганда мин инде акыллы идем. Архив директоры әйткән теге хатларны берне түгел, бишалтыны әзерләдем, хәтта берничә бит тугралы һәм фирмалы чиста бланклар да юнәттем. Язып килгәннәрен ошатмыйлар икән, Мәскәүдә үк башкасын әмәллибез аның!
Ләкин әлеге хатлар, чыннан да, "дело"га тегеп кую өчен генә кирәк иде, ахры. Архивта минем тырышып-тырмашып "иҗат" иткән һәм шактый зур түрәләр имзасы куелган хатларымны бу юлысында укып торучы да булмады, паспортка карап махсус таныклыклар тутырдылар да вәссәлам. Мин, кәләш куенына керергә җыенган кияү сыман, тәэсирләнеп архивның икенче катындагы уку залына менеп киттем дип әйтүе генә ансат. Югарыга алып менә торган баскыч янына килсәм, махсус пост кырыенда ике милиционер басып тора. Алар миңа портфелемне һәм, әгәр дә бар икән, башка әйберләремне шушында калдырырга куштылар. Портфелемне суздым, өй ачкычларын һәм документларны чыгарып салдым. Милиционерның сакалмыегы булмавына караганда хатын-кыз икәнен чамалап була торганы көлеп җибәрде, портфельне алып күп киштәле шкафка куйды, ачкычлар белән документларны кире бирде.
Шуннан инде икенче катка һич тоткарлыксыз үтсәм дә, эчемә шом йөгергән иде. Нишләп әле фәнни учреждение ишеге төбендә кораллы милиционерлар тора? Алай-болай ялгыш сүз ычкындырсаң, алып китүләре дә бар бу каһәрләрнең. Әлеге сорау миңа көнозын тынгылык бирмәде. Ниһаять, тәмәке тарту бүлмәсенә чыккач, үзем сыман гадирәк киенгән, мәгәр кыяфәтенә караганда монда инде азау ярган кеше икәнлеге күренеп торган ираттан теге милиционерлар турында сорамый түзмәдем. Ул исә моны бик гади аңлатты. Имештер, Ватаныбызга үчле ниндидер бәндәләр чит илдәгеләр күзенә һич кенә дә күрсәтергә ярамый торган кайбер документларның күчермәләрен алып чыкканнар да чик аръягында бастырганнар. Шулай итеп, безнең марксистик идеологиягә зур зыян салганнар. Менә шуңа да ишек төбендә хокук сакчылары тора. Уку залыннан махсус штамп сугылмаган бер генә күчермә дә алып чыга алмыйсың моннан! 
Бу кадәресе тагын күңелгә шом салды. Ләкин кабат уку залына узгач, әлеге шик-шөбһә юкка чыккандай булды. Нигә дисәң, биредәге хадимнәр пропусклар бюросындагы теге ханым кебек таш сыннар түгел, ягымлылар, илтифатлылар, кешегә мөгамәләләре искиткеч яхшы. Алай да биредәге тантаналы тынлыктан, каядыр якында гына гасырлар серен саклаган кәгазьләр өелеп ятуын тоюдан тын кысыла, йөрәк ашкынып тибә, тизрәк-тизрәк әнә шул саргайган кәгазьләр эченә кереп чумасы килә. Тик аңа ирешү әле ансат кына түгел икән. Йомышымны, ниндирәк уй-ниятләр белән килүемне аңлатып биргәч, урта яшьләрдәге ягымлы ханым мине бер өстәл янына алып килде һәм алдыма байтак кына кенәгәләр тезеп куйды. "Тасфирлама" дип аталган бу кенәгәләрдә архивтагы бөтен кенәгәләрнең исемнәре, саклау берәмлекләренең саннары, кыскача гына эчтәлекләре язылган икән. Болардан инде син үзең теләгән губерна, өяз, хәтта волость турындагы мәгълүматларның теләсә кайсы гасырга, елга караганнарын таба аласың. Калын-калын тасфирламаларны актарып, үзеңә кирәк булуы ихтимал томнарның, фонд, саклау берәмлеге саннарын язып алу, аннан инде заказ-заявка бирү бер хәл, махсус саклагычлардагы әлеге кенәгәләрне эзләп табуларын һәм китереп бирүләрен кимендә ике-өч тәүлек көтәсе бар икән. Монысы инде тагы газап, йөрәгең кагып янә көтү.
Шулай миңа гасабиланырга туры килмәде. Уку залындагы күпсанлы киштә-шкафларда моңа кадәр төшемә дә кермәгән белешмәләр, энциклопедияләр, Россия империясенең законнары җыентыгының бихисап томнары, без - авыл гыйбадлары - исемнәрен дә гомеребездә ишетмәгән тагы әллә никадәр хәзинә тезелеп тора. Ач, укы, үзеңә кирәкле мәгълүматларны язып ал. Инде акчаң бар икән, махсус службада ксерокүчермәләрен алдыр. Эш буа буарлык - вакытың гына җитсен!
Менә шулкадәрле китапларны актарып, берничә көн узып та китте. Бүген минем заказларны китерәчәкләр! Архивларда даими эшләүче галим-голәмә мондагы төрле хәлләргә күнегеп беткәндер, әлбәттә. Ләкин минем сыман шундый бай архивка үз гомерендә беренче аяк баскан кешене адым саен сюрприз көтә икән биредә - дүрт тәгәрмәчле арбага төяп китерелгән кәгазь тавын күргәч егылып китә яздым. Тасфирламалар актарганда, мавыгып китеп, заявкаларны күбрәк биреп ташлаганмын, күрәсең. Бер үзеңә бер олау документ! Ә бит әле, әйтүләренә караганда, болары мин сораганнарның барысы да түгел, аларын соңрак китерәчәкләр икән. Йә Хода, бу кадәр кәгазьне ничек карап-актарып чыгармын?!
Йә, ярар, күз курка, кул эшли. Калын гына (идәнгә куйсаң, артсыз урындык биеклеге булыр) бер фолиантны алып актара башладым. Ләкин бу эш бик уңайсыз булып чыкты. Утырып эшләсәң, язылганнарны укырга буй җитми, басып торуы да читен, аяклар тала. Аптырагач, идәнгә газета җәеп, фолиантны шуның өстенә куйдым да үзем утырып актарына башладым. Тирә-яктагылар, моны күреп, авызларын ердылар.
Аяныч ки, эшемнең рәте булмады: томнар берсеннән-берсе ымсындыргыч, аларның һәрберсеннән борынгылык исе аңкып тора, җитмәсә, бөтенесендә дә миңа кирәкле мәгълүматлар бар сыман. Мин кенәгәләрнең берсен куям, икенчесен алам, әле монысын, әле тегесен актарам, күземә Бөгелмә төбәге чалынган битләр арасына кәгазьләр кыстырам. Аннан инде шөгылемне ташлап, борынгы кәгазьләргә сокланып карап торам. Өстәвенә "минеке"ләр төсле иске китаплар уку залындагы һәр өстәлдә, алар өстенә яше-карты иелгән. Күршеләремне күзәтүе дә кызык, үземә дип китерелгән томнар да ымсындыргыч, киштә-шкафлардагы исәпсез-хисапсыз белешмәләр дә үзләренә тарталар, архив хезмәткәрләре утырган бүлмәдәге стеллажлар тулы иске кәгазьләр төпләмнәре дә эчне кытыклап ала. Кабаланам, актарынам, язам, ул да түгел, борынгы китаплар тулы шкафлар яныннан урап киләм. Аннан инде тәмәке тартырга чыгып китәм, юлымда очраган хезмәткәрләргә сораулар биреп йөдәтәм. Шулай урала торгач, аларның берсе белән дуслашып киттем. Ул мине "контрабанда" юлы белән борынгы кәгазьләрне саклагычларның берсенә алып керде. Анда һушым китеп ава яздым. Идәннән алып бик биек түшәмгә кадәрге киштәләрдә томнар, фолиантлар, кенәгәләр! Ә бит, әлеге хезмәткәрнең әйтүенә караганда, бу бина тугыз катлы булып, аларның һәркайсы иске документлар белән тулы, имеш. Алтынчы фонд дип йөртелгән бер Пугачев фонды гына да хәрби крейсер кадәр тугыз катлы бер бинаны алып тора, ди. Андый биналар исә архив карамагында тулы бер шәһәрчек икән. Менә син, әй, ничек саташып бетмиләр икән бу архив хезмәткәрләре!
Ул төнне мин Мәскәүдәге фатирымда йоклый алмадым. Сизелерлек файдалы эш башкармаган көнемне жәлләп, йөрәк сыкрады, күз алдыма үзем күргән һәм теге фәнни хезмәткәр сөйләгән архив таулары килеп, бәгырьне ярсытты. Менә кайда икән ул җан азыгы - тулы бер дәрья! Бу бит әле Мәскәүдәге бер архивта гына шулай. Ә алар әллә ничәдер башкалада. Петербургта, Казанда, Уфада, Оренбургта, Самарада һәм башка калаларда күпме тагын. Бәй, архивларда икән гыйлем ганимәте, шушылар икән Әбүгалисина мәгарәсе! Әлеге саргайган кәгазьләрнең барын бергә җыйсаң, океан хасил булыр иде, мөгаен. Кая ул океан гына, тулы бер галәм тәшкил итәрләр сыман алар. Мин, җүләр, илләр-халыкларның әллә ничә гасырлык тарихларын сыйдырган әнә шул миллионнарча кәгазьләр арасыннан үзебезнең печтеки генә Бөгелмә төбәге турында мәгълүматлар җыймакчы. Бу бит... бу бит салам эскертеннән энә эзләү белән бер! Йә Хода, булса да булыр икән интеллектуал байлык! Шушы яшемә кадәр яшәп, мондыен ганимәтне төшемдә дә күргәнем, хыялымда күз алдыма китергәнем юк иде. Алар хакында укытучылар да сөйләмәделәр бит, ичмасам. Хәер, ул мескен авыл укытучылары каян белсеннәр инде ошбу хәзинәне?!
Хуш, без - авыл гыйбадлары - болардан хәбәрдар булмыйк та, ди. Ә галимнәр, безнең тарихчылар файдаланалар микән соң бу архивлардан? Бер дә сугылмыйча булмаслар - кандидатлык һәм докторлык диссертацияләрен материалларны түшәмнән алып язып булмый бит инде. Алай да бер нәрсә шиккә салды бүген мине. Көндезен үзем актаргалаган, тотыптотып караган кырык-иллеләп томның (димәк, архивтагы бөтен кенәгәләрнең) титул бите алдыннан чиста кәгазьләр ябыштырылган. Анда шушы документларны укып танытучыларның исем-фамилияләре, кем булулары һәм кайдан килүләре языла икән. Болай эшләү һәркем өчен мәҗбүри, имеш. "Шул мәгълүматларны язмый торып, томнарны кабул итмибез", - диделәр миңа. Димәк, әлеге кәгазьдә шул кенәгәне алып караган һәркемнең имзасы кала. Карыйм: икешәр-өчәр генә фамилия, алары да гел урысларныкы диярлек, безнең татар галим-голәмәсе эзе күренми. Кем белә, бәлки, татар вәкилләреннән беренче булып актарамдыр мин бу документларны. "Ачыш"ым тагы да дулкынлануга һәм җаваплылык хисе арттыруга сәбәп булды.
Галим әфәнделәрнең хәтерләре калмасын инде. Мин аларны эшсезлектә, ялкаулыкта гаепләргә җыенмыйм. Тарихчыларыбызга хөкүмәт тарафыннан тиешле шартлар тудырылмавын гына ассызыклап әйтәсем килә. Хәер, әнә шундый мескен хәлдә булуларына карамастан, Сәлам Алишев, Миркасыйм Госманов, Булат Солтанбәков, Альфред Халиков, Равил Фәхретдинов һәм башка кайбер галимнәребез, ничектер җаен чыгарып, моңа кадәр берәүнең дә күзе төшмәгән документларны эзләп табалар һәм халкыбыз тарихындагы "ак таплар "ны киметә торалар. Алай да...
Җитмешенче елларда безгә - Татарстанның бер төркем журналистларына - Көнбатыш Себернең нефть районнарында семинарда булырга туры килгән иде. Тубылга килеп төшүнең икенче көнендә семинарга катнашучыларны шушы иксез-чиксез киңлекләрдәге бердәнбер чал Кремль буенча экскурсиягә алып киттеләр. Мин шушы борынгы истәлекнең үзәк мәйданында басып калдым. Чөнки, экскурсияне көтәргә сабырлыгым җитмичә, Кремль диварларын карап, кичә кичке буйда әйләнгән идем. Җимерек стеналарны реставрацияләүче эшчеләр һәм галимнәр белән сөйләшкәләп тә алдым. Беравык торгач, иптәшләрне көтеп ялыкмас өчен, шунда ук урнашкан архивка сугылып чыгарга булдым. Ни генә димә, Тубыл революциягә кадәр Себердә бердәнбер губерна үзәге бит, димәк, архивы да бай булырга тиеш. Дөрес, җае чыккан бер-ике сәгать эчендә генә архивта эшләү мөмкин түгел. Шулай да танышып чыгу ярый. Йокымсырап утырган марҗа түтәйләрне сискәндереп, бәләкәй-бәләкәй тәрәзәле борынгы монастырьга килеп кердем. Сизәм: бирегә керүче-чыгучы сирәк икән, архив хезмәткәрләре мине гаҗәпсенеп каршыладылар, ул да түгел, сораулар белән күмделәр. Үземнең кемлегемне, нишләп йөрүемне сөйләп бирдем, аларга бер генә соравым барын әйттем: Тубыл архивында гарәп графикасы белән язылган кәгазьләр бармы? Хадимнәрнең иң өлкәне - ап-ак чәчле юан әби - мине тар һәм лабиринтны хәтерләткән коридорлар буйлап элек монахлар яшәгән хөҗрәләргә алып китте. Гаҗәеп буталчык аралыклардан шактый озак баргач, бер ишекне ачты, куллары белән кармаланып ут яндырды. "Менә, карап сөенегез, барысы да борынгы төрки телдә язылган", - диде ул, бихисап саргайган кәгазьләргә ишарәләп. Гомер бакый урыс губернасы саналган Тубылда бу кадәр татарча документ барын күреп исем китте. Әмма монысы әле баласы гына булган икән. Әбекәй тагы берничә бүлмәне ачты, ут кабызды. Капшап та карадым, кулыма алып актаргаладым да, барысы да гарәп хәрефләре белән язылган борынгы документлар - хәзинә мәгарәсе! Бу кадәр гыйлем байлыгы күргәч, икенче соравым үзеннән-үзе атылып чыкты: "Килүчеләр, өйрәнүчеләр бармы боларны?" Җавап мин көткәнчә булды: "Мин белгәннән бирле (ә ул гомере буе шунда эшләгән) ни Мәскәүдән, ни Петербург белән Төмәннән, ни Казаннан килеп, бу кәгазьләрне кулына алып караган кеше булмады". Авыр, бик авыр иде мондый сүзләр ишетү. Татарлар турында нинди генә серләр, без белмәгән мәгълүматлар ятмыйдыр бу ганимәт өемендә. Аяныч ки, алар бер файдасызга ауный бирә, ул гынамы, акрын-акрын сафтан чыга, һәлак була. Ул чакта мин татар тарихчыларының эш шартлары турында хәбәрдар түгел идем. Шуңа да бик рәнҗедем, үпкәләдем аларга. һәм менә монда, Мәскәүдә дә, шундый ук хәл диярлек.
Укучылар мине энәдән дөя ясый, бер-ике факттан гомумиләштереп чыгара, дип гаепләргә ашыкмасыннар. Әнә шул башкалада тәүге тапкыр зур архив ишеген шакыганнан бирле, миңа Мәскәү, Санкт-Петербург, Оренбург, Самара һәм Уфа архивларында шактый гына, кайберләрендә исә кабат-кабат эшләргә туры килде, һәм мин аларда татар тарихчылары салган сукмакларны абайламадым. Хак, аларның хәлен аңлыйм аңлавын. Мәгәр күңелемнән галимнәребезне аклый алмыйм. Соң бит Хөсәен Фәезханов, Шиһабетдин Мәрҗани, Риза Фәхретдинов, Ьади Атласи, Зәки Вәлиди, Газиз Гобәйдуллин кебек галимнәребезгә дә эшләү өчен берәү дә оҗмах бакчалары әзерләп куймаган. Алар исә әнә нинди тарих катламнарын актарганнар. Әй, нигә әле үткән заманнарны искә алып торырга?! Бүгенге көннән бер мисал - язучы Вахит Имамовның фидакарьлеге. Мин аның 1994 елда Чаллыда басылып чыккан "Сәет батыр" китабын күздә тотам. Профессионал тарихчы булмаса да, ул 500 бит чамасы бу хезмәте белән тарихчыларыбызга әйткән: архивларда һәм тарихи чыганакларда менә шулай казыналар аны, галим әфәнделәр, дигән. Хак, аның хезмәте дә төгәлсезлекләрдән хали түгел. Мәгәр бу инде чын тарихи хезмәт, чын фәнни фидакарьлек! Вахитның Пугачев явын яңача, үзенчә бәяләве генә дә ни тора!
Галим-голәмәләребезнең "безне юкка гаеплиләр, бөһтан сүз әйтәләр" дип сукыранасыларын алдан ук сизеп торганга, тагы бер мисал китерәм. Батырша эпопеясының төп чыганагы - аның падишаһка язган хаты тексты белән төрки телдә мин беренче тапкыр Башкортстан галиме Гайса Хөсәеновның "Агыйдел" журналының 1970 елдагы 10 нчы санында чыккан мәкаләсеннән, шул ук авторның "Заман, әдәбият, әдип" (Уфа, 1979) китапларыннан танышкан идем. Ниһаять, 1984 елда Казанда "Татар әдәбияты тарихы"ның I томы басылып чыкты. Мине, беренче чиратта, XVIII йөз татар әдәбияты, бигрәк тә Батыршаның хаты кызыксындыра иде, әлбәттә. Ашыга-кабалана шул битләрне эзләп таптым һәм, бер сулыш белән, "Батыршаның патшага язган хаты"н укып чыктым. Мәкаләдәге җөмләләр, хаттан китерелгән өзекләр, сөземтәләр бик тә таныш булып тоелдылар миңа. "Чәлдергәннәр", - дигән ямьсез уй үтте башымнан. Әмма билгесез авторга мондый гаеп такканчыга кадәр мәсьәләнең төбенә төтен салып бетерергә кирәк иде. Өтәләнеп эчтәлекне ачтым һәм Батырша хаты турындагы мәкалә авторының фамилиясен карадым. Г.Б.Хөсәенов. Алай икән, Казан хәтле Казанда Батырша турында язарлык, аның мәшһүр хатына анализ ясарлык галим табылмаган икән. Сүз дә юк, филология фәннәре докторы Гайса Батыргәрәй улы Хөсәенов - гаять эзләнүчән һәм тиктормаучан галим. Мин моны кемнән дә булса ишетеп яисә аның хакындагы мәкаләләрдән күчереп язуым түгел. Аның югарыда телгә алынган хезмәтләрен, "Батырлар кыйссасы" (Уфа, 1986) китабын һәм башка әсәрләрен укыган, галимнең үзен күреп сөйләшкән кеше буларак әйтүем. Г.Хөсәенов мәкаләсенең "Татар әдәбияты тарихы" томына керүенә күпсенүем дә түгел бу. Белеп һәм тәфсилләп язылган хезмәте өчен рәхмәт кенә аңа. Г.Хөсәеновның мәкаләсендә миңа тагы шул нәрсә ошады: ул безнең кайбер галимнәр сыман, аннан-моннан ишеткәнгә таянып, Батыршаны башкорт дими, аны һәм аның хатын ныклап өйрәнүче буларак, героебызның мишәр мулласы икәнен басым ясап әйтә. Алай да Г.Б.Хөсәенов, Башкортстан галиме буларак, үз ягын каера, 30 нчы елларга кадәр башкорт телендә бер генә әсәр язылмаса да, әлеге хатын "Башкорт әдәбияты ядкаре" дип исәпли. Әйе, Г.Б.Хөсәеновта ул чир шактый көчле, аныңча, күп кенә татар әдәбияты истәлекләре - башкорт әдәбияты әсәрләре, мөселман исем-фамилиясе йөрткән күп кенә атаклы кешеләр (мәсәлән, татар рудопромышленнигы Исмәгыйль Тәсимов һ.б.) башкортлар булып чыга. Бернинди фәнни дәлилләргә ия булмаган шушы фикерен ул еш кына тарихи хезмәтләренә дә кертә. Дөрес, "Татар әдәбияты тарихы"ндагы мәкаләдә аның болай дип расларга тырышуы үз кулы беләнме, редакторлар тарафыннанмы алынган. Мәгәр Батырша хатының татар әдәбиятының гүзәл бер ядкаре икәнлеге дә әйтелмәгән. Димәк, татар әдәбияты турында саллы хезмәтне төзүчеләр Батырша һәм аның хаты хакындагы сүзне татар галимнәренә бирергә тиешләр иде. Аяныч ки, Казан галимнәре арасында үзебезнең милли героебыз һәм аның әдәбилекне дәгъвалардай хаты белән шөгыльләнүче булмаган. Автор белмәгәнен яза һәм татар галимнәрен юкка битәрли, дигән сүзләр булмасын өчен әйтеп үтик. Хак, Мәсгут Гайнетдинов үзенең 1972 елда ясаган докладында Батырша хатын телгә ачып үткән иде. Бер елдан соң ул ИЯЛИнең фәнни журналында басылып та чыкты. Шунысы кызганыч: гади укучы мәкаләне уку түгел, андый журналның барын-югын да белми. Мөхтәрәм галимебез Сәлам 
Алишев та Батырша исемен халыкка җиткерүдә кайбер эшләр
(1976 елда чыккан "Каһарман бабайлар" дигән китабындагы
"Абдулла Галиев - Батырша" һәм "Казан утлары" журналы
ның 1986 елдагы 2 нче санындагы "Батырша батырлыгы"
очерклары) башкарды башкаруын. Әмма алар гадәти
информация бирүдән узмадылар. Яшь тарихчы галим Искәндәр
Гыйләҗевның инде күп еллардан бирле Батырша хатының
бүгенге графикага күчерелгән текстын күтәреп йөрүе хакында
да ишеткәнем бар. Ләкин портфельдән чыкмаган, халыкка ба
рып җитмәгән хезмәттән ни мәгънә?! Кыскасы, татар
тарихчыларының Батырша турында, гомумән, XVIII гасырда
Кама аръягы һәм Уфа провинциясендә булып узган канлы
вакыйгалар хакындагы хезмәтләре "юктан кодагый" дәрәҗә
сендә, юк дип тутырып әйтсәң дә, арттыру булмас. Шулай бул" маганда әлеге вакыйгалар 1970 елда Казанда басылып чыккан ( "Татарстан АССР тарихы"ның 138 битендәге "Башкортстанда
1705-1711 елларда, 1735-1740 елларда һәм 1755 елда барган
хәрәкәтләрдә татар халкы актив катнашты" дигән җөмлә
сыймас иде. Бу урында ничек инде язучы Вахит Имамовны
һәм аның "Сәет батыр" китабын тагын искә төшермисең. Ярый
әле, татар тарихының Казан галимнәре күз дә салмый торган
өлкәсендәге кара пәрдәне ул һәм кайбер башка һәвәскәр тө
бәкчеләр ачып күрсәттеләр.
Чытырманлыкка кереп баттык бугай. Безнең бит әле эскерт
тән энә эзлисе бар. Икенче көнне мин җиң сызганып эшкә
тотындым. Алдымда - 1719-1725 елларда үткәрелгән Беренче
ревизия документлары, гасырлар тузаныннан саргаеп-көеп,
читләре ашалып беткәнлектән, калын картон кәгазьгә сеңдере
леп реставрацияләнгән кадерле истәлекләр. 350 нче фонд, 2 нче
тасвирлама, 4644 нче китап. Мин инде анда Татарстанның көнь
як-көнчыгышындагы авыллар хакында табышлар булачагын
кичә үк сизенгән идем. Шунысы начар: документлар иске славян
хәрефләре белән төрлесе-төрле писарь тарафыннан язылган -
укуы кыен. Әмма башыңа төшкәч, башмакчы буласың дигән
дәй, тырышасың-тырмашаеың. Алай да урыны-урыны белән
һич кенә дә теш үтмәслек сүзләр, гыйбарәләр килеп чыга. Ярый ла, миңа кирәксез мәгълүматлар булса, калдырып киттең һәм вәссәлам. Ә менә безнең төбәктәге торак пунктлар турындагыларын дөрес итеп, һич ялгышмый укыйсы һәм күчереп аласы иде. Хак, эшли торгач, мин инде борынгы славян язуын (ул бүгенге урыс графикасыннан бик нык аерылмый) шактый гына сукаларга өйрәндем, хәтта ялгышмыйча ерып чыга башладым. Ләкин моннан 270 еллар элек язылган кәгазьләр ләбаса, аннан минем аларны кабат карый алмавым да ихтимал бит. Димәк, һәр документны бик дөрес укырга һәм төгәл күчереп алырга кирәк. Юк, кемне булса да ярдәмгә чакырмый булмас. Гаҗизләнеп як-ягыма каранам. Әнә тәрәзә янындагы өстәл артында ыспай гына киенгән кара-кучкыл чырайлы чибәр егет утыра. Нәрсәсе беләндер ул минем кан кардәшем сыман тоела. Шулай булып чыкты да. Ул Саратов университетыннан килгән татар егете икән. Элеккеге Кырым ханнары белән Мәскәү патшалары арасындагы дипломатик мөнәсәбәтләрне өйрәнә, шул хакта диссертация язмакчы. Алдындагы хатларның кайсы гарәп графикасы белән, кайсы иске урыс имлясы белән язылганнар. Сизелә: һәр икесен әйбәт белә бу. Чыннан да, егет мин шөбһәләнебрәк торган берничә документны шартлатып укып бирде. Шуннан без тәмәкечеләр бүлмәсенә юнәлдек.
- Архивка күпмегә килдегез соң? - дип сорый миннән егет.
Бу юлысында мин Мәскәүдә ай буе эшләргә дип килгән идем. Шуны әйтеп, шаккатырырга исәп моны. Тик тавышымда горурлык-мактанчыклык була күрмәсен.
- Тулы бер айга, - дим, тыйнак булырга тырышып.
Егетем көлеп җибәрде. Мин аның нигә шаркылдавын аңламыйча сәерсенеп тордым.
- Бер айда архивта ни генә тоҗырырсың икән соң? - ди бу, мине кызгангандай.
Баксаң, ул инде биредә берничә мәртәбә эшләп киткән икән. Бу юлы исә алты айга килгән. Егет әйтеп бетермәсә дә, аңладым: тема өстендә менә шулай эшлиләр аны, диюе иде аның.
Шул сөйләшүдән соң тәмам пошаманга төштем. Берни дә чыгарып булмас микәнни? "Юк, шалиш, брат", - дип, эчемнән генә Саратов егете белән бәхәсләшәм. Бер ай — бер ай әле ул, вакытны дөрес файдалансаң, ни дә булса майтарып булырга тиеш. Шуннан инде мин көненә уникешәр сәгать эшли башладым: архив ачылганчы ук килеп җитәм, аннан соңгы кеше булып чыгам. Ярый әле, буфет-ашханәләр архивның үзендә, чират юк - ашау-эчүгә унбиш минут вакыт җитә. Минем үҗәтлекне күреп, архив хезмәткәрләре дә ярдәмгә ашкынып торалар: кайсы фондтан ниндирәк томнарны алырга кирәклеген әйтәләр, минем башыма килмәгән борынгы китапларны китереп торалар. Өстәлне сытардай өелеп яткан архив документлары янына революциягә кадәр басылган күпсанлы китаплар да өстәлде. Шунысы куанычлы: мин иске урыс язуын һич авырсынусыз укыйм. Ышанычлырак булсын өчен аларны тагы берәрсеннән укытасы иде дә бит. Һай, монда һәркем үз эшенә баткан шул.
Залда бер тегеләйгә, бер болайга карт кына ак чәчле бер әби йөреп тора, кемнәргәдер нидер алып килә, кайберләре янына тукталып, ниндидер киңәшләр бирә. Сөйләмәсә дә билгеле: гомере буе шушы архивта эшләп, шушында картайган марҗа бу. Мин аңа бер-ике мәртәбә мөрәҗәгать итеп тә карадым. "Время, сынок, время", - ди дә китеп бара. Мин исә "ничек кенә бу әбинең хәерхаһлыгына ирешергә?" дип баш ватам.
Шунысын да әйтим: эш белән йөргәндә хатынымны ияртүне җенем сөхши минем. Үземнең генә дә түгел, җитди урынга башкалар чәчбиләрен ияртеп килсәләр дә ачуым чыга. Бу юлысында исә, гөнаһ шомлыгына каршы, хатын да Мәскәүгә килде бит. Беркөнне кичен кайтканда әйтә бу миңа: "Карале, теге әбигә бер-ике кило яхшы конфет алып бирергә кирәк", - ди. Андый эшнең башыма килгәне дә, үз гомеремдә туры килгәне дә юк иде - дәшмәдем. Хатын исә үз сүзен иткән, ниндидер конфетлар алган. Өстәвенә ишек төбендәге милиционерлар да хатын-кыз кулындагы сумкаларга ул кадәр бәйләнмиләр икән. Кыскасы, уку залына алып кергән бу конфетларын, һы, шулаен шулай да, кешегә ничек бирәсең ди аларны? Ул моны үзен кимсетүгә санаса, залда дистәләрчә кеше алдында тавыш чыгарса?! Юк, булмый. Алла сакласын! Документларны үзем белгәнчә сукалармын, әйдә. 
Гадәтемчә, саргайган кәгазьләр дөньясына кереп чумдым. Бервакыт янымда гына пышылдашуларына башымны күтәрсәм, кырыемда әлеге әби белән хатын: йөзләре шатлыклы, әйтерсең җәннәттә булып чыкканнар. Ул да түгел, әбием зур кысалы күзлеге белән минем алдагы кәгазьләргә иелде:
- Каяле, нәрсә аңлашылмый сезнең монда?
Четереклерәк документларның берсен күрсәтәм дә, үзем хатынга карыйм. Ул бармагын яный: тс-с-с, шаулама, янәсе. "Конфетларын төрткән", - дип уйлап алам һәм, бу хакта онытырга тырышып, өстәл өстенә иеләм.
Шул көннән башлап әбекәй минем яннан китмәс булды. Мин моның сәбәпләрен уйлап тормыйм, ярдәмче табылуга шатланып, Яңадан-яңа документлар күчерәм. Баксаң, хатын аңа көн саен йә әфлисун, йә алма алып килә икән...
Сүз шушы хакта бара икән, тагы бер нәрсәне әйтмичә узып булмый. Архивның бер бүлмәсендә ксерокопия хезмәте кызлары урнашкан. Белештем: аппаратларына калын-калын фолиантлар сыймаса да, нәзегрәк томнардан, китаплардан күчермәләр алырга мөмкин икән. Менә бит, бәхет өстенә бәхет. Минем бит ак кәгазьләр кыстырган, ягъни күчереп алырга дигән документ-өземтәләрем әнә никадәр - тулы бер олау. Бер ай димим, ике-өч айда да күчереп бетерерлек түгел. Ксерокопия дигәнең хәзинә инде мондый очракта. Кесә саекса саегыр, бирергә кирәк заказларны. Бәй, менә тагы бәла: ун биттән дә артыгракка заявка алмыйлар икән. Карап-күзәтеп тордым: безнең кебек гади үлемдарларга түгел, профессорларга да унбиш биттән арттырмыйлар. Кычкырып еласаң да, артыгы юк. Тагы уйга калдым: көн саен ун бит күчермә алдырганда да, сайлап куйганнарымны аппарат аша үткәрү өчен йөз көннәр кирәгер, мөгаен. Җитмәсә, анда чират, көн саен бәхет елмаюы ай-һай. Өстәвенә кайту вакыты да якынлашып килә. Шулай хафаланып утырганда, яныма хатын килеп җитте.
- Кая, кайсыларын бирергә?
Мин аны-моны дәшкәнче, бер кочак кәгазь күтәреп китеп тә барды. Тик теге су буе чират тезелгән "амбразура" янына түгел, каядыр караңгы коридорга. Чирек сәгать тә үтмәде, суынырга да өлгермәгән күчермәләр белән килеп чыкты бу - утыз-кырык битләр чамасы. Аннан тагы һәм тагы юллады, янә өем-өем күчермәләр алып килде. Ах, шайтан ялчысы, тагы кәнфит-әфлисуннарын эшкә җиккән бугай!
Нәкъ шулай иткән икән. Бу эшне өнәп бетермәсәм дә дәшмәдем. Кадерле документларның күчермәләре үз аяклары белән килеп торалар лабаса. Тик аларны алып чыгасы да бар бит әле. Ә рөхсәт штампын ун биткә генә басалар. Карап-күзәтеп торгаладым: ишек төбендәге милиционерлар чыгучыларны тентемиләр, кәгазьләрдә штамп барын-югын гына карыйлар. Димәк... Тартучылар бүлмәсенә йөгереп төштем һәм рөхсәт ителгәннән артык күчермәләрне чалбар каешы эченә тыгып, өстән күлмәк чабуы белән каплап куйдым. Тәвәккәл тәгалаллаһи! Шөкер, монысы да барып чыкты, төргәк-төргәк күчермәләр фатирдагы чемоданга күчә торды. Моны язудан әйтәсе килгәнем шул: эш белән йөргәндә дә хатыннарыгызны читкә тибәрмәгез, егетләр, алар шайтанның үзен саташтырырлык та нәрсәләрне беләләр икән.
Бу сәфәрем шактый уңышлы килеп чыкса да, соңгысы булмаган икән. Башта абайламаганмын, тарихның гамәли билгеләре булган иске архив кәгазьләре гаҗәеп үзенчәлеккә ия икәннәр ич. Алар әйтерсең лә Гомер поэмасындагы сихерче, үзләренең искиткеч тавышлары, тылсымлы җырлары белән сәяхәтчеләрне юлдан яздыручы канатлы кызлар - сиреналар, гел генә үзләренә тартып, чакыртып торалар. Инде араларына бер кереп баттыңмы, ул саргайган кәгазьләр чоңгыллы баткакка әвереләләр, сине һичкая чыгармыйча, һаман эчкә, тирәнгә суыралар. Аларның әнә шул хасияте мине дә ырымлады, калебемне сихерләде. Акча һәм вакыт дигән ике тышау аякларга бик нык уралсалар да, мин инде, җай чыккан саен, зур архивлар урнашкан калалар ягына каера башладым. Сылтавы да чыгып тора бит әле аның. Революциягә кадәр үткәрелгән ун ревизия документларының бары өчәве генә Мәскәүдәге архивта булып чыкты, калганнарыныкы һәм 1897 елда уздырылган патша заманнарындагы беренче һәм соңгы бөтен халык санын алу материаллары Санкт-Петербургтагы Үзәк дәүләт тарих архивында, имеш. Димәк, Нева буендагы борынгы пайтәхеткә барып чыгу да зарур. Соңрак исә, һәр ике башкаланыкыннан тыш, Самара, Оренбург, Уфа архивларында казынырга кирәклеге дә ачыкланды. Кыскасы, эш җитәрлек, тик менә юл чыгымнарын финанслаучы гына юк. Аннан да битәр, казна эше кулны тота, кеше кешесе булгач, исеңә төшкән саен, теләгән җиреңә китеп бара алмыйсың.
Теләк булса, калганы акрынлап җайлана икән. Башкала һәм бүтән шәһәрләрнең архивларына бару өчен һәр елны бирелә торган ялларымны файдаландым. Чынлап-чынлап еласаң, сукыр күздән дә яшь чыга дигәндәй, бер тапкыр миңа "Лениногорскнефть" идарәсенең ул вакыттагы начальнигы Виталий Федорович Лесничий тулы бер айга командировкага рөхсәт итте. Вакытын да бирде, чыгымнарын да каплады. Баштарак мин аның бу юмартлыгына сәерсенгән идем. Соңрак белдем: әлеге командировканы райбашкарма рәисе Ринат әфәнде Каюмов юллаган икән. Ничек кенә булмасын, һәр икәвенә рәхмәт кенә. Командировкаларның башкаларына, әйткәнемчә, чираттагы отпускаларым һәм үземнең хәләл акчам исәбенә барырга туры килде. Ул чакта юкка гына сукранганбыз, теләсә кайсы транспортка билет бәяләре шалкан бәһасе, кунакханәләр бушлай диярлек булганнар икән дә, билләһи. Бүген менә бар, үз кесәңнән башкалаларга ешлап кара! Беренче сәфәреңдә үк акылыңнан язарсың, тиле.
Тегермәнче кайчан гына бармасын, тегермәннән аңа он иярен кайта. Шуның шикелле, архивта эшләгән кешегә дә һәр сәфәрендә ни дә булса йога. Чөнки башкалада бер архив белән генә чикләнмисең бит әле. Ничек кирәк алай җаен табып, зур китапханәләргә дә сугыласың. Әйтик, Санкт-Петербургта эшләгәндә мин еш кына Салтыков-Щедрин исемендәге үзәк китапханәгә, атаклы Тау институты китапханәсенә һәм башка гыйлем йортларына да барып йөргәләдем. Мәскәүдәге Ленин исемендәге китапханәдәге рухи байлыклар турында югарыда аз-маз телгә алынды инде. Санкт-Петербургтагы Салтыков-Щедрин исемендәге китапханәдә, Мәскәүдәгесеннән баерак булмаса да, хәзинәсе муллыгы ягыннан аңардан ким түгелдер. Нинди генә бүлекләр юк та, безнең истә-көндә булмаган нинди генә мәдәни байлыклар ятмый монда! Биредә бердәнбер нөсхәдәге кулъязма китапларны да, бик сирәк очрый торган хезмәтләрне дә табарга мөмкин. Китапханә бүлекләрендә миңа Бөгелмә төбәгенең 1755 елда төшерелгән беренче картасын, үзебезнең яктагы урыс авылларында төзелгән чиркәүләрнең сызымнарын, смета-проект ларын һәм башка шуның кебек һич уйга да килмәгән әллә нәрсәләрне күреп-карарга да туры килде. Алар әйтерсең киштәләргә былтыр гына куелганнар. Әлеге китап сараендагы искитмәле хәзинә турында артыгын җәелмәстән, бер генә мисал китерәм. Россия империясе законнарының тулы җыентыгы белән, әйткәнемчә, Мәскәүдә үк танышкан идем. Алар Петербургта да бар, әлбәттә. Әмма Нева ярындагы кала китапханәсенең уку залында тагы бер күптомлы гүзәл белешмә күреп сокланырга туры килде. "Адрес-календарь" дип аталган бу белешмәләр XVIII гасыр ахырыннан чыгарыла башлап, ел саен басылып килгәннәр. Аннан инде илдә халык саны арту, губерналар күбәю, сәнәгать, авыл хуҗалыгы, сәүдә, мәдәният һәм мәгариф нык тәрәккый итү нәтиҗәсендә моңа охшашлы китаплар ("Памятная книга" һ.б.) һәр елны губерна үзәкләрендә басыла башлаганнар. Сүз бара торган белешмәләрдә патша әгъзам хәзрәтләренең һәм аның якыннарының тәрҗемәи хәленнән башлап, әллә кай җәһәннәмдәге аулак өязләрдә, мәсәлән, Бөгелмәдә яшәүче ат духтырына (ветеринар) кадәр мәгълүматлар бирелгән. Телефон номерларын да язган булырга иде дә, анысы булмаган ул елларда. Ул белешмәләрне алар да һәр төбәк хакында тарихи мәгълүматларның күп булуына исем-акылым китеп карап утырдым, күп кенә нәрсәләрне язып та алдым. Кайчакта бербер сәбәп белән өстәлемә өеп куелган күчермәләргә карап уйга батам. Мин бит архивларда һәм китапханәләрдә чагыштырмача күп эшләдем, алай да никадәр гыйлем хәзинәсе җыелган әнә. Нигә дисәң, зур калаларның гыйлем йортларында булганда мин бер авыллар тарихы белән генә шөгыльләнмәдем, татарларга караган һәрнәрсәгә (әлбәттә, кулыма эләккән кадәренә) игътибар итәргә тырыштым. Менә бит тупланган материаллар гына да дистәләп диссертация язарга җитәрлек: төбәк авыллары тарихы, Уралны үзләштерүдә татарлар, Оренбург краеның тарихы, Шәрекъ белән сәүдәне җайга салуда татарлар, татарларны көчләп чукындыру, татар рудопромышленниклары, сәүдәгәрләре һәм сәнәгатьчеләре, татарлар һәм башкортлар, Татарстан территориясендәге борынгы заводлар, Рәсәй тарихында татар диңгезчеләре. Идел буе нефте Һ.6., һ.б. темалар. Мин, әлбәттә, диссертация якларга җыенмыйм, мәгәр, гомер булса, алар хакында эсселар, әдәби очерклар язарга ният бар. Мактану дип кабул ителмәсен, минем ул темаларга караган кайбер язмаларым (рудопромышленник Исмәгыйль Тәсимов, Нәдер волосте старшинасы, Рәсәйдә беренче керосин заводы салдырган Нәдер Үрәзмәтев, диңгезче, беренче ранг капитаны Исхак Исламов һ.б. турында) басылып та чыктылар. Бигрәк тә Бөгелмә (Шөгер) төбәге авыллары хакындагы язмаларның байтагы дөнья күрде. Революциягә кадәр үткәрелгән ун ревизия документларына нигезләнеп язылган әлеге очерклар аерым китап булып та чыгарлар, дигән өмет яши. Инде кабат ревизияләрне телгә алганбыз икән, алар хакында да үземнең фикерне әйтеп үтим. Ревизияләрнең байтак материалларын (билгеле инде, барысын да түгел) шактый җентекләп карап чыгучы буларак, кистереп әйтә алам: Петр Беренче заманыннан башланган әнә шул ревизияләрнең документлары күп кенә төбәкләрнең тарихларын ачыклау өчен беренчел һәм иң ышанычлы материаллар алар! Аяныч ки, бүгенгә кадәр чын фәнни нигездә өйрәнелмичә яталар. Мәскәү, Петербург һәм башка шәһәр архивларындагы борынгы кәгазьләргә таянып язылган очеркларның укучыларда зур кызыксыну уятуы да күп нәрсә сөйли. Әлмәттә яшәүче Сәгыйть Минһаҗев һәм Карабашта торучы Солтан Асыловларның миңа адресланган ачык хатларының газеталарда басылуы, күп кенә укучылардан минем үземә килгән хатлар исә нәкъ менә халыкның үз тарихына битараф булмавы хакында сөйли. Билгеле, ул тарихи язмаларда кайбер төгәлсезлекләр, ашыгыбрак чыгарылган нәтиҗәләр юктыр, димим. Югарыда алынган хатлар, яшь галим Таһир Кәримовның "Мирас" журналының 1994 елгы 4 нче санында басылган һәм минем үземә атап язган хатлары әнә шундый уйларга урын калдыра. Тарих фәннәре кандидаты Таһир Кәримовның (соңгы вакытта аның авыллар тарихына караган мәкаләләре матбугатта күренгәли башлады) кайбер фикерләре белән килешкән хәлдә, форсаттан файдаланып, аңа һәм, кызым сиңа әйтәм ... дигәндәй, башка яшь галимнәргә бер-ике сүз әйтәсем килә. Сезнең, Таһир туган, "Мирас"тагы хатыгызда кайбер шик-шөбһәләрегез "алай түгелдер, болай түгелдер" дигән кебегрәк язылган. Әйдәгез, фән булгач, без инде "дыр-дер"ләргә урын калдырмыйк. Шигегез бар икән, сезнеңчә, дөресе ничек? һәм, әлбәттә, аргументларыгызның яңа табылган тарихи документлар белән раслануы зарур. Мач килмәгән картаны каплау өчен козырь кирәк. Ә сездә хәзергә алары юк бугай. Янә дә килеп, мин үзем профессионал тарихчы түгел, яшь галимнәребез бик акрын кыймылдагач, "кем дә булса селкенергә тиештер ич" дигән нияттән чыгып кына тотындым бу эшкә. Ә безнең яшь галимнәребез, язучы Марсель Галиев әйткәнчә ("Шәһри Казан", 1994 ел, 28 июнь), чыннан да, "нәрсә изеп йөриләрдер" Казан университеты тирәсендә? Зур калаларның архивларына ешрак юллансалар, барган саен бер диссертация күтәреп кайтырлар иде ләбаса. Диссертация үзмаксат түгел анысы, халкыбыз алардан чын татар тарихы турында кызыклы, төпле, нигезле китаплар, очерклар, мәкаләләр көтә.
* * *
Алдарак бәян ителгәнчә, саллы архивларда һәм зур китапханәләрдә татарлар хакында ымсындыргыч мәгълүматлар, "эскерттәге энә"ләр биниһая күп булса да, аларга йөргән елларымда мине гел генә алгысытып торган төп тема берәү генә иде дисәм, хакыйкатьтән ерак китмәмдер, мөгаен. Күңелне даими борчыган, хафаландырган, җилкеткән һәм дәртләндергән, ниһаять, газаплаган нәрсә - ул Батырша язмышы иде. Дөрес, мин әле аның хакында ни дә булса язарга хыялланмыйм, андый уй башка да килми хәтта. Әмма бу каһарман шәхеснең шактый серле язмышы, аның әле революциягә хәтле дә юньләп телгә алынмавы, ә совет чорында бөтенләй архив тузанына күмелүе, әлбәттә инде, татарлыгы һәм безнең милләт кешеләреннән берүзе диярлек иң коточкыч, иң әшәке кальга - крепость Шлиссельбург зинданына ябылуы, бу исә тереләй кабергә күмелүе белән бер, тиңе булмаган шартларда аягүрә горур үлүе һич кенә дә тынгы бирми иде. Тарихтан билгеле, Шлиссельбург зинданнарына теләсә кемне япмыйлар, анда үтә сәяси тоткыннар гына гомерләренең соңгы көннәрен кичерәләр. Димәк, Батырша - патша Россиясе өчен бик тә куркыныч сәясәтче, башбирмәс узаман. Менә шуңа да барган бер җиремдә аның хакындагы "энәләр"не бөртекләп җыйдым, каһарманның бөтен тормышын, кылган гамәлләрен, тарихтагы урынын күз алдына китерергә тырыштым.
Ул бөек зат белән әүвәл борынгы китаплардан таныштым. Кич уйламаганда-көтмәгәндә, революциягә хәтле басылган әдәбиятта аның турындагы мәгълүматлар шактый булып чыкты. Шул җәһәттән караганда, хәрби тарихчы Н.Ф.Дубровинның "Пугачев и его сообщники" (Санкт-Петербург, 1884) белән В.Н.Витевскийның "И.И.Неплюев и Оренбургский край в прежнем его составе до 1758 г." (Казан, 1897) дигән күптомлы китаплары аеруча бай эчтәлекле. Мәсәлән, Батыршаның Идел белән Урал арасындагы барлык төрки халыкларга язган "егетләмәк вә кыздырмак" хатларының татарча тексты бүгенгә кадәр табылганы юк. Ә В.Н.Витевский китабында ул тулысынча китерелгән. Дөрес, монда мөрәҗәгатьнең урысчага тәрҗемә ителгән варианты китерелә. Алай да бу инде бөтенләй булмаган ише түгел.
1755 елгы халык күтәрелешенең идеологы һәм җитәкчесе турында С.М.Соловьев ("История России с древнейших времен"), Н.Н.Фирсов ("Инородческое население прежняго Казанского царства в новой России до 1782 г. и колонизация Закамских земель"), П.И.Рычков ("История Оренбургская" һәм "Топография Оренбургская"), А.И.Кривощеков ("Историческая судьба Оренбургского края"), С.В.Ешевский ("Очерк царствования Елизаветы Петровны"), Джанур ("Странички из истории русско-башкирских отношений") һәм башка хезмәтләрдә дә Батырша турында кызыклы гына мәгълүмат бар.
Сүз революциягә кадәр урыс телендә басылып чыккан китаплар хакында бара икән, аларның үзенчәлеген әйтми китә алмыйм. Борынгылык исе аңкып торган бу томнар үзләренең ихласлыклары, объективлыклары белән хәтердә калалар. Патша заманнарында иҗат иткән авторлар, гәрчә аларның күбесе бөекмилләтчелек чире белән интексәләр дә, совет чорындагы галимнәр һәм язучылар сыман, боргалап-сыргалап маташмаганнар. Аларда инде "колонизация" урыстан башка халыкларга ярдәм алып килү түгел, бәлки аларны коллыкка төшерү, "басып алу" - ирекле рәвештә Россиягә кушылу түгел, бәлки бүтән халыкларның җирләрен, байлыкларын тартып алу. Әлеге иске китаплар әнә шулай туры сүзле булганнары өчен кыйммәтле дә. Бүген аларны кабат бастырып чыгару һәм халыкка җиткерү бик әйбәт булыр иде.
Эзләнә торгач, мәгълүм булды: Совет власте елларында бастырылган бер-ике хезмәттә дә Батырша телгә алынган икән. Шулардан, әһәмиятлерәкләре дип, Уфа галиме Н.А.Чулошниковның "Восстание 1755 г. в Башкирии" (М.Л., 1940) һәм М.Н.Гернетның "История царьской тюрьмы" (Мәскәү, 1951) китапларын күрсәтергә мөмкин. Үзебезнең төрки телләрдә басылып чыккан әсәрләр югарыда телгә алынды инде.
Кыскасы, Батырша турында әдәби әсәр язарга ниятләгән кешегә әнә шул китаплардагы мәгълүматлар да әйләнеп чыккан иде. Ләкин минем бу юл белән барасым килмәде, исәп - ничек кенә булмасын, атаклы болачы хакында архивларда сакланып калган кәгазьләрне үз күзләрем белән күрү. Сүз архив материалларын кул белән капшап карау турында бармый, әлбәттә. Хикмәт аңа мөнәсәбәтле документларны, беренче чиратта, каһарманның падишаһка язган хатын үзең укып, үзеңчә бәяләүдә. Чөнки, сизенүемчә, Батырша һәм аның мәшһүр хаты турындагы мәкаләләрдә бик үк төгәл булмаган урыннар җитәрлек, кайбер эпизодларны, каһарманның кайсыбер гамәлләрен бик тә беркатлы аңлатулар, хәтта бозып күрсәтүләр бар. Монысы бер булса, үзебезнең иске татар телен шул ук заманда яшәгән кешенең "үз авызыннан ишетү" бу инде язучы өчен күк калусы ачылу белән бер. Максатка ирешү өчен, билгеле ки, хатның төп нөсхәсе, ягъни татарча тексты кирәк.
Мәскәүгә чираттагы командировкамның берсендә инде укучыга таныш архивның Мәгълүматлар һәм документларны фәнни файдалану бүлеге мөдире С.Р. Долгова янына кердем. Кыскача гына теләгемне аңлаттым һәм, ишетүемчә, Батырша хатының элеккеге "Дәүләт архивы" фондында булырга тиешлеген әйттем.
- Әйе, - диде мөдир ханым ансат кына, әйтерсең сүз өстәлдәге телефон белешмәсе хакында бара. 7 нче фондта (шул ук "Дәүләт архивы" фонды икән) 1781 санлы дело бар. Аның беренче кисәгендәге 376-437 һәм икенче кисәгендәге 420-488 битләрдә башкорт восстаниесе юлбашчысының хаты саклана.
Мин утырган урынымда сикергәләп куйдым, аны ничегрәк карау мөмкинлеге һәм күчермәсен алу турында сорау бирергә дип, авызымны ачтым, ләкин өлгерә алмый калдым.
- Ләкин анысы хатның урыс теленә тәрҗемә ителгән тексты гына, - диде бу мөлаем ханым. Гүя башыма китереп сукты!
Минем кинәт кенә боегып, үзгәреп китүем чыраема чыкты бугай, мөдир, юатырга теләгәндәй, ашыга-ашыга сүзен дәвам иттерде:
- Сез борчылмагыз, шул ук дедоның беренче һәм бишенче кисәкләрендә гарәп хәрефләре белән керештереп язылган байтак кына кәгазьләр дә ята. Бүлек хезмәткәрләре арасында гарәпчә графиканы танучы юк. Шунлыктан аларның нинди документлар икәнен әйтә алмыйм.
Җиңел сулап куйдым, әлеге кәгазьләрне карарга теләгем барын белдердем.
- Заказ языгыз, иртәгә үк уку залына китерү чарасын күрербез,—диде ул, һаман да шул тынычлыгын саклап.
Бер кергән-кергән, фотокүчермә мәсьәләсен дә хәл итәргә кирәк иде, сүзне шуңа таба бордым.
- Анысы бераз катлаулырак, - диде мөдир, хәлемә кереп. - Документларның фотокүчермәләрен алуга лимит билгеләнгән - утыз сурәт, шуннан артык түгел. Сезгә хатның тулы тексты кирәктер бит?!
- Әлбәттә.
- Алайса болай итегез: хат табылган тәкъдирдә, аңардан микрофильм эшләтегез. Андый мөмкинлек тә бар безнең.
Ханымның тәкъдименә шатланып ризалаштым, рәхмәтемне әйтеп, уку залына ашыктым, заказ бланкларын тутыра башладым.
Бар бит дөньяда әйткән сүзендә тора белүче эшлекле кешеләр! Иртәгесен инде күңел бик тансыклаган 1781 нче кенәгә мине көтеп тора иде. Кадерле томны кочагыма алдым, шатлыгымнан кая басканымны белми, "үз" өстәлем янына томырылдым, урыныма утырыр-утырмастан актарынып, гарәп хәрефләре белән сөйләнгән битләрне эзли башладым.
Чү, менә ул! Алдымда моннан 240 еллар элек Батырша кулындагы каурый каләм белән тигез итеп язылган (минем инде аның шулай икәненә иманым камил иде) юлларны күрүгә, әллә нишләп киттем. Әйтерсең лә тарих дигән нәрсә тере, һәм ул күзләрен мөлдерәтеп миңа карап тора. Ирексездән, маңгаема чыккан тирне сөртеп алдым, һәм, бераз тынычлану нияте белән, күзләремне йомдым. Тукта, мин бит әле бу кәгазьләрдә нәрсә язылганын белмим. Бәлки, алар Батырша хаты түгел дәдер. Җитмәсә, минем гарәп имлясы белән язылганнарны укуым энә белән кое казуга тиң. Бу залда исә иске татар язуын укырлык кеше табылуы, ай-һай. Сөенечем көенеч белән алмашынды. Алай да башны салырга исәп юк, гарәп шрифтлары белән бастырылган китапларны акрынлап булса да укыйм ла.
Бөтен гайрәт-дәрманымны туплап, зурайткыч пыяламны тылсымлы юллар өстеннән шуыта башладым. Бик озак маташа торгач, беренче сүзнең хәрефләрен бүгенге тамгалар белән билгеләдем: "Г... и... з... з... ә... т... л... ү..." Уңышым миңа өр-яңа көч-куәт өстәде, җан талашып эшемне дәвам иттерде.
Вакыт, хәтта тәмәке дигән нәрсәләрне дә онытып күпме утырганмындыр, ниһаять, алдымдагы чиста кәгазьгә үз кулларым белән төшерелгән заманча хәрефләрне җыя-укмаштыра, ошбу җөмләне укыдым: "Гиззәтлү дәүләтлү падишаһымыз газими хәзрәтләренә кем тәхет вилайәтендәдүр рус мәмләкәте вә һәм гайреләр вә һәм гайреләр вә һәм гайреләр". Бу сүзләрне атаклы Батырша хатынын, башы икәненә иманым камил булса да, арткарак күчеп, тагы берничә урыннан сукалап карадым. Шик калмады - бу Батырша хаты иде.
Ул атнада ниндидер хыялый дөньяда очынып яшәдем - бәһасез табышка юлыгу шатлыгы зур иде. Әмма бу уңайдан сызланасы мизгелләр дә булган икән. Анысы атна узып, кадерле кенәгәне кире тапшыргач булды. Кабат таныш бүлмәләргә кереп, хатның микрофильмын эшләргә заказ яздым. Аны архив хезмәткәренең кулына тапшырганда минем йөзкыяфәтемдә Берлинны алган солдат чалымнары булгандыр, мөгаен. Кулыма счет бланкы китереп биргәч кенә, суга төшкән тавык хәлендә калдым: анда күрсәтелгән сумма шактый зур иде, ә минем кесә ягы шактый сыек. Нишлисең, Мәскәү марҗалары алдында сер биреп булмый бит инде, кайту юлына дип аерым куйган акчаны чыгарып салдым. Әйдә, хәерле булсын, өйгә кайту өчен Мәскәү хәтле Мәскәүдә бурычка акча табып булыр әле.
Бу хәл кәефемне шактый гына кырса да, гомумән алганда, күңел күтәренке иде. Узган бер атнада Батырша хатының урысча текстын укып чыктым, теге кенәгәдәге башка язулар белән таныштым. Мине иң сөендергәне шул булды: Батырша үтерелгән елны, ягъни 1762 елда, Шлиссельбург кальгасының коменданты булып торган полковник Бередниковның каһарман үлеме хакындагы хәбәре дә шушы ук томга төпләнгән иде. Минем исә шул доклад язуын бик тә күрәсем, аны үзем укып карыйсым килеп йөргән вакыт. Хикмәт шунда, М.И. Гернет үзенең "Патша төрмәсе тарихы" китабында Батыршаның һәлак булуы хакында: "Аның үлеме сугыш кырында булды",— ди, икенче бер урында исә аның патша ялчылары белән соңгы бәрелешен "романнарга торышлы соңгы кыю адымы" дип бәяли һәм, комендант Бередников рапортына таянып, бола башлыгының каһарманнарча дөньядан китүен тасвирлап бирә.
Әлеге китапта крепость коменданты докладының эчтәлеге генә китерелгән, безнең татарлык бар бит әле - тотып карамыйча ышанып булмый. Һәм менә әллә кайчангы канлы вакыйганың шаһиты үзе кул куйган иске кәгазь минем алда. Саргайган документлардан күренгәнчә, диварларыннан кошлар да очып керә алмаслык шушы крепостька Батырша 1757 елның урталарында китерелә. Рәсәйнең иң әшәке зинданында биш ел газапланганнан соң, тәмам рухи төшенкелеккә бирелгән каһарман 1762 елның 24 июлендә, сакчының йоклап китүеннән файдаланып, бу коточкыч тәмугтан качмакчы була һәм шул көнне патша җәлладлары белән тигезсез көрәштә һәлак була. Крепость коменданты полковник Бередников пайтәхеткә моны түбәндәгечә хәбәр итә (язманың шул еллардагы рухын саклау өчен, текстны документтагыча китерәбез): "Оной колодник взял принесенный солдатом Хомутовым топор, по одиночке у капрала Никитина тем топором голову разрубил на двое: у солдата Хомутова головы левую сторону разрубил и правый висок проломил: у Лазарева в двух местах брюхо пропорото, у Епифанова, который был на часах, в двух местах разрубил же. Оной колодник Батырша и сам умер без всяких язв и побой?"
Үз җанын саклау өчен кеше нәрсә эшләмәс тә, ни алдамас. Батыршаның кыйналмыйча гына үлеп китүенә тарихчы-тикшеренүчеләрдән берәү дә ышанмый, әлбәттә. Тик канлы вакыйганы үзең күреп тормагач, шушы саргайган кәгазь кисәге белән канәгатьләнергә туры килә. Доклад язуыннан без Батыршаның крепость дивары артындагы чокырга күмелүен дә һәм сакчылардан каһарман балтасына эләкми калганнарының исән икәнлекләрен дә беләбез. Комендант исә, һич оялмыйтартынмый, дөмекми калган ике сакчыны судка бирмәскә боеруын хәбәр итә.
Саргаеп-көеп беткән бу документның эчтәлеге таш бәгырьле кешене дә сыкрандырырлык, әлбәттә. Мин дә күзләремне йомып, башымны иеп байтак утырдым. Бу искиткеч шәхес турында роман язу теләге минем күңелдә нәкъ шул мизгелдә тугандыр, бәлки.
Инде кабат хат күчермәсенә килгәндә, өйгә кайткач, миңа аның белән озак мәшәкатьләнергә туры килде. Ничек итеп микрофильмны уку өчен аппарат эзләвемне, гарәп хәрефләре белән язылган текстны ныгытып аңлау өчен төннәр буе утыруларымны язып тормыйм. Алай да бу эшләрнең моңа хәтле басылган хезмәтләрдәге шактый гына төгәлсезлекләрдән, төрлечә бозулардан арынырга ярдәм итүенә бер-ике мисал китерү артык булмас, дип саныйм. Мәсәлән, хатның төп нөсхәсен укыгач, мин Батыршаның восстание бастырылганнан соң кайсы авыл мәчете базында яшеренеп ятуын ачыкладым. С.Алишевның "Казан утлары"нда басылган язмасында әлеге авыл "Иски дигән авыл" дип бирелә. Г.Хөсәенов китабында исә ул "Иске авыл" дип күрсәтелә. Боларның һәр икесеннән әлеге авылны һич ачыклап булмый. Батырша хатының төп нөсхәсен укыгач, мәсьәлә бик ансат ачыклана. Чөнки анда "Нәдер старшинаның иске авылы" дип ачык әйтелгән. Ә бу авыл - бүген Татарстанның Лениногорск районына керә торган Сугышлы авылы. Гомумән, төп нөсхә Батыршаның 1755 ел көзендә, кышында һәм 1756 елның язында Бөгелмә төбәгендә яшеренеп йөргәнен белергә ярдәм итә. Монысы инде безнең өчен вак мәсьәлә түгел.
Яисә тагы бер мисал. Г.Хөсәенов Батыршаның туган авылы Карышбаштан урманга китүе хакында болай яза: "...Төрле төбәкләрдә кабынган восстаниегә җитәкчелек итәр һәм бердәм хәрәкәткә әверелдереп җибәрер урында үзен көтеп торган кораллы якташлары - гәйнәлеләрне ташлап, урманга качуны хәерлерәк күрә. Батырның бахырга әйләнүе шушыннан башлана. Капыл азат калган халык Батыршаның әмеренә һәм җитәкчелегенә мохтаҗ кырку мәлдә, башлыкка үз башы аяулырак булып чыга шул". Гомумән, авторның мәгълүм мәкаләсендә Батырша восстаниенең иң кызган вакытында коты очып качкан, җитмәсә, бер тартынусыз гаиләсен ташлап калдырган куркак җан итеп бирелә. Каһарманның иң мөһим вакытта каушап калуы хак анысы. Әмма аның үз кулы белән язган хатын җентекләбрәк укысаң, узаманның һич кенә дә куркып калмавын, бәлки урманга китүнең шул көннәрдәге хәлләр мәҗбүрияте (тирә-як карат отрядлары белән урап алынган) икәнен аңлыйсың. Хат текстыннан күренгәнчә, урамга җыелган кораллы халык та гәйнәлеләр түгел, бәлки Батыршаны тотарга килүчеләр. Әлеге яугирләр узаманга чиксез хөрмәт саклау йөзеннән генә исән-имин үткәреп җибәрәләр. Аның бернинди каршылыксыз гаиләсен ташлап качуы да ышандырмый. Батырша үзенең хатын падишаһка аклану өчен яза ич. Димәк, ул хәйлә-ялганга барырга, кайбер ситуацияләрне аңлы рәвештә матурлабрак күрсәтергә мәҗбүр. Тикшерүче галим бу мөһим нәрсәне күз алдында тотарга тиеш иде.
Батырша хатының төп нөсхәсен үзең укып чыгу хаҗәтлеге һәм байтак кына нәрсәләрне ачыклауда ярдәм итүенә мисалларны күп китерергә мөмкин. Әмма китерелгән кадәресе дә бу эшнең тәҗеллеген бик ачык күрсәтә. Нәтиҗә ясап шуны әйтергә була: әлеге хатны үзең җентекләп һәм кат-кат укымый торып бөек шәхес турында ихлас һәм риясыз әсәр язуны күз алдына китерүе дә кыен.
Батырша турында архив материаллары мин күргәннәр белән генә чикләнмидер, әлбәттә. Кайдадыр аңардан сорау алу беркетмәләре, тагы әллә нинди документлар тузан җыеп яталардыр әле. Әнә бит В.Н.Витевский тапкан: үзенең китабында ул Батыршаны тотып бирүче татар старшиналарының (Сөләйман Диваев, Яныш һ.б.) язмышларын, аларга нинди бүләкләр тапшырылуын, ул бүләкләрне ясаучы осталар, хәтта һәр бүләкне әзерләү өчен күпме затлы металл, асылташ китүенә кадәр тәфсилләп яза. Димәк, безнең фараз дөрес, узаман ир турында башка мәгълүматлар тагы кайдадыр аунап ята. Кызганыч ки, безнең хәерчелек озын-озак эзләнүләр алып бару мөмкинлеге бирми.
Урысларның Козьма Прутковка сылтанган бик әйбәт әйтемнәре бар: кочаклап булмастайны кочаклый алмыйсың. Табылган кадәренә канәгать булыйк. Батырша хакында җыелган материаллар аның шәхесен, акылын-фигылен, гыйлем-тәрәккыятен, уй-фикерләрен, халык алдындагы базары-абруен, кыюлык-гаярьлеген, үз халкына, иманына тугрылыгын һәм башка сыйфатларын күзалларлык, аның якты образын гәүдәләндерерлек. Алай да Санкт-Петербург хәтле Петербургка килеп, ничек инде ул газап чиккән җир өстендәге тәмугны, ул соңгы сулышын алган зинданны күрми, якынча булса да билгеле каберен зиярәт кылмый китәсең. Болай да сузылган командировкамны тагы бер-ике көнгә озайтып, исеме мәктәп эскәмиясеннән үк телебездә шомарып беткән Шлиссельбург кальгасын карарга ният иттем.
Бәхеткә, каладан җитмеш чакрым ераклыктагы ул утраукрепостька туристлык теплоходлары йөреп тора икән. Без дә, бер төркем туристлар белән, кояшлы иртәдә Нева буйлап сәфәр чыктык. Болыт булып акчарлаклар озата барган теплоход палубасына басып, тирә-яктагы яшел киңлекләрне карый-карый, уйга бату үзе бер хозурлык. Кайсы якка гына бакма, анда яткыллар, сазлыклар. Бүген дә йөрәккә шом салырлык ул сазлыкларда Нева ярындагы яңа пайтәхетне салырга килгән меңнәрчә бабаларыбызның сөякләре ятып калган. Әнә тегендәрәк, аз гына калкуланып торган җирдә, Гитлер явыннан сакланучыларның оборона сызыгы булган, диләр. Шул тирәләргә күмелгән ата-бабаларыбыз да чутсыз. Уйлап карасаң, Рәсәй өчен күпме кан түккән дә, күпме гомерләр корбан иткән татар! Ә үзе Рәсәй кулыннан, Рәсәй казнасыннан ни алган соң? Анысына җавап, гади генә итеп, авылча әйткәндә, шымытыр...
Яр буйларында авыллар, ниндидер торак пунктлар күренепкүренеп кала. Шуларның кайсындадыр 1773 елның көзендә Оренбургның беренче губернаторы, ата колонизатор, Батырша явын бастыруга һәм аның җитәкчесен тотып бирүгә күп көч куйган Неплюев дөнья белән бәхилләшә. Гаҗәп инде бу дөнья, җиңүче Неплюевның да, җиңелүче Батыршаның да сөякләре Нева буеның дымлы җирендә янәшә диярлек яталар.
Уйлана торгач, килеп тә җиткәнбез. Чыннан да, бик шәп урынга салынган икән бу борынгы Орешк - нәкъ Нева елгасының Ладога күленнән агып чыккан җирендә. Дошман корабларына уңнан да, сулдан да узышлы түгел, кальга диварындагы туплар аларны чәкеп кенә торачаклар. Хәер, монда инде хәзер бернинди туплар да юк, музей булып калган утраукрепостьта тыныч моңсулык.
Озын һәм бормалы итеп салынган такта күперчекләрдән утрауга узабыз. Алай биргән икән немец бу Шлиссельбургның кирәген - бөтен җирдә хәрабәләр, кирпеч ватыклары. Мәгәр тарихи крепостьның дәһшәтен күз алдына китерерлек. Диварларның биеклеге ундүрт, киңлеге җиде сажин. Немец самолетлары, кальга өстенә үк төшеп, аны айлар буена бомбага тотканнар, ләкин таш диварларны ишә алмаганнар. Шушы бәләкәй генә ныгытма дошманга бирелмәгән. Әмма дә нык зыян күргән крепость - күп кенә урыннарда диварлар умырылып-умырылып төшкән. Утрау өстендә немец очкычлары мыжлап торган ул көннәрдән бирле 45 елга якын вакыт үткән, тик Совет хөкүмәте диварларны төзәтергә акча тапмаган, крепость кичә-бүген генә азат ителгән кебек. Аерым оешмалар, фидакарь җаннар тырышканнар тырышуын: исән калган биналарны тәртипкә китергәннәр, шуларның берсендә музей ачканнар, берничә урында элеккеге зиндан камераларын реставрацияләгәннәр. Әмма алар инде чын зиндан түгел, күбрәк сәхнә декорациясен хәтерләтәләр. Мәгәр шул көенчә дә җанны өшетерлекләр. Кыскасы, монда карап йөрерлек әллә ни юк, ләкин, яхшы экскурсовод булганда, тыңлар нәрсә бихисап. Кызганыч ки, без экскурсоводтан уңмадык. Гәүрәтен капларлык кына кыска юбка кигән, кофтасы кендегенә кадәр ерылган бу яшь марҗаның сөйләвендә рәт юк. Ул әйләнә-тулгана да, Ленинның зинадан туган абыйсы хакында сөйли башлый. Александр асылган урынны сантиметрына кадәр төгәллек белән күрсәтә. Туристлар сорау биргәләгәч, Батырша белән биредә бер үк вакытта тоткынлыкта яткан император Иван Алтынчы, язучы һәм журналист Николай Новиков, ниндидер алхимик Беликов һәм башка кайбер шәхесләр турында да мәгълүматлар биргәләде бу, тик безнең якташыбыз турында ләм-мим. Түзмәдем, сорау бирдем:
- Монда татар-башкорт восстаниесе җитәкчесе Батырша да утырган, диләр?
Ханым миңа канәгатьсез караш ташлады, иренеп кенә әйтеп куйды:
- Андый сүзләр бар-барын...
- Ул яткан хөҗрәне, һич югы, хөҗрә урынын күрсәтә алмассызмы? Бәлки, аның кабере билгеледер? 
- ?..
- Ни хикмәттер, музейда Батырша турында экспонатлар юк. Ә архивларда аның хакында кызыклы гына мәгълүматлар бар, диләр. Монысын ничек аңларга?
Акшарлы ханым миңа шундый итеп карады ки, эчкә салкын йөгерде, хәтта. Ата шовинистларның әнә шундый зәһәрле карашларын Себердә бер тойган идем инде мин. Хәтердә: Тубылга килеп төшкәч, партиянең шәһәр комитеты секретаре семинарга килгән журналистлар белән очрашты. Себерне басып алган юлбасар Ермакның каһарманлыгы, шәһәрдәге предприятиеләр, алардагы социалистик ярыш турында бик озак сөйләде бу. Аннан инде, мәгълүм булганча, сораулар. Без, Татарстан журналистлары да, аңа үзебезнең сорауларны әзерләп куйган идек. Берәм-берәм басып, аларны шәһәр башлыгына бирдек: Тубыл районында күпме татар яши? Аларның милли мәктәпләре бармы, китапханәләре ни хәлдә? Шәһәрдә чыга торган татар гәзите нигә ябылды? Педагогия институтының татар бүлеген ни өчен бетердегез? Шулвакыт залда купкан тавышны ишетсәгез иде сез: "Татарстан делегациясе провокация оештыра!", "Милләтчеләр!" һәм башкалар. Ә Рәсәйнең төрле төбәкләреннән килгән каләмдәшләребезнең күзләре нәкъ шушы марҗаныкы кебек нәфрәт белән яна иде...
Мәсьәләне төшенеп, телемне тешләдем һәм, төркемнән аерылып, крепость диварына менеп киттем. Батырша кайдарак күмелде икән соң дип, биек диварлар буйлап озак әйләндем, алар артындагы вак ташлы яр буйларын карадым. Әмма аяусыз вакыт дигәнең атаклы шәхес каберенең эзен дә калдырмаган иде. Кыскасы, Шлиссельбург миңа Батырша хакында сыңар мәгълүмат та өстәмәде. Алай да бу кырыс кальганы, кайчандыр мәхбүсләр яткан диварлар төбендәге чокыр-хөҗрәләрнең урыннарын якыннан күрү бик кирәк иде миңа.
Петербургтан мин шактый тынычланып кайттым. Уф-ф, монысы Батырша эзләренә салынган сәфәремнең соңгысы бугай. Инде булдыра алган кадәр материал җыелды. Аларны башымда "кайнатып" тәртипкә китерәсе, "татар Пугачевы" турында язылачак әсәремнең кысасы, композициясе, сюжеты, образлары һәм башкалары хакында уйланасы бар. Әйе, сәфәрләр тәмамланды кебек, ә башта уй-исәпнең очы-кырые юк. Әнә шул рәвешле көне-төне кабат дөньяга туачак каһарманым белән хыялланып йөри торгач, бервакыт исемә килеп төшмәсенме? Тукта, мин бит аның туган авылында, ул гомер сөргән якларда булмадым. Дөньяга Батырша кебек каһарманны биргән төбәкнең табигате, бүгенге кешеләре нинди? Карышбаш авылында (хәзер Югары Карыш) аның токымы калмаганмы, атаклы авылдашлары турында риваять-истәлекләр белүче юкмы? Кем белә, бәлки, анда музей бардыр, анысы булмаса, Батырша туган өйнең, ул тоткан мәдрәсәнең урыны билгеледер - һәрхәлдә, туган төбәгендә олуг шәхеснең эзләре бөтенләй җуелмагандыр?!
Болай күрәзәлек итүдә мәгънә юк иде. Каләмдәшләр мине аңларлар, ярдәм итәрләр дип, Башкортстанның Балтач районы газетасы редакциясенә хат яздым. Күп тә үтмәде, "Җиңү байрагы" (соңрак - "Азатлык") газетасы фирмасы басылган кәгазьдә мөхәррир М. Шәрипов имзасы куелган җавап килеп төште. Мөхәррир әфәнде минем хат белән Югары Карыш урта мәктәбенең тәрбия буенча директор урынбасары Наил Хаҗиевне таныштыруын хәбәр итә. Наил әфәнде, үзе математика укытучысы булса да, төбәкчелек белән бик кызыксына, газетага тарихи темаларга мәкаләләр дә язгалап тора икән. "Ул Сезнең адресыгызны алды һәм Батырша мулла турында булган мәгълүматларны һәм кайбер башка киңәшләрен язып җибәрергә, дип ышандырды", - дип дәвам итә Шәрипов әфәнде.
Ике-өч көннән соң яңа танышым Наил Хаҗиевтән хат килде, һәм барысы да урынына утырды. Ул Балтач якларында юлларның начар булуын хәбәр иткән һәм кышка каршы (язышу кара көз айларында) юлга чыкмау мәслихәтлеген әйткән. Наил әфәнде язган кадәреннән шунысы да мәгълүм булды: Югары Карышта, гомумән, ул төбәктә, Батыршаның нәсел-нәсәбе калмаган, шулай ук аның турында истәлек-риваятьләр дә сакланмаган диярлек. Булган кадәр бер-ике риваять "Башкорт халык иҗаты" китабына кертелгән. Шунысы күңелгә хуш килде: Наил әфәнде, буш сүз сөйләүчеләрдән булмыйча, эш кешесе икән. Хатында ул Батырша хакында Башкортстанда чыккан нинди китаплар һәм газета-журналлар укырга мөмкин икәнен киңәш итеп кенә калмаган, бәлки үзенең район газетасында басылган "Батырша турында чынбарлык һәм легенда" дигән очеркын, "Агыйдел" журналының 1970 елгы 10 нчы санын һәм 1956 елда ук урыс телендә басылган "Башкортстан АССР тарихы буенча очерклар" китабының 1 нче томын җибәргән.
Шуннан инде Наил әфәнде белән безнең арада даими язышу башланды. Мин аңардан әледән-әле алып торган хатлардан Балтач районы һәм Югары Карыш авылы, ул якларда яшәүче мишәрләр, төбәкнең табигате һ.б. турында бик күп мәгълүматлар, эшем өчен кирәкле киңәшләр алдым. Без инде, языша торгач, тормыш-көнкүреш, тарих-әдәбият хәлләрен генә төпченмичә, гаиләләребез белән танышып беттек. Кыскасы, Наил әфәнде Хаҗиев - һич кенә дә иренми торган тынгысыз җан - минем өчен чын хәзинә иде. Мәгълүмат-киңәшләре, китапжурналлар белән даими ярдәм итү өстенә, ул мине зур эшкә рухландырып торды. Бу хакта сүз озайтмастан, аңа рәхмәтемнең чиксез икәнен генә әйтеп үтәм.
Мәгәр мин кайчан да булса ул якларга барып чыгасымны белеп яшәдем. Вакыйгалар агышыннан алгарак китеп булса да әйтим, бервакыт моңа форсат та килеп чыкты. 1992 елның ноябрь аенда халык депутатларының Балтач район Советы һәм җирле хакимият исеменнән күренекле җәмәгать эшлеклесе, фикер иясе, язучы, 1755-1756 елларда колониаль изүгә каршы көрәшнең идеологы Абдулла Галиевнең (Батырша) тууына 275 ел тулуга багышланган тантанага чакыру алдым. Ерак юлга ничегрәк чыгу хакында уйлап бетермәдем, халык депутатларының район Советы рәисе, җирле хакимият башлыгы Рәшит әфәнде Исламов исеменнән телеграмма килеп төште.
Уфадан без Тәтешлегә бара торган автобуска утырып киттек. Уфа-Пермь юлы бик әйбәт, көне дә начар түгел - кәефләр яхшы. Бер килсә килә бит, юлыбыз Батырша язмышына бәйле Борай районы аша үтә икән. Уң яктагы юл күрсәткеченә "Азяково" дип язылган (нишлисең, Рәсәй бит, татар авылларының үз исемнәрен дә белеп булмый). Тукта, бу моннан 236 ел элек Батырша тотылган Әҗик авылы түгелме соң? Сораша торгач, аның нәкъ әнә шул авыл икәне ачыкланды. Ул олы юлдан шактый читтә булса да, Әҗик турыннан башымдагы бүрегемне салып үттем.
Балтачта һәм Югары Карышта без, район һәм авыл белән танышып кына калмыйча, анда яшәүчеләрдән тыш шушы төбәктә туып үскән күп кенә галимнәр, артистлар, рәссамнар, Социалистик хезмәт каһарманнары һәм башка могтәбәр кешеләр белән очраштык. Шунысы гына күңелне борчыды: Россия Федерациясенең һәм Татарстанның халык артисты, Габдулла Тукай исемендәге Дәүләт премиясе лауреаты Айрат Гали улы Арсланов кына ни сәбәптер туган ягына кайта алмаган иде. Ул кайтса, Татарстаннан икәү буласы икәнбез. Хәер, болай да ямансуларга туры килмәде.
Олуг затның ошбу зур юбилеен Татарстанда да билгеләп үтү кирәклеген дәлилләп, мин үзебезнең тарихчы галимнәребезгә һәм кайбер рәсми оешмаларга хатлар да язган идем. Берсеннәнбер җавап кына да алмадым, ичмасам...
Башкортстанда уздырылган дүрт көн хакында үзенә бер китап язарга мөмкин. Сүзне озынга җибәрмәс өчен, бер генә нәрсәне билгеләп үтәсе килә. Мәшһүр Батыршаның туган яклары турында сөйләгәндә, мондагы халыкның искиткеч кунакчыллыгы хакында дәшми калу мөмкин түгел. Батырша юбилеена багышланган тантаналар барган өч-дүрт көн буе җирле хакимият башлыгы, аның урынбасарлары, Югары Карыш мәктәбе укытучылары һәм башка иптәшләр кунаклар яныннан тәүлек әйләнәсе китмәделәр диярлек. Юбилейга килүчеләрне (алар исә җиде дистәдән артык!) ашату-эчертү мәшәкатьләрен җирле хакимият һәм Югары Карыш авыл Советы үз өсләренә алды. Ә табыннар чын мәгънәсендә нигъмәтләрдән сыгылып тора иде. Анда татар халкы пешерә торган аш-суның бөтен төре дә булгандыр, мөгаен. Хәтта бик тә тансык балан бәлеше белән чөгендерле катыкка хәтле куелган иде өстәлләргә.
Район үзәгендә һәм Батыршаның туган авылында үткәрелгән кичәләр аларда катнашучыларның биниһая күплеге, халыкның, тамаша залларына гына сыешмыйча, фойеларга бөялүләре белән аерылып торды. Анысы бер булса, сүз алып сөйләүчеләре кемнәр диген: абруйлы галимнәр, министрлар, республика җитәкчеләре, язучылар, артистлар, рәссамнар... Нишләптер сәхнәдә урыннарыбыз гел янәшә килеп торган Европа һәм Себер мөселманнарының Диния нәзарәте мөфтие Шәйхел-Ислам Тәлгат Таҗетдинны гына алыйк. Мин аның эчтәлекле, төпле, акыллы чыгышларын һәрчак сокланып тыңлыйм. Ул, безнең кайбер галимнәр һәм муллалар сыман, диннең мифик ягы белән мавыкмый, бәлки аны дөнья белән, бүгенге тормыш-көнкүреш, фән-мәдәният белән бәйли, диннең әхлак тәрбия чарасы икәненә басым ясый. Бу юлысында да ул "мулла булып муллаларны кулларына кылыч алырга җиткергән заман" турында, Батырша рухы, аның кылган иң изге гамәлләре хакында бик матур сөйләде. Башка ораторларның да сүзләре гаять саллы иде. Әнә шундый шартларда ничек итеп чыгыш ясарга? Өстәвенә минем сөйләвем дә бик әйбәт түгел. Татарстаннан килгән бердәнбер кунак һәм каһарман турында беренче роман авторы буларак, дәшми калу да ярамый. Кыскача гына "Батырша" романының язылу тарихыннан берничә сүз әйтәм, аннан инде Батырша традицияләрен саклау, яның идеяләренең бүген дә яшәве һәм актуальлеге, татар һәм башкорт халыклары бердәм булганда гына Батырша хыялларының чынга ашачагы, ниһаять, һәр ике халыкның мөстәкыйльлек алачаклары хакында сөйлим. Артыгын тәэсирләнә идем бугай, үземнең ныгышларымнан канәгать калмыйм. Тик район үзәгендәге чыгышымнан соң Башкортстан Министрлар Советы рәисе урынбасары Мансур әфәнде Әюпов, кулымны кы-сып: "Рәхмәт, бик матур сүз әйттегез", - дигәч кенә, күңел булды.
Мин рәсми чыгышларымда гына түгел, аш мәҗлесләрендә дә сикереп төшмим, күбрәк тыңлап утырырга тырышам. Моның үзенә күрә сере бар. "Батырша" романы, без монда килгәнчегә кадәр үк "Казан утлары" журналында басылып, укучылар арасына таралырга өлгергән иде. Шул уңайдан Башкортстан матбугатында берничә мәкалә чыгуы һәм кайбер "башкортчы"ларның, Батыршаның татарлыгын кычкырып 
әйткән өчен, мине бик каты сүгүләрен белә идем. Романны язганда, кайбер мәсьәләләрдә ярдәм сорап, Башкортстанның берничә галименә һәм Язучылар берлегенә язган хатларымның җавапсыз калулары да исемдә. Гомумән, татар-башкорт мәсь әләсе...
Батырша юбилеена барачагым тәгаенләнгәч, Башкортстан ның административ-территориаль бүленеше турындагы китапка күз салдым һәм, әлбәттә инде, беренче чиратта Балтач районын карадым. Мондагы авылларның барысы да "башкорт" авыллары дип язылган. Мин әлегә ул якларны белмим, шулай да Югары Карыш авылында яшәүчеләрнең чыкылдап торган мишәрләр икәне миңа мәгълүм. Шулай ук Балтач районында чыга торган "Азатлык" газетасының саф татар телендә басы
луын үз күзләрем белән күреп беләм. Ничек болай килеп чыга " соң әле? Белешмәгә караганда, районда гел башкортлар яши, район газетасы исә татарча чыга. Янә дә килеп, гел мишәр ләрдән торган Югары Карыш авылы ничек әле башкорт авылына әверелгән? Әнә шундый сораулар миңа һич кенә дә тыңгы бирмәде. Юлга чыкканчы да, поездда да һәм автобуста да шулар хакында уйланып бардым һәм, килеп төшүгә, әнә шуларга җавап табарга тырыштым.
Хәер, җаваплар автобуста барганда ук табыла башлады. Балтачка һәм Тәтешлегә кайтучыларның барысы диярлек саф татарча сөйләшәләр иде. Балтачка килеп төшкәч, тагы хәйран калдым. Монда бөтен җирдә, шул исәптән җирле хакимият бинасында да, гел татарча сөйләшәләр иде. Тагы да гаҗәбе - җитәкче хезмәткәрләр арасында юри генә дә бер урыс кешесе юк, башкортча сөйләшүчеләре дә күренми. Җаен чыгарып, җирле хакимият башлыгының мәдәният һәм сәнгать буенча урынбасары Рәфкать Хәкимҗан улы Әхкамовка район халкының милли составы хакында сорау бирдем. - Бездә, - диде Рәфкать әфәнде, - халыкның 80 % чамасы татарлар, үзләрен башкорт дип яздыручылар да башкортча сөйләшә белмиләр, чөнки тумышлары белән татарлар. Моннан тыш районда биш мең чамасы мари һәм удмурт яши. Тик алар да татарча сөйләшәләр. Шулай булгач, нишләп соң әле теге, мин караган белешмәдә районның бөтен халкы "башкорт" дип язылган, мондый ялган кемгә кирәк булган? Хәл менә болайрак булган икән: 70 нче еллардагы халык санын алуда, кемнең кем булуына карамастан, барын да "башкорт" дип язганнар, шул исәптән Югары Карыш авылы мишәрләре дә башкортка әверелгәннәр. Ул еллардагы шаукымнан көлеп, җирле хакимият башлыгы Рәшит әфәнде Исламов болай ди: - Мин үзем бер төн эчендә бүтән кеше булдым да куйдым. Югары партия мәктәбенә укырга китәсе булгач, төн чыкканчы паспортны да, партия документларын да башкортка әйләндерделәр дә куйдылар. Югары Карышта мин элек гөрләп торган татар мәктәбендә урысча укытуларына шаккатып, шул хакта сорамый булдыра алмадым. "Башкортча укытуны көчләп тага башлагач, лутчы урысчага күчик, дип уйлаштык", - диделәр миңа педагоглар. Печән өстендәге эт мисалын тагы кайдан эзлисең. Дөрес, соңгы еллардагы ирек һәм демократия чалымнары хәлне шактый үзгәрткән. Соңгы переписьта күпчелек үзен "татар" дип яздырган. Әмма дөньялык турында күбрәк уйлаучы байтак кына кеше һаман да башкорт булып калган, тик алар башкорт телен дә, аның гореф-гадәтләрен дә белмиләр икән. Әнә шуңа да, районның кайсы гына авылына барып төшмә, урамда, мәгариф-мәдәният учреждениеләрендә, административ биналарда татар рухы өстенлек итә, төрле кичәләр һәм концертлар гел татар телендә бара. Әле күптән түгел генә Казан радиосыннан ишетелгән яңа җырларның мондагы сәхнәләрдән яңгыравы гадәти хәл. Гомумән, Балтачта уздырылган көннәрдә безгә урыс телендә дә, башкорт телендә дә (Уфадан килгән берничә кешене исәпләмәгәндә) бер генә дә сүз ишетергә туры килмәде. Үзебезнең туган Татарстаныбызда көннәр буе тел сындырып, урысча сөйләшеп йөргән кешеләр өчен бу хәл гайре табигый иде. Кыскасы, без Балтач районында татар теленә, аның мәдәнияте, тарихына һәм гореф-гадәтләренә булган ихтирамга хәйран калдык. Очрашулар, чыгышлар вакытында миңа шактый гыйбрәтле бер риваять ишетергә туры килде. Хәзер җирле хакимият башлыгының беренче урынбасары булып эшләүче Хәләф әфәнде Гәрәйшин, әтисе үлем түшәгенә егылгач, мулла чакырткан. Тегесе исә ясин чыгарга керешкән. Әмма замана мулласы ясинны шактый хаталы укый икән. Аны тыңлап торган Хәләф Вәсвиевич түзмәгән: "Туктале, мулла абзый, ясинны аны менә болай укыйлар" - дип, атасына ясинны үзе чыккан. Дөрес, моның өчен аңа нервысын байтак кына талкырга туры килгән. "Әһә, син әле ясин укый беләсеңмени?!" - дип, партиядән чыгарырга да булганнар. Әмма гарасат ничектер узып киткән.
Яисә менә икенче бер мисал. Миңа җирле хакимият башлыгы Рәшит әфәнде Исламовның үз куллары белән язган татарча чыгышының тексты белән танышырга туры килде. Ник кенә бер орфографик хата булсын да, стилистик чатаклык сизелсен. Кайбер журналистлар да ана телендә бу кадәр камил итеп яза алмыйлар. Әйе, чын зыялы кеше әнә шулай һәр яктан белемле булырга тиештер инде ул! Әнә шундый татар теленә, мәдәниятенә, тарихына һәм гореф-гадәтләренә игътибарлы җитәкчеләр эш иткәндә, биредә телнең, диннең, мәдәниятнең саклануы һич гаҗәп түгел. Шунысын да әйтик: тирә-күршедәге Тәтешле, Аскын, Караидел һәм башка районнардан килгән хакимият башлыкларының да татарчалары төзек, чын әдәби. Димәк, Башкортстанның төньяк-көнбатыш районнарында гел татарлар яши дигән сүз дөреслеккә туры килә.
Үзеннән-үзе шундый сорау килеп туа. Ничек соң, бу яклардагы халыкның үз телен, үз мәдәниятен үстерүе Башкортстанда ризасызлык, каршылыклар китереп чыгармыймы, татарлар белән башкортлар арасында салкынлыкка юл куелмыймы? Дөресен генә әйткәндә, мондый сорау, шик-шөбһәләр гади халыкның, гади эш кешеләренең башына да килми. Ә менә башкорт зыялылары арасында Башкортстанда татар теле, татар мәдәнияте саклануга ризасызлык белдерүчеләр турында ишеткәнебез бар. Башкорт галимнәренең "татар телен башкорт теленең көнбатыш диалекты ул" дип раслаулары, ул гына да түгел, бу хакта байтак кына (фәнни) хезмәтләр бастырулары үзе генә дә ни тора! Күп кенә укымышлы кешеләрнең Башкортетанда яшәүче бер миллион ике йөз мең татарның телен, урыс һәм башкорт телләре белән рәткә, дәүләт теле итүгә каршы чыгулары да бик гыйбрәтле. Кыскасы, ничек кенә булмасын, Башкортетанда (кайбер зыялылар арасында) татарбашкорт проблемасы яши, ике халык арасына салкынлык өрүче көчләр дә байтак.
"Болар бит әле сүз генә, бернинди дә документ түгел" диярләр, бәлки, кайберәүләр. Башка укучылар да әнә шундый фикердә калмасыннар өчен, "Идел-Урал" демократик фиркасе һәм Уфадагы татар мәдәнияте мәркәзе газетасы булган "ИделУрал"да басылып чыккан "Урал" башкорт халык үзәгенең Башкөртстан Югары Советы һәм Министрлар Советы карамагына керткән тәкъдимнәреннән берничә өзек китерәм: "...Рус телен милләтара аралашу теле итеп таныган һәм Башкортстанда яшәүче башка халыкларның телләрен үстерү өчен кирәкле шартлар тудырган хәлдә, башкорт теленә дәүләт теле статусы бирү турында закон кабул итәргә. Шул ук вакытта "Урал" башкорт халык үзәге республикадагы татар иҗтимагый үзәгенең татар теленә дәүләт теле яисә рәсми тел статусы бирү хакындагы урынсыз дәгъвасын кире кага".
Яисә, "Матбугатның милләтне туплаучы көч булуын исәпкә алып, киләчәктә республика масштабында татарча газеталар һәм китаплар чыгаруга юл куймаска. Киләчәктә татарча басмалар чыгуын Башкортетанда татар теленә дәүләт теле статусы бирү белән бер дип санарга. БАССР Югары Советының татар теленә дәүләт теле статусы бирү хакында законы юк лабаса. Татар телендә китаплар чыгару һәм тарату - Татарстан эше". Әлеге "тәкъдимнәр"дә татар теленә һәм татарларга каршы болардан хәтәррәк нәрсәләр дә бар. Хак, Батырша юбилеена багышланган тантаналарның рәсми өлешләрендә мондый нәрсәләр сизелмәде, киресенчә, сүз һәр ике милләт дус-тату яшәгәндә, бердәм эш иткәндә генә һәр икесе мөстәкыйльлеккә ирешәчәге хакында барды. Тантаналар башланыр алдыннан без - Татарстаннан һәм Башкортстаннан килгән татарлар - бу темага кагылмаска, провокацион чыгышлар булган тәкъдирдә дә дәшми калырга, дип килешкән идек, һәм ул шулай булды да. Хәтта Уфада һәм Казанда үзенең кайнар чыгышлары белән танылган Кәрим әфәнде Яушев та биредә гаять тотнаклы итеп сөйләде, андый-мондый кинаяләргә юл калдырмады.
Әмма республикада татар-башкорт проблемасы шулай катлауланган, күрәсең, әлеге мәсьәлә табын янында әледән-әле калкып, үзен сиздереп тора. Уфадан килгән дуслар "ошбу борынгы башкорт җирләрендә башкорт теле өстенлек итсә иде" дигән теләк белдерделәр, татарлар, монда Батырша телендә сөйләшү тиеш, һәр халык үз телендә сөйләтсен, диделәр, башкортча сөйләшүне көчләп тагучыларга үпкәләрен белдерделәр.
Уфага кайту юлында миңа Агропромышленность комплексы кадрларының белемнәрен күтәрү һәм аларны әзерләү институтында укытучы булып эшләүче Самат әфәнде Гатин республикада татар-башкорт проблемасының көннән-көн катлаулана баруы хакында сөйләп кайтты. Биредә инде җитәкче урыннарга эшкә башкорт телле һәм шәрекъ чырайлы кешеләрне генә ала башлаганнар, ә татарларга урынны бусага төбеннән күрсәтәләр икән. Шунысы гыйбрәтле: әнисе татар, әтисе башкорт булган Самат, татарча сөйләшсә дә, Уфага барганчы үзен чын башкортка санаган һәм моңа чын күңеленнән инанган. Инде Уфага килеп, монда татарларны кысу-кимсетүләрнең шаһиты булгач, үзе дә шул шаукымнан зыян күргәч, татар милли хәрәкәтенә кушылып киткән...
Әйе, хәлләр катлаулы. Менә шуңа да мин монда һәркайда дәшми утыруны кулай санадым. Хәлләр әнә шундый булуга карамастан, бу якларда яшәүче татарларның үз ана телләренә, үз мәдәниятләренә, тарихларына һәм диннәренә тартылуы көннән-көн көчәя бара. Шунысына куанырга туры килә хәзергә.
Батырша юбилеена мин зур бүләкләр алып бара алмадым. Романның "Казан утлары"ында басылган вариантын Наил әфәнде Хаҗиевкә җибәреп өлгергән идем инде. Ярый әле китап басылып бетте, ул кибетләргә чыгарга өлгермәсә дә, бүләккә бер экземпляр табылды. Монысы гына бик аз тоелгач, Мәскәүдә эшләнгән Батырша хаты микрофильмын да портфельгә тыктым. Бу тыйнак бүләкләрем бик ярап куйдылар тагы. Югары Карыш мәктәбенең бер бүлмәсендә Батырша музее оешып килә икән. Бүләкләрем анда Уфа рәссамы Мэлс Вафинның бик тә зәвыклы язылган Батырша портреты (аның репродукциясе "Казан утлары" журналының 1992 елгы 7 нче саны тышлыгында басылган иде) янына урнаштылар.
Тукта, мавыгып китеп, алгарак сикергәнбез икән. Мин бит романны яза башлавым хакында сөйләмәкче идем. Әйе, Батырша турында материаллар, нигездә, җыелып бетте. Ләкин әле бөек шәхес язмышын бәян иткән хикәятне әдәби итеп сөйләп бирәсе, аның язмышында өзелгән чылбырларны ялгау өчен иҗади хыялланасы, фарыз итәсе, укучыны мавыктыргыч хикәяләү формасы табасы, иң әһәмиятлесе - каһарман образы тудырасы һәм тавык та чүпләп бетерә алмаслык тагы әллә ниләр эшлисе бар. Боларның барысына да ирешү өчен исә тел кирәк. Анысы да теләсә нинди тел түгел, бәлки шул заманны чагылдыручы һәм шул чорда яшәгән кешеләрнең сөйләшенә хасы. Хәер, бу җәһәттән озак баш ватарга туры килмәде: романның рухына туры килә торган тел итеп Батыршаның патшага язган хатындагы үз телен файдаланырга Ходай кушкан дисәк тә була. Билгеле инде, үзем белгән кадәр борынгы сүзләр дә бик ярап куячак. Алай да тел мәсьәләсендә төп чыганак - инде без күп тапкыр кабатлаган хат. Чөнки анда безнең иске татар теле тулы куәтенә чагыла, әлеге язма истәлектә авторның үзенә генә хас стиле, тел бизәкләре, шул чорның җөмлә төзелеше һәм фигыль формалары, инверсияләр парады. Батырша, үз башыннан кичкәннәрне, дөнья хәлләрен һәм таныш-белешләре сөйләгәннәрне бәян иткәндә, хәл-вакыйгаларны тәфсилләп күрсәтә, аерым хикәя, новелла сыман сюжетлар кертеп җибәрә, диалогларны киң куллана, халык сөйләмен, аның тел үзенчәлекләрен оста файдалана. Болар исә хатны чын әдәби әсәр дәрәҗәсенә күтәрә. Хак анысы, хат, беренче чиратта, социаль-тарихи, документаль-ядкарь, тел-мәдәният истәлеге. Шул ук вакытта ул каһарман "маҗараларының кызыклы хикәясе" (С.М. Соловьев). Кыскасы, Батырша хаты - сәнгатьчә әсәр поэтикасында язылган кыйммәтле документ ул. Әнә шул ягыннан караганда, әлеге хатка тарихчылар гына түгел, тел галимнәре, әдәбият галимнәре башлап ябышырга тиешләр иде. Ләкин безнең тел-әдәбият галимнәре, кайбер тарихчы галимнәр кебек үк, татлы йокыда, тәнкыйтьчеләребезнең исә "урындагы" түрә язучыларны мактаудан бушаганнары юк.
Шулай итеп, романның теле мәсьәләсе чагыштырмача хәл ителде. Тик менә төп каһарман Батыршаны ничек гәүдәләндерергә? Беркатлы-наив дусларымнан кайберәүләр: "Син аңардан Пугачев яса, кулына кылыч-тәпәч алсын, дошманнарны чапсын-киссен, ассын-үтереен - хәзер инде вакыйгаларның чынын кем белә", - дип, "акыллы" киңәш бирүчеләр дә булмады түгел. Болай эшләү әсәр авторының үзенә дә кулай, билгеле - акыллы идеологка караганда, Ермак, Степан Разин, Емельян Пугачев һ.б. кебек явыз башкисәрләрнең, гаярь бунтарьларның образларын сурәтләү күпкә ансатрак һәм отышлырак. Мәгәр тарихи чынбарлыкка да хыянәт итеп булмый. Батырша ул яуның кулына чукмар-кылыч тоткан гамәли узаманы түгел, бәлки татар-башкорт халыкларын милли һәм дини изүнең соңгы чигенә җиткән тарихи бер мәлдә көрәш мәйданына кулына каурый каләм һәм Коръән алып чыккан изге җан. Каһарман мөселман халыкларына автономия (гәрчә ул заманда әле бу сүз булмаса да), ул гына да түгел, тулы мөстәкыйльлек алу, мулла Морат кебек үк, Болгар дәүләтен торгызу идеяләре белән янган фикер иясе, идеолог. Маркс һәм Ленин кебек идеологлар турында язылган әсәрләрдән беләбез ки, андый китапларның авторларын (әйтик, Галина Серебрякова) уңышсызлык көтә. Чөнки андый фикер ияләрен хәрәкәттә (талау-көчләү, асу-кисү, яндыру-үтерү) күрсәтүе бик авыр, алар бит күбрәк каләм белән эш итәләр. Батырша хакында да укучыларның күңелен җәлеп итәрлек әсәр тудыруы җиңел булмаячак. Мин боларны белдем, Батырша образын гәүдәләндерүе кыен булачагын да, роман басылып чыккан тәкъдирдә, Баулыдан Зөфәр Абдуллинныкы кебек ("Батырша берни дә эшләмәгән икән") беркатлы хат-мәкаләләрнең матбугатта басылуы ихтималын да чамаладым. Мәгәр тарихи чынбарлыкка хыянәт итә алмадым. Минем Батырша тарихта тирән эз калдырган Абдулла Галиевнең үзе кебек үк: ул башкисәр дә, юлбасар да, явыз атаман да, канга сусаган яу башы да түгел, бәлки кулына Коръән, каурый каләм тоткан дин әһеле булырга тиеш. Хак, яу башланып, ул кызып барганда, бөтен болачыларны берләштереп, аларны колонизаторлар өстенә әйдәүче гайрәтле бер узаман табылмаганлыктан, Батырша восстание белән җитәкчелекне дә үз кулына алырга мәҗбүр була. Мәгәр бу дөньяда һәркемнең үз эше: итекче пылау пешерә башласа, эшнең ни белән бетәсен күз алдына китерергә мөмкин. Батырша да яуның гамәли җитәкчесе биеклегенә күтәрелә алмый. Бу - аның фаҗигасе. Әсәремдә мин шуны күрсәтергә тырыштым да.
Нидек кенә булмасын, мәсьәләнең болай хәл ителүеннән үзем канәгать идем. Ләкин Батырша эпопеясының моннан да катлаулырак ягы бар иде әле. Мин бу бөек шәхес турында материал җыя башлаганда, Мәскәүдә яисә Петербургта булмасын, шактый ук укымышлы, акыллы кешеләр, фән кандидатлары беравыздан диярлек мондыйрак киңәш бирделәр: "Ташла син аны, төкер, Батыршадан барыбер каһарман ясый алмассың. Ул бит җиһад игълан иткән кеше, урысларга каршы яу чапкан ата милләтче!" Инде татар дусларым һәм танышларымны әйткән дә юк, милләттәш зыялыларның сүзләре бер: "Булмастайны кузгатма!", "Батырша хакында авызыңны ачма!", "КГБ кармагына кабасың килмәсә, аның турында чокынма!" һәм башкалар. Мин Батырша темасын кузгатканда әле 70 нче еллар, "перестройка" дигән ыгы-зыгыга шактый ерак, коммунистик администрация-команда җитәкчелегенең шау чәчәктә чагы икәнен дә онытмыйк. Ул елларда милли мәсьәләләрдә казынган күпләрнең язмышы барыбызга да мәгълүм. Һәрхәлдә, куркырга җирлек, тупланган материалга кул селтәргә сылтау җитәрлек иде.
Шул ук вакытта Батырша миңа бик тә якын, аның язмышы, эш-гамәлләре, идеаллары җанга һич кенә дә тынгылык бирми. Чөнки аның ният-омтылышлары минекенә туры килә, уйисәпләре минем милли мәсьәләдә фикер йөртүләремә тәңгәл диярлек. Менә шуңа да олуг остазның рухын-идеалларын яшь буынга нәкъ чынбарлыктагыча, җанлы бер шәхеснең изге нияте буларак илтеп җиткерәсем килә.
Ялгыз башым уйлануларда атналар, айлар үтә торды. Ниһаять, мин "халык улы Батыршаның эш-гамәлләре, хыяломтылышлары чынлыкта ничек булса, аларны шул хәлендә яктыртырга кирәк" дигән карарга килдем. Нигә дисәң, минем ышануымча, Батырша - халыкны җиһадка өндәүче дини фанатик та, шовинизм дәрәҗәсенә җиткән милләтче дә түгел, бары тик татар-башкорт халкын чамасыз милли һәм дини изүгә, аларның җирләрен, ул гынамы, җаннарын басып алучыларга каршы көрәшкә өндәүче изге зат. Дөрес, аның халыкка атап язылган "егетләмәк вә кыздырмак" хаты массаны изге сугышка - җиһадка чакыру булып яңгырый. Анда Батыршаның һәр фикере дингә барып тоташа, сүз һәрвакыт дини татулык һәм туганлык турында. Аның һәр җөмләсе диярлек динебезне мәсхәрәләүдән саклауны, урысларның башка халыкларны чукындыру сәясәтенә нәфрәт тәрбияләүне күздә тота. Менә шуңа да Гайса Хөсәенов һәм башка кайбер галимнәр аның хатын урысларга каршы изге сугышка чакыру дип шәрехлиләр дә. Ләкин алар бу очракта В.И.Ленинның "дини кабык астында сәяси протест чыгышы бер Россиягә генә хас түгел, бәлки үзләренең билгеле стадияләрендә барлык халыкларга хас булган күренеш ул" дигән күрсәтмәсен онытып җибәргәннәр бугай. Чыннан да, тарихның буеннан-буена булып торган восстаниеләрдә аларның юлбашчылары халыкны көрәшкә һәрвакыт диярлек дин исеменнән күтәргәннәр ич. Нишләп әле Батырша, акыллы, зур укымышлы рухани, алдынгы фикер иясе буларак, мондый мөмкинлекне кулдан ычкындырырга тиеш ди? Ул да татар-башкорт халкын яуга дин исеменнән һәм исламны яклау өчен әйди башлый. Алай да аның хатында китергән мисал-аргументларыннан һәм тел төбеннән социаль гаделсезлеккә каршы милли азатлык хәрәкәтенә чакыруы сизелеп тора. Восстание барышында Батырша явының нәкъ әнә шул ягы калкып чыга да. Бу урында мин 1755 елгы халык күтәрелеше хакында тулаем сөйләргә җыенмыйм, мәгәр укучыларның бер генә фактка игътибар итүләрен сорыйм. Боларның башында ук татар старшиналары, татар түрәләре үтерелә, соңыннан исә Батыршаны тотып патша яраннарына тапшыручылар да - татар аксөякләре. Хак, восстание барышында гаскәриләрдән тыш урыс түрәләреннән дә бер кеше - Брагин юк ителә. Тик ул һич кенә дә урыс булганы өчен түгел, бәлки иң әшәке,иң кабахәт (кызларны аларның ата-аналары алдында көчли!) бәндә булганы өчен Талкыш күлендә тончыктырыла. Шулай булгач, кайда соң монда урыска каршы яу чабу, кайда соң монда җиһад?!
Боларны ачыклау мине тагы да рухландыра һәм кабат каләмемне кулыма алам. Әмма эш Батырша мәсьәләсен хәл итү белән генә бетми бит әле. Роман икән, анда төп каһарманның дуслары, якыннары, сөйгәне, авылдашлары һәм, әлбәттә инде, дошманнары да булырга тиеш. Аларның байтагы тарихи чыганаклардан ук билгеле, ә менә кайберләрен уйлап чыгарырга да туры килә. Каһарманның ирлек чоры, социаль гаделсезлекләр белән көрәш еллары тарихи документларда һәм фәнни хезмәтләрдә шактый яктыртылган. Ә менә аның үсмер һәм егет чагы, Тайсуган һәм ТашКичү мәдрәсәләрендә шәкертлек вакыты, гаилә хәлләре, тормыш-көнкүреше турында мәгълүматлар юк диярлек. Димәк, уйланырга да уйланырга, эзләнергә дә эзләнергә. Бу исә янә йокысыз атналар, айлар...
Романны яза башлауга, тагын бер нәрсә ачыкланды: материал туплау, образларны күзаллау. Форма, стиль һәм башкаларын табу белән генә дә эш бетми икән ич. Тәүге битләрне язганда ук мин, күп кенә тарихи материалдан тыш, әллә никадәр "вак-төяк" тә кирәгенә инандым. Әйтик, ат дагалауны телгә алырга туры килде һәм шунда ук башка уй төште: ә татарлар атларын дагалаганнармы ул заманнарда, гомумән, ат дагалау кайчан һәм кайда башланган? Тарихка хилафлык кылмас өчен, тау-тау белешмә-энциклопедия актарырга туры килде. Чәй, тәрәзә пыяласы, бодай һәм башка бихисап "вак-төяк" хакында җентекле белү кирәклеге дә үзен сиздерде. Кыскасы, әнә шундый без тормыш ваклыклары дип уйлый торган күп кенә мәсьәләләрне өйрәнү тарихи материал туплаудан ким түгел икән. Болар исә вакытны ала, әсәрне язу сузылганнан-сузыла. 
Болары бер хәл булса, еш кына "акыллы башлар" әйткән сүзләр (ташла, кузгатма!) искә төшеп җәфалый. Андый чакларда каләмең төртелеп, шик-шөбһәгә бирелүеңне сизми дә каласың. Ә бәләкәй генә шәһәрдә сөйләшер-киңәшер кеше юк, булганнары синең кәефне кырырга сәләтлеләр генә. Әнә шулай аптыраган-йөдәгән мәлләрнең берендә, бөтен эшемне ташлап, Казанга китеп бардым. Анда килеп төшүгә, университетка, могтәбәр тарихчыбыз һәм әдибебез Миркасыйм әфәнде Госманов янына юнәлдем. Ул мине игътибар белән тыңлады, минем шикләнүләремә карата фикерләрен әйтте. Миркасыйм әфәнде үзе Батырша җитәкчелегендәге татар-башкорт күтәрелешен махсус өйрәнмәгән, мәгәр тарихыбызның ул "ак табы"на битараф түгел икән. Галим вакытын кызганмады, без аның белән байтак сөйләшеп утырдык. Университеттан мин яңа дәрт, илһам белән рухланып чыктым. Чөнки Миркасыйм әфәнде миңа бернигә карамый эшне дәвам итәргә киңәш бирде.
Олуг галим белән аннан соң да еш очраштык. Ул романның ничек язылуы белән гел кызыксынып торды, төпле киңәшләр әйтте, мине эшкә дәртләндерде, рухландырды. Алгарак китеп шунысын да әйтим: Батырша турындагы романның 35 табаклы кулъязмасын әүвәл укып чыгучы, әсәргә беренче бәяләмәне язучы һәм "Батырша" басылып чыккач, аның турында башлап җылы сүз әйтүче дә Миркасыйм Госманов булды. Олы җанлы кешегә рәхмәттән башка тагын ни дисең?!
Иҗатка вакыт казна эшеннән соң гына калганлыктан, роман озак язылды. Кәгазь битләре өстендә күз нурын түгеп утыра торгач, айлар, еллар үтте. Шунысы куанычлы: эш төртелеп тормады. Ил өстендә җылы җилләр исә башлавы миңа тагы да кыюлык өстәде, уңышка ышанычымны арттырды. Бүлек артыннан бүлек әдәби кысага керде, алар арасындагы күперләр ныгытылды. Алдан ук ниятләгән образлар акрын-акрын үзләренең "төс-кыяфәтләрен" алдылар. Әсәргә һич көтелмәгәннәре дә килеп кергәләде. Менә Батырша кулга алынды, Мәскәүгә, аннан Петербургка озатылды. Алда - башта ук ниятләгән бәхәс бүлеге. Менә шунда җиткәч, минем эшләр бөтенләй туктады да калды. 
Батыршаның Петербургта, дәһшәтле Петр-Павел чиркәүкальгасында урыс миссионеры белән бәхәскә керүе мәгълүм факт. Бу хакта архив документларында әйтелгән, тарихи чыганакларда телгә алынган. Хәтта бәхәсләшүче попның исеме дә билгеле - Стефан Левицкий. Кулга төшкән кадәр материалдан әлеге бәхәснең ни турында баруын да чамаларга була. Урыс авторларыннан кайберәүләр бу хакта: "Батырша гомеренең соңгы көннәрендә саф дингә - христиан диненә күчәргә булган, чын христиан булып үләргә ниятләгән", - дип язарга яраталар. Ләкин, минемчә, эш бөтенләй башкада - исән калу өчен тартышуда. Хикмәт шунда ки, ул замандагы законнар буенча, бүтән диндәге халыклардан иң явыз җинаятьче дә үз теләге белән муенына "тавык тәпие" такса, ягъни чукынса, ул бәндә, иң хәтәр үтерүче булса да, гафу ителгән, аңа яшәү мөмкинлеге бирелгән. Әнә шуннан файдаланмакчы була да инде Батырша: имеш, нәсарә диненең исламнан өстенлеген исбатлый алсагыз, мин христиан диненә күчәм.
Стефан Левицкий белән Батырша арасында сөйләшү ни рәвешле баргандыр, анысын берәү дә белми, чөнки бәхәс беркайда да теркәлмәгән. Шунысы хак: Европаның атаклы дини семинариясен тәмамлаган укымышлы поп никадәр генә сандугач булып сайрамасын, аңа күп нәрсәләр, хәтта әле гомерен саклап калуны вәгъдә итмәсен, Батырша христиан динен кабул итми, иманлы мөселман булып дөньядан китә. Димәк, урыс миссионеры аңа үз диненең өстенлеген исбатлый алмаган, киресенчә, тоткын болачы үзе попка ислам диненең хак дин икәнен аңлаткан. Ничек кенә булмасын, Батырша иманын сатмый, саф мөселман килеш дөнья белән бәхилләшә. Бу инде аның әхлакый җиңүе!
Шулаен шулай да, бу ике дин вәкиленең бәхәсен әдәби әсәрдә ничек бирергә? Сүз дә юк, аны ни рәвешле генә китереп чыгарсаң да, иң элек һәр ике диннең асылын белергә кирәк. Без - Сталин чоры пионерлары исә - башка диннәрне түгел, үзебезнең ата-бабаларыбыз тоткан пакь исламны да адәм рәтле белмибез. Шул ук вакытта яңа бүлекне язмыйча да булмый. Әгәр язылмый кала икән, Батырша образы ачылып җитми дигән сүз. Анысы гынамы, әлеге бәхәс төшеп калганда, роман гомумән оттырачак.
Минем көймә комга терәлде. Әмма ул төпкә утырды дип, кул кушырып тору да ярамый, һәр ике дин хакында, гомумән, диннәр турында китаплар җыя башладым. Аларны, кулга каләм тотып, төннәр буе уку гадәткә кереп китте. Шундый көннәрнең берсендә миңа төп эшем буенча озак вакытка Уралга командировкага барырга кирәклеген әйттеләр. Командировка икән, зур корсаклы портфелеңә запас күлмәк-ыштан, сөлге, оекбаш ише әйберләр, юыну-кырыну әсбаплары саласың да, чыгасың да китәсең. Бу юлысында исә мин чемодан алырга булдым. Чөнки диннәр турындагы китапларым портфельгә генә сыешлы түгел. Чиләбедә, Екатеринбургта һәм башка үзем йөргән кала-салаларда алары янына башкалары өстәлә торды - чемоданым инде таш тутырган сандыкны хәтерләтә иде.
Казна эше буенча командировкага барасың икән, көннәрең инде үзеңнеке түгел. Аның каравы, беркем белән дә уртак булмаган төнең бар. Ходайның рәхмәтедер инде, Чиләбедә дә, Екатеринбургта да бүлмәдәшләрем һич кенә дә кунакханәдә кунмый торган затлар булып чыктылар. Кышкы озын кичтөннәрдә аулак бүлмәдә япа-ялгызым. Күрше бүлмәләрдә сәрхушлар акырышуы, исерек марҗаларның әшәке итеп чыелдаулары, хәтта вакыты-вакыты белән килеп безнең бүлмә ишеген дә дөмбәсләүләре күңелгә тия тиюен. Әмма төн урталарында алары да тына.
Җылы иркен бүлмәдә ялгызың уйга батып ятудан да хозурлык юктыр бу дөньяда. Ә башта бары бер нәрсә - диннәр, аларның охшашлыклары һәм аермалары. Мин әле Батырша булам, әле Левицкий, бүлмәдә дөпе-дөпе йөренәм, үзалдыма сөйләнәм. Бәхәс куера, бәхәс кыза...
Болай өстән караганда, ислам һәм христиан диннәре арасында бернинди аерма да юк кебек. Аны әле һәр ике дин хакында күп кенә китаплар укыгач та сизмисең. Алар әйтерсең лә игезәкләр: максатлары уртак - халыкларны буйсынуда тоту, пәйгамбәрләр шул ук, исемнәрнең әйтелешләре генә төрлечәрәк. Дөнья яратылу, беренче кеше барлыкка килү, җир өстен туфан басу, оҗмах һәм тәмуг, башкалар - барысы да һәр ике диндә бертөсле. Алланың барлыгы һәм берлеге мәсьәләсендә дә бәхәс юк сыман. Дөрес, христианнарда ул өч шәхес буларак - бер: алла-ата, алла-ул һәм изге рух. Шуңа карамастан христианлык монотеистик, ягъни бер Аллага ышана торган дин. Вакыты-вакыты белән хәтта "бу диннәрнең бер аермасы да юк икән" дигән фикергә килеп бетә язасың.
Урыс әйтә, урманга кергән саен, утын күбәя, ди. Мин дә, һәр ике дин турында күбрәк укыган саен, аларның аермаларына төшенә башладым, аңлаган кадәрен кәгазьгә төшердем. Биредә мин ул аермаларны санап чыгарга җыенмыйм, алай да берсенә, минемчә, иң мөһименә тукталып үтәм. Әйтик, дөнья булгач, берәү дә гөнаһ кылмый гына яшәми. Аңлы рәвештәме, аңсызмы - анысы башка мәсьәлә. Дини өйрәтүләрдән мәгълүм булганча, гөнаһлы кешегә оҗмах ишекләре ябык. Шулай булгач, гөнаһны йә бөтенләй кылмаска, йә аңардан котылу, тәүбәгә килү зарур. Христианнарда бу бик ансат хәл ителә: исерек попка аз-маз акча төртәсең, ягъни хәер бирәсең дә, санаулы минутлар эчендә ул синең гөнаһларыңны кичерә, ярлыкый. Чиркәүдән чыкканда, син инде сөттән ак, судан пакь, нарасыйдай гөнаһсыз кеше! Кылган гөнаһларыннан бик тиз котылды бит әле бу, димәк, тагы гөнаһка батарга була. Теге исерек поп исә барыбер кабат ярлыкаячак. Кыскасы, христиан динендә кеше гөнаһ кыла да шунда ук тәүбәгә килә. Янә кыла, тагы тәүбә итә. Ягъни үз гомерендә ул мең тапкыр һәм аннан да күбрәк начарлык эшли ала һәм алардан бик җиңел котыла. Бу бит гөнаһ кылырга нәсарә дине үзе куша дигән сүз. Менә шуңа да христиан динендәгеләр эчү-исерү, зина кылу, кыйнашу-җәберләшү, вату-ут төртү, талау-үтерү хәлләрен чүпкә дә санамыйлар - бер сүз белән әйткәндә, бу дин бәндәләрне әхлаксыз, миһербансыз, кешелексез итеп тәрбияли... мөселманнарда исә гөнаһ кичерелми, мөселман һәм мөслимәләр үз гөнаһларын ошбу фани дөньядан киткәнче үзләрендә йөртәләр. Әле теге дөньяда да кичереләме ул, юкмы? Әнә шул хәл аларның вөҗданнарын газаплый, кешеләрне тагы да гөнаһ кылудан тыеп тора. Мөселманнарда тәүфыйклылык, инсафлылык, тыйнаклык, оялу хисе, абруй саклау кебек сыйфатлар табигый санала һәм ихтирамлана.
Күрәсез, бу инде зур аерма һәм шуңа охшаш аермалыклар ике дин арасында байтак икән. Алар табылган саен, минем кунакханәдәге төнге "бәхәсләрем" кыза төште. Нәтиҗәдә, Уралдан кайтканда, минем башта бәхәс бүлеге "язылып" беткән иде инде. Өйдә аны кәгазьгә төшерәселәрем генә калды.
Романны язганда эзләнүләр, гасабиланулар, йокысыз төннәр турында тулы бер китап язарга мөмкин. Ләкин сүзебез болай да озакка китте, вакытында нокта куя белергә дә кирәк.
Татарның моңа кадәр күләгәдә яткан бөек шәхесе турында материаллар җыю, аларны эшкәртү һәм әдәби әсәр язу өчен ун елга якын вакыт китте. Ул елларның хафа-газапларын үземнән башка берәү дә белми һәм аларны белү башкаларга кирәкми дә. Ниһаять, 1992 ел миңа берьюлы ике шатлык алып килде: роман башта "Казан утлары"нда басылды, ел ахырында ул аерым китап булып дөнья күрде. Тагы ике елдан соң, укучыларның сораулары буенча, аның тулыландырылган варианты басылды.
Гыйбрәтле бер деталь: тышлыгына минем фамилия язылган кирпеч калынлыгы китап дөнья күргәч, беркатлырак танышларымнан кайберәүләр очрашканда кинаялерәк сүзләр әйтә башладылар: янәсе, син инде бер олау каләмхак алдың, миллионер булдың - бу дөньяга төкереп тә бирмисең. Андый сүзләрне мин, әлбәттә, уен-көлке белән үткәреп җибәрәм. Алай да, ялгызым калгач, тегеләрнең кинаяләп сораулары күңелгә килә бит һәм мин хыялымда әңгәмәдәшләремә җавап бирергә ашыгам: әйе, ун еллык хезмәтем өчен мин, ул вакыттагы исәп белән, күршемдәге нефтьче егетнең ике атналык эш хакы күләмендә гонорар алдым. Үкенечле хәл, гаделсез дөнья, билгеле. Әмма андый чакларда да зарланмыйм-сукранмыйм, бары тик Мәскәү архивында микрофильм алдырган өчен кайту юлыма дигән акчамны түләвем һәм, билетка дип, аны бурычка эзләп йөрүем искә төшә. Менә шунда йөрәк сыкрап куя да инде... 
АВЫЗЛЫКЛЫ АЗАМАТЛАР
(Эссе)
Риваятьләр сере
(Кереш урынына)
Заманасына күрә шактый сөтле булса да, сыерыбызның бер начар гадәте бар иде - бозаулар вакыты җиттеме, өйдән чыгып кача. Инде тулгагы яз көненә яисә җәй башына туры килдеме, бетте диген - урман чытырманлыгына, аулаграк кыр-яланга, һич булмаса бер-бер чокырга олакмый калмый. Бозавын шунда, кеше күзеннән читтә дөньяга китерә һәм салам күбәсе йә чыбык-чабык өеме астына яшереп куя. Үзе исә бер якта утлый, бәбиен имезер вакыты җиткәч кенә, әлеге үзе белгән өеме янына килә, назлы гына мөгрәп, бозавын сыйланырга чакыра. Табып алмасаң, өйгә кайту исендә юк...
Ул елны да шулай булды. Язгы ташу сулары ярларына да кайтырга өлгермәгән көннәрнең берсендә сыерыбыз юкка чыкты. Бу инде безгә, ачлы-туклы сабыйларга, зур мәшәкать дигән сүз. Нигә дисәң, әни колхоз эшеннән бушамый, азгын сыерны эзләү безнең җилкәгә төшә. Эзләмәс тә идек, тамак мәҗбүр итә: сыер булмагач, ашау-эчү ягы бөтенләй хөрти.
Без, көнозын ялан-чокырларны, урман-әрәмә буйларын караштырып, кич соң гына өйгә кайтабыз. Әни исә Ходай бирмеш кичне бездән сорау ала:
- Чат эчен карадыгызмы, Озын тау өстендә булдыгызмы, Насыйрҗан умарталыгына бардыгызмы?
Уңай җаваплар ишеткәч, ул иртәгә маршрутлар билгели башлый: Озын бүләк асты, Кыяр коесы сазы, Бакыр базы чокыры...
Икенче көнне арып-талып, тәмам эт булып кичке буйда гына Бакыр базы чокырына килеп чыктым. Ни гаҗәп, монда җиткәч, уемны сыердан битәр бөтенләй кирәкмәс нәрсәләр биләп алды. Ике тау арасындагы менә шушы яшел үләнле яткылны "Бакыр базы чокыры" дип йөртәләр безнең Шөгердә. Тик кая ул монда бакыр, бернинди чокыр-мазар да күренми, ичмасам, яшәреп килгән япмасы гына. Каян килеп булсын ди инде ул биредә? Чын бакыр дигәнең, авыл өйләрендәге җиз комганнарны һәм самавырларны искә алмаганда, бөтен Шөгердә дә юктыр, мөгаен. Күрше Әнәстә ярты тиенлек борынгы акча бар барын. Тик ул бит инде иске - Микулай патша заманыннан ук калган. Алайса кайдан килгән соң Шөгердә бу "Бакыр базы" дигән хикмәтле исем? Бер дә юкка кушмаганнардыр ич аны бабайлар. Ниткән бакыр, каян килгән бакыр? Менә сиңа табышмак, әй!
Шул рәвешле баш вата торгач, ала-кола сыерыбызның каяндыр килеп чыкканын абайламый да калганмын.
Сыер табылды табылуын. Ләкин шул көннән башлап миемне әлеге сораулар бораулый торган булып китте. Каян килгән ул "бакыр" сүзе безнең тып-тыныч һәм бәләкәй Шөгергә? Дөрес, әлеге чокырның тирә-ягында таулар күп күбен. Әмма аларда бакыр түгел, чакма ташы да юк бугай. Бар байлыклары мунча тәүмәлеге комташлар. Алай да каян килеп адашкан соң ул "Бакыр базы"? Бераз үсә төшкәч, шундый ук яисә шуңа охшаш исемнәрнең тирә-күршедәге Сугышлы, Глазово, Кирлегәч һәм башка авылларда да барын ишеттем. Ул гынамы, Сугышлы белән Глазово авылы арасында ниндидер серле тау куышлары, мәгарәләр бар, имеш.
Инде борынга ис кергән, егет-җилкенчәк булып килгән чак иде. Мин, җаен китереп, авыл картларыннан әлеге хикмәтле бакыр базлары турында сорашкалый башладым. Җавап бер булды: имештер, ул чокыр-мәгарәләрне Пугач казыткан, имештер, аның явы шул чокыр-тау куышларында патша чирүеннән яшеренеп яткан. Кызыгын кызык, тик мондаен әкиятләргә ышанып булмый. Ник дисәң, мәктәптә чагында ук Пугачев җитәкчелегендәге крестьяннар сугышы хакында укыдык, "Петр падишаһ"ның Татарстанның Кама аръягына аяк басмавын беләбез. Анысы, пугачевчыларның аерым отрядлары бу якларда да хәрәкәт иткәннәр итүен. Хәтта аларның берсе Ает Үрәзмәтев кулы астында Шөгер җирләре аша Чирмешән кальгасына таба узган һәм, орышта җиңелгәннән соң, шуннан ук чигенгән дә. Әмма болачыларның мәгарә хәтле мәгарә казып торырга вакытлары булды микән? Ай-Һай...
Гомер үтә торды. Әмма хикмәтле бакыр базлары һаман да күңелемә тынгылык бирмәде. Янә ишеттем: ул әкияти базлар күршебездәге Бөгелмә, Азнакай, Баулы, Мөслим һәм Сарман районнарында да, Зәй һәм Ык буйларында да, Чаллы, Минзәлә, Алабуга һәм Әгерҗе якларында да, хәтта тау-чагылларга ярлы Арча һәм Саба төбәкләрендә дә бар икән. Шунысы аяныч: ошбу хикмәтле базлар турында ни дәреслекләрдә, ни үземнең буй җиткән башка китапларда бернинди мәгълүмат тапмадым. Алар хакында укытучылар һәм аксакаллар да юньле-башлы берни әйтә алмыйлар иде.
Инде болар бар да әкияттер яисә тузга язмаган риваятьтер, әлеге базлар да мунчага таш чокыган чокырлардыр дип йөргәндә, Петербургтагы Тау институты китапханәсендә эшләгәндә, "Тау журналы"ның 1867 елгы төпләмәсен кулыма алдым һәм андагы "Подполковник Еремеевның Казан, Сембер һәм Самара губерналарында нефтьле ятмаларны эзләү буенча шөгыле" (333-479 битләр) дигән мәкаләне карап чыктым. Аның турында алдагы бүлекләрдә сүзләр булгалар әле. Хәзергә исә мин аннан нибары бер җөмлә китерәм. Галим шул заманда Шөгердәге дегетле чишмәләрне тәфсилләп тасвирлый һәм болай ди: "Су буйлап ерак-еракларга сузылган аллы-гөлле таплар, шулай ук ярыклардан гына түгел, бу урыннан бер чакрым читтә моннан ундүрт ел элек казылган бакыр базларыннан да аңкып торган нефть исе әнә шул хакта сөйли". Моннан ундүрт ел элек казылган бакыр базлары, диме?! Йа Хода, чын мәгънәсендә тау дип аталырга хаклары да булмаган шушы калкулыкларда кайчандыр бакыр эзләүләре рас микәнни?
Шулай икеләнеп йөргәндә, кулыма килеп эләккән икенче бер китап минем шик-шөбһәләремне тәмам чәлпәрәмә китерде. Ул китап П.В.Абрамовньщ "Советская Татария" (Казан, 1956 ел) дигән икътисади-географик очерклар җыентыгы иде. Аның 18 нче битендә менә мондый юллар бар: "Республиканың күп кенә районнарында бакыр рудалары очрый. Вятканың уң як ярында һәм Кама аръягының көнчыгышында алар аеруча күп. Үткән заманда, XVIII гасырда һәм хәтта XIX гасыр башында, әлеге ятмалар эшкәртелгән, төбәк территориясендә байтак кына бакыр эретү заводлары булган, аларда крепостной крестьяннар эшләгән. Хәзерге вакытта 217 бакыр рудасы ятмалары исәпкә алынган. Әмма аларның гомуми запасы зур түгел, бакырның чыгышы түбән, шуңа да промышленность өчен файдалану мөмкин микән?"
Булды, мәсьәлә ачык. Димәк, бакыр базлары әкият түгел, димәк, алар кайчандыр булган хәлләрнең риваятьләре! Тик ниндиерәк бакыр базлары, нинди заводлар алар? Үзләрен кем һәм кайчан казыткан да, ул базларда һәм заводларда кемнәр эшләгән? Өсте-өстенә өелгән сораулар мине Мәскәүдәге Борынгы актлар үзәк дәүләт архивына алып килделәр. Төбәкчелек дигән вәсвәсә корты мине Урал заводлары хакында йөзләрчә еллар дәвамында басылып чыккан тау-тау китапларны актарырга, аларны кулыма каләм тотып укырга мәҗбүр итте. Ерак юлга булган сәфәрләрем һәм йокысыз төннәрем исә минем барлык сорауларыма да җавап бирделәр. Ул гынамы, ата-бабаларыбызның чал Уралны үзләштерүгә керткән өлешләрен күзалларга ярдәм иттеләр. Шул хакта белгәннәремне башкалар белән дә уртаклашасым килде һәм мин кулыма каләм алдым.
Мөхтәрәм мөгаллимнәребез безгә - өлкән буын кешеләренә - ун ел буе урта мәктәптә, алты елга якын мәшһүр университет аудиторияләрендә тукып килделәр: имештер, безнең бабаларыбыз игенчелек белән генә шөгыльләнгәннәр, имештер, алар сука белән аттан, сыер белән сарыктан башканы белмәгәннәр. Елгаларда сулар ага торды, гомерләр үтә торды, үзлегебездән укый-өйрәнә торгач, күзләребез тәмам ачылды. Бигайбә, гыйззәтле галимнәребез, инде сезгә рәнҗү сүзләрен ишеттерер вакыт җитте. Йомшак кына итеп әйткәндә, сез безне кәкре каенга сөягәнсез икән бит. Мәшһүр бабаларыбыз борын-борыннан төрледән-төрле мәгъдәннәрне таныганнар, аларны чыгарганнар, бакыр һәм җиздән үзләренең кирәк-яракларын, бизәнү-сәнгать әйберләрен ясаганнар. Аурупада беренчеләрдән булып чуен койганнар икән ич! Ул гынамы, алар бүгенге көн кешесен дә шаккатырырлык шәһәрләр салганнар, утчагырлар ясап, аларны баскынчылардан саклаганнар. Кадими заманнарда - Төрки каганатлык, Болгар дәүләте, Алтын Урда, Казан ханлыклары чорларында гына да түгел, әле урысның канлы чабатасы астында калганнан соң да, авызлыкланган олпат бабаларыбыз, иген игү осталары булу белән бергә, олуг Идел-Чулман буйларын, чал Уралны айкаганнар, затлы мәрҗәннәр яткан урыннарны белгәннәр, илбасар урысларга беренче тимер һәм бакыр заводларын кору өчен уңайлы җирләрне күрсәткәннәр, яңадан-яңа мәгъдән ятмаларын ачканнар, аларны чыгарып, урыс заводларына сатканнар, ул заводларны салуда һәм аларны эшләтүдә катнашканнар. Яралганыннан бирле империя булырга хыялланган, шуны дәгъвалаган Рәсәйдә җир мае эзләү өчен беренче коеларны бораулау, тәүге керосин һәм гудрон заводларын салу, кораблар, кальга-калалар, диңгез портлары, тимер юллар төзү кебек"зур эшләрдә дә аларның маңгай тирләре тамган. Алары гынамы, бөек Шәрекъ - Ташкент һәм Үргәнеч, Хива һәм Бохара, Чин вә һиндстан белән сәүдәне җайга салу, урысларга әүвәлге дәрелфөнүнне төзеп бирү дә мәшһүр бабаларыбыз гамәлләре. Урыс хөкүмәтенең татарларны тезгенләп тотуына карамастан, араларында Рәсәйнең иң бай кешеләре - миллионерлар булуын да бик соңлап белдек без. Тәвәккәл тәгалаллаһи, сүзебез әнә шул кыю һәм чая бабаларыбызның олуг эшләре хакында булыр.
Таш билбау чишелгәндә
Чү, ни булган? Нәрсә бар? Ут чыкканмы, ахырзаман җиткәнме, дөньяның асты өскә килгәнме? Йә Аллам, әллә соң элек гасырлар буе урысларны дер калтыратып торган татарлар яңадан атка менгәннәрме?! Көн шактый салкын булуга карамастан, күлмәк изүләре каптырылмаган, тунсыз-чикмәнсез ирләрнең күзләре-башлары тонган, алар акны карадан аерудан узган. Барысы да бер тарафка - шәһәр уртасындагы мәйданга йөгерәләр. Ирләре артыннан чәчләре тузган, өс-башлары абаҗаба хатыннар теркелди. Мәгәр кабаланучыларның юллары уңмый, таш чиркәү кукыраеп утырган мәйданга якынлашуга, үзләрен драгуннарның җанлы киртәсе каршылый. Имеш-мимешләрдән шашынган кешеләр, мәйдан тирәли бөялеп, күз ләрен алга, гыйбадәт йортына төбиләр, ашыга-кабалана төртенеп алалар.
Шул мизгелдә генә алар яман хәбәрләрнең хак булуына инаналар. Әнә бит, җирдән башына кадәр бер-беренә ялганып, дилбегәләр сузылган. Драгуннар ул тарафка берәүне дә җибәрмиләр. Чиркәү чаңын алалар икән, дигәннәре чын микәнни? Җыелган халык дәррәү шаулашырга, әллә драгуннарга, әллә аларны өйрәтеп торган түрәләргә каргыш яудырырга, туктаусыз чукынырга тотынды. Әмма гаскәриләр аларның шыңшуларын ишетмәделәр дә, күрмәделәр дә. Менә бер төркем драгун җирдә яткан дилбегә очын кулына алды һәм, үзләре мөмкин кадәр читкәрәк китеп, манарадагы чаңны җан-фәрман атындырырга тотынды. Мәйданда тавыш көчәйде, янау авазлары куәтләнде, бар тарафтагы хатын-кыз, карчык-корчык имәнгеч авазлар чыгарып чинашырга тотынды.
Ләкин чаң дуамал чайкалуыннан туктамады. Кинәт ул эленгән урыныннан ычкынып китте һәм, манара мәйданчыгының култыксасын җимереп, түбәнгә очты. Ул да түгел, гөрселдәп туң җиргә килеп төште, "чык" иткән аваз чыгарды да тынды. Мәйдандагы халык, кисәк җиргә капланып, өнсез калды - дөнья бетте, замана ахыры! Чирек сәгатькә якын вакыт үтеп, башларын калкыта башлагач кына аңыштылар: юк, күк гөмбәзе җимерелмәгән, дөньяда хәят бетмәгән. Ул гынамы, драгуннар, шау-гөр килеп, җирдә яткан ярык чаңны дистәгә якын ат белән сөйрәтеп маташалар. Рәсәй тарихында күрелмәгән вәхшилектән телсез калган халык тәмам зиһенен җыйганчы, чаңны тарттырып алып та киттеләр. Кара мужиклар һәм аларның чәрелдек хатыннары шаулашырга, берсеннән-берсе усалрак, әшәкерәк сүзләр кычкыра башладылар. Фанатик православныйлар. Алар падишаһлары Петр I нең Нарва янында шведлар тарафыннан пыран-заран китерелүен белмиләр һәм белергә дә теләмиләр иде шул.
Әйе, үзенең патшалык итү дәверендә бу дуамал һәм дәһшәтле падишаһка мондый көферлеккә - чиркәү чаңнарын алуга - ике тапкыр барырга туры килә: Нарва янында җиңелгәннән соң һәм Полтава кырында җиңгәннән соң. Беренчесендә - туплар кою өчен, икенчесендә - акча сугу өчен.
Кытлык. Рәсәйдә бакыр кытлыгы...
Шулай, Петр I патшалык иткәндә, Рәсәй флотны туплар белән тәэмин итү һәм акча сугу өчен бакырга интегә. Нигә дисәң, шведларга каршы Төньяк сугышы егерме елга якын дәвам итә. Шведларны тәмам тар-мар итү һәм тагы да яңа җирләр басып алу өчен исә тимер, бакыр кирәк, ә металл дигәнең дошман кулында гына. Аны шведлардан эләктерү өчен ниләр генә эшләнми дә, ниләр генә кылынмый. Тик алар да тиле түгел, урыслар кулына чукмарны ник тоттырсын! Менә шуңа да Петр патша мәгъдәнне Рәсәйнең үзендә табуга һәм аны коюга бөтен көчен бирә. Тора-бара тимер белән эш акрынлап җайга салына. Башта аны бик кирәккә генә тоталар. Аннан инде казна һәм шәхси заводлар тимерне күпләп чыгара башлыйлар, ул хәтта чит илләргә дә сатыла.
Шулай итеп, тимер белән эш аз-маз җайга салынса да, бакыр һич кенә дә җитми: булган кадәр заводлар аны бик аз чыгара, чит илләрдән алуы да мөшкел. Төньяк сугышы бетәр-бетмәстән, Петр патша, аңа гына хас ярсу гайрәт белән, Рәсәйнең үз бакырын булдыру эшенә тотына. Моның өчен аның карашы искереп беткән Олонец краена һәм саега барган Мәскәү яны рудникларына түгел, серле һәм ымсындыргыч Уралга төбәлә.
Нишләп әле Урал, нигә башка төбәк түгел? Рәсәй хәтле Рәсәйдә тау промышленностен җәеп җибәрү өчен кулайрак башка урыннар да бетмәгән лә. Акыллы һәм эшлекле патша бу хакта бер генә уйламагандыр да, үзе кебек үк эшчән яраннары белән, бигрәк тә Германиядән һәм Англиядән, башка илләрдән чакыртылган акыллы кешеләр белән аз киңәшмәгәндер. Һәм күпчелек фикере аны моңа кадәр юньләп кеше кулы тимәгән Уралга йөз тотарга ымсындыргандыр. Нигә дисәң, чуен коясыңмы, бакыр эретәсеңме, башлап ягулыгы кирәк. Ул заманнарда исә ягулык дигәнең әлеге дә баягы утын яисә агачтан яндырылган күмер иде. Ә Уралда урманнарның исәбехисабы юк. Димәк, бу мәсьәләдә кайгы калмый дигән сүз. Икенчедән, завод хәтле завод салу өчен су муллыгы булуы, ягъни арзанлы энергия булуы шарт. Сәнәгать албастыларын, алардагы иләмсез зур чүкечләрне хәрәкәткә китерү өчен су көче кирәк. Янә дә килеп, адәм рәтле ат юллары да булмаган Рәсәйдә елгалар бердәнбер аралашу чарасы инде ул. Шөкер, Уралда болары да җитәрлек, ашкын елгалар адым саен монда. Чулман һәм Идел буйлап Мәскәүнең үзенә үк килеп җитәргә җай бар. Аларыннан кала бәләкәй елгаларны кем санап бетергән!
Хак, болары әле тау сәнәгатенең нигезе түгел, ягулык, гидроэнергия һәм юллар - ярдәмче шартлар гына. Тау заводларының төп ипие - мәгъдән составында тимер, бакыр һәм бүтән металлар булган хикмәтле ташлар. Ул Таш билбау ягыннан килеп торган хәбәрләр исә әлеге тарафта төрледән-төрле мәгъдәннәрнең мул булуын раслый. Өстәвенә пайтәхеттәге лабораторияләрдә немецлар тикшереп караган Урал үрнәкләре аларның тимергә һәм бакырга бик бай икәнен күрсәтәләр. Сизелә ки, Таш билбау мәгъдәннәре илнең теләсә-кайсы төбәгендәге ятмаларыннан кыйммәтлерәк. Димәк, заводлар салуның төп шарты ягыннан да Урал - иң атаклысы, димәк, озын-озакка сузмыйча, әлеге кыргый төбәкне административ яктан гына түгел, сәнәгать юлы белән дә ныгытып басып алырга кирәк.
Уралны промышленность белән колонизацияләү һәм аны үзләштерү хакында фәнни хезмәтләр язган урыс авторларының революциягә кадәргеләре булмасын, Совет хакимияте чорындагылары булмасын, бу эшнең кирәклеген исбатлап, әнә шул өч шартны күрсәтәләр: урманнар, елгалар һәм төрле металларга бай мәгъдәннәр. Безнең кулга эләккән йөзләрчә китапларда бүтән шартлар әйтелми һәм бу аңлы рәвештә эшләнелә дип уйларга кирәк. Тау сәнәгатен һәм аны җәелдерүнең гаять тә мөһим дүртенче шарты да бар бит әле. Анысы - эшче куллар. Уралда исә монысына да кытлык булмас төсле. Нигә дисәң, Таш билбауның һәр ике ягында кол ителгән татарлар күпләп яши торган төбәкләр. Кояш баешы яклап аның Казан һәм Оренбург губерналары, бигрәк тә соңгысының гел татарлардан гына диярлек торган Уфа провинциясе терәлеп торса, кояш чыгышыннан аңа элеккеге Себер тарафлары ханлыгының җирләре - Тубыл губернасы килеп терәлгән. Сүз дә юк, татарлардан башка, аз санлы булсалар да, Уралның үзендә күченеп йөрүче чын башкортлар бар тагын. Тик аларына ышаныч аз. Башкортлар - хас табигать балалары, аларга синең мәгъдәнең ни дә, заводың ни - ашарларына ит, эчәрләренә кымыз булса, шуларына бик шөкер алар. Бөтен өмет - утрак тормыштагы татарларда. Аларның күбесе игенчелеккә һәм терлекчелеккә маһир булсалар да, чәчүлек җирләр җитешмәү нужасы рудникларга һәм заводларга куып китерәчәк. Урыс түрәләренең һәм галимнәренең беркайчан да кычкырып әйтмәгән менә шушы исәпләре соңрак тулысынча аклана. Кыскасы, Таш билбауда аны Рәсәйнең тау сәнәгате умыртка сөяге итү өчен бөтен шартлар килгән. Нигә, Урал дигән бу серле төбәк элек-электән Рәсәйнең йомшак алтыны - тире-яры кладовое булган, аннан инде шул ук Таш билбау бөтен илне тоз белән тәэмин итеп торган. Нишләп әле ул тимер-бакыр, алтынкөмеш чыганагына да әверелмәскә тиеш ди?! Таулы-урманлы бу алыс җирләрне басып алу өчен урыс бабалар көчләрен юкка гына түккәннәр димени?!
Әйе, халык телендә Таш билбау дип даны чыккан таулар тезмәсен һәм аның тирә-юнен басып алу патша хөкүмәтенә ансат кына бирелмәгән. Дөрес, рус кенәзлекләрендә яшәүче халыклар үзләреннән кояш чыгышы тарафында җәннәт бакчасына тиң бай җирләр барын күптән белгәннәр генә түгел, Новгородның атаклы юлбасарлары, ягъни ушкуйниклары, төньяктагы су юллары буйлап килеп, монда тереклек итүче кабиләләрне еш кына талап китә торган булганнар. Тора-бара урысларны вакыт-вакыт талап алган мал гына канәгатьләндерми башлый. "Кыргый" халыкларның даими ясак түләп торуларына ни җитә! Шуннан инде бу бәрәкәтле җирләрне төрле юллар белән басып алу башлана. Урыс тарихчылары Таш билбауга нисбәтле җирләрне басып алуны ике этапка бүләләр. Беренчесе - Х-ХУ йөзләр. Дүрт гасырга сузылган бу этапта әүвәл удмуртлар һәм коми-пермяклар кол ителә. XVI гасыр башында инде бөек Пермь җирләре Рәсәйнең төп биләмәләре булып санала башлый. Шул исәптән Гайнә татарлары да баскынчылар кулы астына төшә. XV гасыр азакларында чират калган удмуртларга һәм мариларга барып житә. Кайда алдап, кайда көч кулланып, аларны да Рәсәйгә кушалар. Марилар һәм удмуртлар белән бергә Чепсә елгасы буенда яшәүче Казан татарлары да "бөек" халык табаны астында кала.
Уралны колонизацияләүнең икенче этабы - XVI йөз. Бу - татар һәм башкорт халыкларын басып алу, коллыкка төшерү чоры. Болары хакында урысларның мактанып язган китаплары, масаеп күрсәткән кинолары, рәсемнәр, чиркәү сүзе ише башка пропаганда чаралары буа буарлык. Шуның өчен дә бу хакта җәелеп сөйләү кирәкмәстер. Озын сүзнең кыскасы шул - XVI гасырда Урал тулысы белән Рәсәй составына кереп утыра.
Керүен керә, ләкин әле бу кадәр зур мәйданнарны үзләштерү һәм аларны саклап тору өчен көче җитеп бетми Рәсәйнең. Менә шуңа да ул зур-зур биләмәләрен аерым кулларга бирергә мәҗбүр була. Урысның бик зур сәүдәгәрләре һәм сәнәгатьчеләре Строгановларның күтәрелеп чыгуы әнә шуларга бәйле була да инде.
Урысның тарихчы галимнәре һәм рәсми пропагандасы Строгановларны поморлардан, ягъни Ак диңгез һәм Төньяк боз океаны яр буйларында яшәүче крестьяннардан чыкканнар (мәсәлән, Совет энциклопедиясе. Мәскәү, 1984 ел, 1274 бит) дип күрсәтергә тырышалар. Алар тарафыннан тарихи фактларны бозып күрсәтүнең беренчесе дә, соңгы очрагы да түгел бу. Әмма хакыйкатьне яшереп бетерү мөмкин түгел. Әйтик, ХҮ-ХХ гасырларда Рәсәйнең иң эре сәүдәгәрләре һәм сәнәгатьчеләре булып саналган Строгановларның татардан азган кавем икәнлеге хакында тарих битләрендә мәгълүматлар сакланган. Петербургтагы мәшһүр Тау институтының (ул шулай ук татар промышленниклары инициативасы һәм акчасы белән салынган, бу хакта алдагы бүлекләрдә сүз булыр әле) китапханәсендә эшләгәндә миңа "Тау журналы"ның 1862 елда басылып чыккан өченче кисәгендә В.К.Коровинның "Строгановлар йортының кыскача тарихи очеркы" дигән мәкаләсе белән танышырга туры килде. Анда түбәндәге юллар бар: "Дмитрий Иоаннович Донской кенәзлек иткән заманда, 1362 һәм 1389 еллар арасында, Алтын Урда ханының якын туганнарыннан бер морза Рәсәй ягына чыга. Урыс сараена хезмәткә ялланганда һәм шуның өчен христиан динен кабул итеп чукынганда, аңа Спиридон исеме бирелә. Соңрак ул бөек кенәзнең якын туганнарыннан бер хатынга өйләнә.
Морзаның чукынганлыгын ишеткән хан Рәсәйгә гаскәр юллый һәм аларга әлеге чукынмышны тереләй тотып алырга, сөякләрен буын-буын тураклап, төрлесен төрле яры ыргытырга боера. Үз ягыннан кенәз бөек дошманга каршы чирү җибәрә һәм алар башлыгы итеп Спиридонның үзен билгели. Байтак кына орышлардан соң, урыслар үзләренең башлыкларын ташлап качарга мәҗбүр булалар. Татарлар исә, Спиридонны әсирлеккә алганнан соң, аны үзләренә боерылганча җәзалыйлар, ягъни тураклап ташлыйлар. Менә шул вакыйганың истәлеге итеп, морзаның ятим калган улы Козьмага Строганов (янәсе, аның атасы струкланган) фамилиясе бирелә һәм шулай дип йөртелә башлый".
XVI гасырда ил теленә кергән Аникий Строганов (Ионникий Федоров) әнә шул татардан азган Козьма оныгының улы инде. Аникий Строгановның Яков, Григорий һәм Семен исемле уллары була. Пермь якларында тоз чыгару эшен кулларында тоткан бу борадәрләр Сольвычегодск каласында үз дачаларына бик шәп храм-чиркәү салдыралар, бай һәм өметле сәүдәгәрләр булып танылалар. 1517 елда аларга Сольвычегодск каласында тоз кайнату предприятиеләре салу өчен жалованье грамоталары бирелә. Урал аръягындагы куәтле Себер ханлыгында татарларның хөр вә иркен генә яшәп ятуларына бик тә эче пошкан һәм аларны авызлыкларга хыялланган падишаһ Иван IV бервакыт Строгановларның икесен - Яков белән Григорийны - Мәскәүгә чакырып ала. Рәсәйнең төньяк-көнчыгышындагы хәлләрне бик яхшы белгән бу акыллы егетләр белән татарлардан саклану, ул гына да түгел, аларның җирләрен басып алу турында озак итеп гәпләшә. Баксаң, Себер киңлекләренә Строгановларның да күзләре яна икән. Егетләрнең татарларга каршы ниятләре Явыз Иванның йөрәгенә сары май булып ята. Строгановларга ул Пермь җирендә "буш яткан" биләмәләрне вәгъдә итә, анда кальгалар салырга, аларда үз хисапларына туплар, мылтыклар белән коралланган гаскәриләр тотарга, эшләренә теләсә кемне ялларга киңәш итә һәм аларга башка бик күп ташламалар ясый. Шуннан инде Строгановларга Пермь якларында күп җирләр биләү өчен жалованье грамоталары бирелә. Шулай итеп, 1558 елда Григорий Чулманның һәр ике ягында (Лысьва елгасы тамагыннан алып Чусовая елгасына кадәр), ягъни Соликамск тирәсендә, 3,4 миллион дисәтинә җиргә ия була. Аникийның икенче улы Яковка 1568 елда Краснокамск тирәләрендә 4,1 миллион дисәтинә җиргә шундый ук патша грамотасы бирелә.
Мәгәр ачкүз Строгановларны бөтен Пермь җирләренә хуҗа булу гына да канәгатьләндерми. 1574 елда алар Урал аръягы җирләренә ия булу өчен дә патша грамотасы алалар. Урыс хакиме Явыз Иванның битсезлеген күр син: бай сәүдәгәрләргә күрше дәүләт җирләрен биләргә рөхсәт бирә бит, әй!
Алуын алалар Строгановлар грамотаны, тик ул җирләрдә мөстәкыйль бер дәүләт - Себер ханлыгы яшәп ята бит әле. Яшәмәгәйләре ни, Строгановларның үз хакимлеге, үз гаскәрләре - дәүләт эчендә дәүләт алар! Өстәвенә падишаһ үзе фатиха биреп тора - бас та кер Күчем хан җиренә. Тик менә бу эшне башлап йөрүче берәр явыз башкисәр табасы иде. 1579 елда Строгановлар үзләренә хезмәткә Иделдә юлбасарлык кылып йөрүче Ермакны һәм аның башкисәрләрен чакыралар. 1581 елда исә Ермакның 1650 юлбасары Себергә һөҗүм башлый һәм андагы иксез-чиксез җирләрне басып ала. Әнә шул "каһарманлыгы" өчен меңнәр тарафыннан каһәрләнгән ата җинаятьче Ермакның бөтен гөнаһлары кичерелә, күпме халыкны кыручы башкисәр урыс халкының милли каһарманына әверелә, хәтта аңа махсус һәйкәл куела. Урысның иң оятсыз баскынчы икәнен раслап торган бу һәйкәл әле бүген дә Тубыл каласы түрендә бик мәгърур утыра.
Аурупадагы дистәләрчә вак дәүләтләрне сыйдырышлы олыс Урал һәм Себер җирләрен басып алу эшендә патша хөкүмәте бер Строгановларга гына ышанып ятмый, әлбәттә. Әлеге киңлекләрдә кулыннан килгәнчә кальга-калалар, чиркәүләр сала, урысларның шул якларга ирекле күченүләренә юл ача. 1535 елда бөек Пермьнең үзәге Чердыньга нигез салына. Аннан инде бербер артлы Кайгород, Каргадан, Түбән Чусовой, Уфа, Сарапул шәһәрләре барлыкка килә, Архангельск авылы (Бөре), тоз кайнату шәһәрчеге (Табын) телгә керә, урыс кулының Урал аръягына җитүен раслап, 1560 елда Пыскорь монастыре калкып чыга. XVI гасырда инде Уралда Чердынь, Соликамск һәм Кайгород өязләре барлыкка килә. Гасыр ахырында исә алар дан Уса өязе аерылып чыга. XVII йөзгә кергәч, урыс басып алуы тагы да көчәя. 1633 елда Эрбет бистәсенә нигез салына, 1624 елда Верхотурье өязе, ә 1649 елда Көңгер өязе оеша. Шулай итеп, Урал акрынлап административ яктан да урыс хөкүмәте кулына күчә.
Әйткәнебезчә, Урал башта урыс дәүләтен мех чыганагы буларак кызыксындыра һәм күп еллар буе тире-яры келәте ролен үти. Тора-бара биредә тоз мануфактуралары барлыкка килә - Урал тоз хәзинәсенә әверелә. Әмма ач күзле урыс хөкүмәте моның белән генә дә канәгать түгел, аның Таш билбауны тулысынча чишәсе, аны тау сәнәгате үзәге итеп күрәсе килә. Мондый өметкә урын бар. ХН-Х1У гасырларда үткәрелгән археологик казылмалар вакытында Уралда күп кенә алачык, мәгъдән эретү мичләренең калдыклары табыла. Өстәвенә, бу якларда әледән-әле борынгы рудникларның эзләре очрый. Әйе, тарихи мәгълүматларга караганда, Уралда яшәгән халыклар безнең эрага кадәр II гасырда ук, Пермь комташларын эретеп, бакыр алганнар. Безнең гасырның УП-УШ гасырларында инде корыч кою серләрен белгәннәр. Урысның кайбер мөтәгалимнәре аңлата: имештер, борынгы заманнарда Уралда ниндидер "чудь" дигән халык, әнә шундый рудниклар казып, тимер һәм бакыр мәгъдәннәре чыгарганнар, аларны эретеп, кораллар, көнкүреш кирәк-яраклары ясаганнар. Имештер, ул "чудь" дигән мифик халыкның каян килгәне, кем икәне билгеле түгел, алар тарихта бакыр базларыннан башка эз калдырмыйча кинәт кенә юкка чыкканнар. Дөресен әйткәндә, бу сүзләр шыр наданнарның башларын тагы да бутау өчен махсус уйлап чыгарылган әкиятләр. Янәсе, чү, Уралга урыслардан башка кем дә булса дәгъва белдерә күрмәсен. Чын тарих төпкеленә төшкәнче актарына башласаң, хакыйкатьнең ачылуы бар. Болай исә кем белгән ул "чудь" дигән әкияти халыкны.
Замананың акыллы, төпле галимнәре Уралда андый мифик затларның беркайчан да яшәмәгәнлекләрен күптән исбатладылар инде. Мәгәр алар да Таш билбауны иң әүвәл үзләштерүчеләрне әйтеп бетермиләр, "җирле халык", "аборигеннар" дигән сүзләрне уйнату белән генә чикләнәләр. Тирәнгәрәк чумсаң, урыс бөек милләтчел рухына күләгә төшүе бик ихтимал. Ә Уралның тарихы хакында уйлана башласаң, гыйбрәтле хәлләр бик күп. Әйтик, хәзергә кадәр менә шул мифик "чудьлардан калган" 27 борынгы рудник урыны ачыкланган. Ләкин ни хикмәттер, алар барысы да диярлек борын-борыннан төрки халыклар яшәгән районнарда. Мәсәлән, урта һәм үрге Камада, Башкортстан далаларында, Стәрлетамак янында, Агыйдел елгасының уңъяк ярында, Күчем авылы кырыендагы күл буенда (Кызылбай руднигы) һәм башкалар. Инде тарихның тирәнрәк төпкеленә күз салыйк. Хәзерге фән кире каккысыз итеп раслаганча, борынгы кешеләр Уралга көньяктан һәм көньяк-көнчыгыш районнардан күчеп килгәннәр. Ә ул районнарда гомер бакый Алтай төрекләре, хакаслар һәм кыпчаклар яшәгәнлеге хәзер инде укучы балаларга да мәгълүм. Бу халыклар исә әле ханнарга кадәрге заманнарда ук мәгъдән осталары булып танылганнар. Мәгъдән эшкәртү, гомумән, һуннарда югары үсешкә ия булган. Аларның турыдан-туры варислары - болгар бабаларыбыз - Аурупада беренче булып чуен койганнар икән, моңа һич кенә дә гаҗәпләнәсе юк - төрки халыкларда мәгъдәнчелек гасырлар аша буыннан буынга килгән һөнәр ич. Әле бүгенге көндә дә элеккеге Болгар дәүләтенә кергән җирләрдә, әйтик, Чепсә елгасы буенда, әледән-әле иске алачыклар, һөнәрче базлары, күмер тулы чокырлар табылып торуы әнә шуның ачык мисалы. Менә шуннан соң инде кайбер галим-голәмә тел корыткан "чудь"ларның кемнәр икәне ачыкланса кирәк.
Урыслар Уралны басып алган заманнарда да биредә әле мәгъдәнчелекнең бик борынгыдан килүен раслаган дәлилләр була. Таш билбауда бернинди "чудь"лар да, хәтта аларның эзләре дә юк, ә менә тимерчелек эше - кечкенә генә "мужик заводлары "нда чуен кою бар. Мәсәлән, XVI гасырда Соликамскида, Чердыньда 5 алачык булган. Алачыкларның татарлар күбрәк яши торган Гайнә иләвендә дә эшләп торулары билгеле. Алачыклар бар икән, димәк, монда мәгъдәнчелек белән шөгыльләнүчеләр дә яши дигән сүз. Чыннан да, Уралда элекэлектән төрле мәгъдәннәр чыгарылган һәм аларны эретеп металл алу өчен бәләкәй-бәләкәй "мужик заводлары" эшләп килгән. Шул ук крестьяннар кышкы иркенрәк айларда үзләренең махсус салынган шәхси мичләрендә чуен койганнар, һәр мич елына сигез потка якын тимер биргән. Бу заводлар әле XVIII гасыр азакларына кадәр эшләгәннәр.
Ничек кенә булмасын, Мәскәү инде Уралның майлы калҗа икәнен күптән белгән. Белүен белгән, әмма кулы җитмәгән. Мәгәр кирәкнең кыйммәте юк, диләр бит. Бара-тора Мәскәү Уралга һәм ерак Төньякка мәгъдән эзләү экспедицияләрен юллый башлый. Шундый экспедицияләрнең тәүгесе 1491 елның 26 мартында Цыльма елгасы буенда көмеш катыш бакыр мәгъдәне таба һәм, озак та үтми, бу ятма эшкәртелә башлый. Шуңа күрә дә 1491 ел урыс тарихында тау сәнәгатенең башлану елы дип исәпләнә.
Тик менә бит ерактагы һәм примитив ысуллар белән эшкәртелә торган бу ятма һич кенә дә мәсьәләне хәл итми. Тимер, бигрәк тә бакыр кирәк. Мәскәү тирәсендә һәм Олонец краенда ул юк. Ә бакырга хаҗәт артканнан-арта бара. Нигә дисәң, бу кыйммәтле металл өч кардинал мәсьәләне хәл итә: иң йөремсәк валюта буларак, финанс проблемасын киметә, хәрби өлкәдә туплар коюга китә һәм идеология өлкәсендә зур роль (чиркәү кирәк-яраклары һәм чаңнар) уйный.
Менә шуңа да Мәскәү хөкүмәте бакыр эзләүне арттыра бара. 1618-1622 елларда инглиз Джон Ватер, 1626 елда шулай ук инглизләр Фрич белән Герольд һәм бертуган Бергманнар, урыс мәгъдән танучылары белән бергәләп, Каманың үрге агымын, Печора буйларын, бөек Пермь җирләрен айкал чыгалар, мәгәр эзләгәннәрен тапмыйлар. Фәкать 1635 елда гына саксон Арист Петцольд һәм Мәскәү агенты Надей Свешников Каманың урта агымындагы Яйва елгасы буенда һәм Соликамск янындагы Гогорово тавында - ике җирдә бакыр ятмалары "табалар". Табалар сүзенең куштырнаклар эченә алуыбызның хикмәте шунда, бакырлы урыннарны аларга җирле руда танучылар күрсәтә.
Шушы урында тукталып, бераз тын алыйк һәм бер нәрсәгә игътибар итик әле. Рудниклар эзләү буенча бөтен экспедицияләрнең башында Ватер, Фрич, Герольд, Бергманнар кебек чит ил кешеләре тора. Хәтта 1491 елда Цыльма елгасы буенда уңышка ирешкән экспедицияне дә грек кешесе җитәкли. Әйе, Рәсәйдә металлургия эшен башлауда һәм аны җәелдерүдә урыс дәүләте Аурупага өмет баглый. Тарихта моның мисаллары бихисап. Әйтик, 1488 елда падишаһ Иван III Рәсәйдән китеп баручы венгр илчесенә "алтын һәм көмеш рудаларын танучы, аларны җирдән аера белүче" осталар җибәрергә күрсәтмә бирә. 1550 елда падишаһның "немец әсирләре арасыннан руда танучыларны эзләп табу" хакында әмер бирүе мәгълүм. 1597 елда илче Вельяминовка Италиядә мәгъдән серләрен белүче кешеләрне эзләп табу, 1600 елда исә чит ил кешесе Бекманга әнә шундый осталарны Любек каласыннан "вербовать" итү бурычлары йөкләнә. Тарих сәхифәләреннән күренгәнчә, чит илләрдән рудачы осталар Рәсәйгә күпләп киләләр һәм казылма байлыкларның ятмаларын эзләп табуда, заводлар салуда, гомумән, металлургия сәнәгатен үстерүдә (Винниус, де-Геннин, әсир шведлар һәм башкалар) актив катнашалар, бөтен эшне башлап йөриләр. Әлеге эшләрендә исә алар җирле халыкка, урындагы осталарның ярдәмнәренә ныклап таяналар.
Уйлануларыбыз озаккарак китсә дә, тарихи документлардагы тагы бер детальгә игътибар итик әле. 1635 елда саксонлы Арист Петцольд җитәкчелек иткән экспедициягә Мәскәү вәкиле Надей Свешников та катнаша, дидек. "Ә аның вазифасы ниндирәк булган?" дип кызыксынучылар табылыр, бәлки. Тарихи документларда Н.Свешников "гость" диелгән. Күрәсез, ул экспедициядә кунак буларак катнашкан икән. Инде аңлашылды булса кирәк: тау сәнәгатен нигезләү һәм аны үстерү кебек авыр һәм җитди эштә (гомумән, барлык глобаль мәсьәләләрне хәл иткәндә) урыслар өчен баш, ягъни акыл - Аурупадан, эшче куллар һәм мәгъдәнле урыннарны белүче руда табучылар - алар басып алган җирле халыклардан, беренче чиратта, татарлардан. Ә корсак инде урысларның үзләренеке, әлбәттә. Урыс дәүләтчелегенең башыннан ук оеткы салынган менә шушы сәясәт Рәсәй тарихының буеннан-буена килә һәм ул бүгенге көн өчен дә гаять актуаль булып кала бирә.
Уралда, дөресрәге, аның аръягында беренче тимер заводы 1631 елда Ница елгасы буенда эшли башлый. Тагы өч ел үткәч исә, Таш билбауның бу ягында Пыскорь бакыр заводы файдалануга тапшырыла. 1640 еллар тирәсендә Чердынь өязендә Красноборский тимер заводы эшләве турында мәгълүматлар бар.
Бик оста технология белән көч-хәл эчендә эшләгән бу заводлар Рәсәйнең металлга кытлыгын бетерә алмыйлар, әлбәттә. Җитмәсә, үзәктәге һәм төньяктагы, ягъни Мәскәү, Тула, Олонец тирәләрендәге ятмалар һаман саега бара, алардан тимер алу кими. Шуңа да Мәскәү, комсызланып, көнчыгышка үрелә. XVIII гасырның икенче яртысында төрле мәгъдәннәр эзләү экспедицияләре күбәеп китә. Алар Канин борынын, Югорский шар, Вайгач ярымутрауларын, Двина, Мезень, Печора һәм Цильма буйларын айкыйлар. Тик аз-маз руда тапкаласалар да, әллә ни куандыра алмыйлар. Бер үк вакытта заводлар төзүгә дә игътибар арта. 1639 елда Нива елгасы буенда Дмитрий Тумашев (алдарак без бу исемгә тагын тукталырбыз әле) заводы үсеп чыга, Далмат монастыре каратуннары Железянка елгасы буенда завод торгызалар. XVIII гасыр башында Уралдагы тау сәнәгате әнә шундый мескен хәлдә була әле. Хәер, Петр патшага кадәр Рәсәйдә завод-фабрикалар бөтенләй булмавын искә алсак, моңа гаҗәпләнәсе юк.
Гайрәтле хакимнең моңа эче поша пошуын. Әмма Аурупага "тәрәзә ую" белән мавыккан падишаһның бу эшкә кулы җитми тора. Алай да яраннарыннан Уралга батыррак үтеп керүләрен, яңа заводлар салуларын таләп итә. Нигә дисәң, иске сәнәгать районнарының инде җырлары җырланган, металлургия сәнәгатен Уралга һәм аның аръягына күчерүне тормыш үзе таләп итә.
Уралда эре сәнәгать үзәге төзелә башлау заманның иң гыйлемле кешеләреннән булган Себер приказы начальнигы, Таш билбауда руда эзләүне җайга салучы дума дьягы Андрей Винниусның эшчәнлегенә бәйле булган. 1700 елның язында түбән Тагил янында Невьян заводын сала башлыйлар. Бер үк вакытта Каменка тимер кою заводы төзелә. Алар чагыштырмача бик тиз, 1701 елда ук сафка басалар. 1702 елда Исәт елгасының кушылдыгы Уктус тамагында Уктус заводы, Нейва елгасына коя торган Алапаевка буенда Алапаевка заводы барлыкка килә. Алар белән ярышып, шәхси заводлар: Көңгер янындагы Мезуев һәм Екатеринбург тирәсендәге Шувакин заводлары төзелә. Тарихи яктан кыска гына вакыт эчендә дистәгә якын металлургия предприятиесе үсеп чыга. Аларның инде куәтләре дә сизелерлек була. Әйтик, Алапаевка заводы елына 50 мең пот, Уктус заводы - мең пот, Каменка заводы - 50 мең пот һәм Невьян заводы 150 мең пот чуен бирә башлыйлар. Гасыр башында мактаулы Олонец крае барлык чуенның 20 процентын бирсә, Урал заводларыннан ул 25-30 процент алына.
Югарыда китерелгән мәгълүматлардан укучы үзе үк күргәндер, бер үк куәттәге заводлардан Невьяндагысы продукцияне өч мәртәбә күбрәк җитештерә. Бу хәл исә аның аерым кулда булуы (ул, төзелеп бетүгә үк, Тула заводчысы Никита Демидовка сатыла) белән аңлатыла. Менә бит "үземнеке" белән "дәүләтнеке" арасында никадәр аерма! Моңа тау сәнәгатенең ул чактагы түрәләре һәм патша яраннары да игътибар итми калмыйлар һәм соңрак барлык заводларны диярлек аерым шәхесләргә саталар. Тимер мәсьәләсе башта ук әнә шулай уңай хәл ителә. Тик әлегә анысы да бик мулдан түгел, шуңа да ул 1716 елга кадәр чит илләргә чыгарылмый. Алай да тимергә инде элеккечә кытлык сизелми. Ә бакыр белән эш һаман да хөрти. Ул бик аз булганлыктан, аны акча сугу өчен Монетный дворга гына озаталар.
Җитмәсә, металлургия заводлары салу өчен әнә шулай дәррәү башланган эш 1705 елда кинәт кенә тукталып кала һәм ун ел буе бер генә казык та кагылмый. Юк, тимергә туенганнан да, акчага мохтаҗлыктан да түгел бу. Агыйдел буенда Алдар һәм Күчем старшиналар җитәкчелегендә башланып киткән татар-башкорт боласы эшне чуалтып ташлый.
Мәгәр Уралга сөлек кебек ябышкан урыс илбасарлары ниятләреннән чигенергә уйламыйлар да. Татар-башкортларның гыйсъяннары бастырылуга, заводлар төзү эше кабат җанлана. 1711-1718 еллар эчендә аларның тагы алтысы сафка баса, 1719— 1725 елларда инде - янә унөч, 1726-1737 елларда кабат 29 металлургия предприятиесе төзелә. Алар арасында хәзерге Перьм шәһәре урынында калыккан Ягошиха заводы (1723) сыман дәүләт бакыр заводы да була. Кыскасы, XVIII гасырның беренче яртысында Рәсәйдә инде 63 завод теркәлә. Шунысы характерлы, яңа заводларның 13 е казнаныкы булса, 12 се комсызлыгы бу сүзгә генә дә сыешмаган Никита Демидовныкы!
Колонизаторлар заводларны төзүне генә түгел, булганын саклауны да кайгырталар. Алдарлар һәм Күчемнәр тагы да булмас димә! Бер-бер артлы кальгалар, хәрби ныгытмалар корыла: 1735 елда - Орск, 1736 елда Чибәркүл, Эткол, Чиләбе һәм Миас кальгалары үсеп чыга. Шул рәвешле акрынлап Уралны арттан урап алган хәрби ныгытмаларның тулы бер чылбыры барлыкка килә. 1732 елда исә әле 1652-1656 елларда ук салынган Кама аръягы хәрби ныгытмасын яңарту, аннан куәтлерәген - Олы Кинель тамагыннан, Сок һәм Шушма елгалары буйлап, Кичүгә кадәр сузылганын төзү дә планлаштырыла. Әмма боларга хирыс татар-башкортлар яши торган җирләрнең артына төшереп салынган куәтле хәрби ныгытмалар барлыкка килгәч, монысының кирәксезлеге ачыклана. Алай да сиксән ел элек салынган сак линиясенә Чирмешән һәм Шешминка кальгалары өстәлә.
Төпченүчән укучы югарыда китерелгән саннарга игътибар иткәндер, металлургия заводлары төзелеше нәкъ менә 1719 елда көчәеп китә. Моның сере - шушы елның 10 декабрендә Рәсәйдә Руда приказы урынына "рудалар һәм минераллар турында эшләрне алып бару өчен" Берг-коллегия төзелүе һәм бер үк вакытта Берг-привилегия документы, ягъни тау иреге хакында закон кабул итү дә. Хөкүмәт тарафыннан мондый адым ясалуы әлеге дә баягы илдә бакыр җитмәүдән килеп чыга. Әнә шул проблема турында уйлана торгач, моның сәбәбе металлургия сәнәгате белән төрле приказлар идарә итүдә, дип табалар һәм, әлеге хәлдән котылу өчен, бөтен тау эшләре белән бер генә орган шөгыльләнергә тиеш, дигән карарга киләләр.
Илдә металлургия сәнәгатен яңа баскычка күтәрү, ягъни аның Уралга үтеп керүен тәэмин итү өчен әле 1700 елның көзендә үк җир асты байлыкларын казу эшләре приказы төзелгән була. Әмма әлеге приказ рудниклар эзләү һәм заводлар салуда сизелерлек эш башкара алмый, аның бөтен гамәле - чит илләрдән белгечләр чакыру була. Яңа органнан он суы да, тоз суы да чыкмагач, 1711 елда ул бетерелә һәм металлургия эшләре шуннан өч ел элек төзелгән губерналарның башлыкларына, ягъни губернаторларга йөкләнә. Болай эшләү исә тау сәнәгате белән җитәкчелекне бөтенләй юкка чыгару белән бер була. Чөнки металлургия әлепне таяк дип белмәгән губернаторлар кулына күчә, алар исә руда һәм заводларның бары-югы белән дә кызыксынмыйлар. 1715 елда рудалар казу эшләре приказы янә торгызыла. Әмма ул элеккечә үк бик кашынмый, металлургия белән җитәкчелек бик йомшак була. Шуннан инде 1719 елда куәтле һәм вәкаләтле Берг-коллегия төзелә.
Берг-коллегия һәм Берг-привилегия турында алдарак тагын сүз булыр әле. Хәзергә исә Урта Уралны икътисади колонизацияләүнең нәкъ менә 1719 елдан соң чын-чынлап башлануын әйтеп китәргә тиеш булабыз. 1720 елда Уралга, казна заводлары белән идарә итү өчен, эшлекле һәм намуслы, гыйлемле һәм тәрәккыятле Василий Никитич Татищев җибәрелә. Таш билбауны чишүгә искиткеч зур өлеш керткән татардан азган бу шәхес анда өч ел эшләү дәверендә үтә комсыз акула Никита Демидов белән конфликтка керә, гаделлекне һәм дәүләт мәнфәгатен яклаганы өчен ... аны эшеннән читләштерәләр. 1723 елда аны Амстердамнан Мәскәүгә "күңел ачу хәйләкәрлекләре" әзерләү, ягъни төрле фейерверклар ату, сарайда аллыгөлле утлар яндыру өчен чакырылган Вильгельм де-Геннин алыштыра. Төрле мәзәк уеннар оештыру өчен генә китерелгән булса да, В.И.Геннин акыллы һәм төпле кеше булып чыга, Уралны үзләштерүдә биниһая күп эш башкара, 1737 елда исә үзенең Урал заводларын тасфирлаган китабын яза. Татищев исә Уралга кабат әйләнеп кайта әле. 1734-1737 елларда Оренбург краеның баш начальнигы булып эшли һәм Уралны икътисади яктан басып алуда төп рольне уйный.
В.Н.Татищев башта ук игътибарын бакыр заводларына юнәлтә. Дүрт ел эчендә (1721-1724) төзелгән ун заводның тик берсе чуен заводы, калганнары исә бакыр эретә торган предприятиеләр. Алар арасында Вый, Полевка, Ляля, Пыскорь (кабаттан), Ягошиха, Екатеринбург, Югары Уктуз заводлары кебек бик куәтлеләре дә була.
Уралны икътисади басып алуның өченче периоды саналган XVIII гасырның 50-60 елларында биредә тау сәнәгате гөрләп үсеп китә. Моның төп сәбәбе казна заводларының аерым кулларга сатылып бетүе белән аңлатыла. Бу елларда инде казна кулында нибары ике завод: Екатеринбургтагы акча суга һәм Каменкадагы туплар коя торганнары гына торып кала. Бүтәннәре исә Твердышев, Мясников, Мосолов, Походяшин кебек заводларны пачкалап төзүче яңа эшкуарлар, Петр Шувалов, Михаил Воронцов, граф Чернышев кебек Петербургның вельможалары һәм алардан аз гына кайтыш Роман Воронцов, камергер Сергей Ягужинский, Турчанинов сыман аксөякләр кулларына күчеп бетә. 50-60 елларның тагы бер үзенчәлеге - бу елларда бигрәк тә Көньяк Уралда, шул исәптән безнең хәзерге Татарстан төбәгендә, тау сәнәгате киң җәелә. Дөрес, Көньяк Уралны үзләштерү сәяси, этнографик һәм көнкүреш сәбәпләре (урманнар аз, урыслар юк диярлек, боларны татар-башкортлар бимазалавы һ.б.) аркасында ярты гасырга соңара соңаруын. Аның каравы ул бик тиз үсеп китә. Чөнки монда арзанлы эш көче - гел диярлек дәүләт крестьяннарыннан торган татарлар күп тартыла. Кыскасы, 50-60 елларда Уралда заводлар еллап түгел, айлап арта бара. 1741-1745 елларда гына да - биш, ә бер 1752 елда - берьюлы биш, унбер елда (1752-1762) исә - 55 завод (ел саен биш дигән сүз) сафка баса. Гасырның соңгы утыз елында төзелеш темплары кими кимүен. Әйтик, 1751— 1770 елларда җәмгысы 67 яңа завод салынса, аннан соңгы утыз елда - нибары 33 предприятие калка. Яңа заводларның күпчелеге бакыр заводлары булуга карамастан, Берг-коллегия һаман да шуларны сорый. 1753 елда бакыр заводлары төзүчеләргә ссуда бирү хакында хәтта указ чыгарыла. Нәтиҗәдә бакыр заводлары Урал тауларында гына түгел, Кама һәм Нократ, Агыйдел һәм Ык, Зәй һәм Шушма буйларында да, ягъни Таш билбаудан читтәрәк төбәкләрдә дә пәйда була. Ниһаять, бакыр заводлары ишәя. Әгәр 1750 елда Уралда 22 бакыр заводы булса, 1780 елда инде алар 43 исәпләнә. Бу исә Рәсәйдә бакыр җитештерүне дүрт-биш мәртәбә арттыру мөмкинлеген бирә. XVIII гасырда инде Уралда һәм Себердә илдәге бөтен бакырның йөз проценты җитештерелә. Җыеп кына әйткәндә, XVIII гасырның 60 елларында Урал икътисади яктан тулысынча басып алына, биредә озынлыгы төньяктан көньякка 760, киңлеге көнбатыштан көнчыгышка 695 чакрымга җәелгән куәтле Урал тау заводлары регионы барлыкка килә.
Әнә шундый гигант сәнәгать комплексын тудыруда татарлар бик актив катнашалар: алар бихисап рудниклардан чимал чыгаралар, аны заводларга ташыйлар, үзләре үк бакыр мәгъдәне эретәләр, чуен коялар. Хәер, әлеге бихисап рудниклар һәм заводлар, ерактан гына чакырмыйча, үзләренең бусага төпләренә килеп тәрәзә каккач, нишләсеннәр, кая барсыннар инде?
Билбау очындагы асылташлар
Әйе, XVIII гасыр урталарында чишелеп киткән Таш билбау шулкадәр саллы һәм озын булып чыга ки, аның бер очы Уралдан җиде йөз чакрымнардагы Казан төбәгенә үк килеп төшә, аңа беркетелгән асылташлар тирә-юньгә - Арча һәм Җөри юлларына, Нократ һәм Чулман буйларына яңа калыккан бакыр заводлары булып "чәчри".
Хәзерге Татарстан үзенең географиясе һәм халык хуҗалыгы ягыннан Идел буе икътисади районына карый. Элек, XVIII гасырда исә, аның территориясе күбрәк Уралга нисбәтле булган. 1721 елда Уктус заводында В.Н.Татищев тарафыннан төзелгән һәм 1723 елда Екатеринбургка күчерелгән Тау канцеляриясенең бераздан "Казан, Себер һем Нерчинск заводларының Югары тау начальствосы" дип аталуы үзе генә дә Казан губернасының Уралга бәйле икәнен сөйләмимени? Әйе, хәзерге Татарстанның байтак кына җирләре узган бүлектә сөйләнгән 760x695 чакрымлы Урал тау заводлары регионына кергән. Чөнки ул заманнарда металлургия заводларының байтагы Кама, Нократ, Агыйдел, Ык һәм Зәй буйларында үсеп чыкканнар. Бүгенге көндә яшәешләре генә түгел, инде исемнәре дә онытылып бетә язган әлеге заводлар XVIII гасырда, шактые әле XIX гасырда да гөрләп эшләп торганнар, илнең халык хуҗалыгына йөз меңнәрчә пот кыйммәтле төсле металл биргәннәр. Мәскәүдәге борынгы актлар үзәк дәүләт архивының (БАҮДА) Берг-коллегия фондында саклана торган документлардан, элеккеге Оренбург губернасы, Пермь, гомумән, Урал турында язылган тарихи китаплардан җыеп төзелгән исемлектә бүгенге Татарстан җиренә нисбәтле утызлап завод телгә алына. Дөрес, хәзер аларның кайберләре Татарстан белән чиктәш өлкә яисә республика җирләренә туры килә. Мәгәр әлеге заводларга чималның Татарстан җиреннән ташылуын һәм олаучыларның да безнең бабаларыбыз булуын, яисә заводчысы Казаннан икәнне, яки аның төп базасының Татарстан территориясендә урнашуын искә алып, алары хакында да кайбер мәгълүматлар бирү төп сүзебездән читкә китү булмастыр сыман.
Татарстан җирендәге бакыр ятмалары белән кызыксыну XVII гасырда ук башланып китә. Гасыр азакларында Каманың түбән агымындагы кайбер урыннарда бакырлы комташлар бары ачыклана. Подъячий Калугин Алабугадан сигез чакрым ераклыктагы Сарайлы (хәзерге Бехтерево) авылы янында зур булмаган бакыр заводы салдыра. Ул 1689 елда сафка баскан, дигән хәбәрләр бар (Махотан Г. Завод производствосы турында мемориал китап. 1770 елгы кулъязма, Екатеринбург музее китапханәсендә саклана). Бу заводның эше шәптән булмый, күрәсең, 1698 елда Сарайлы заводы казна карамагына алына һәм аны чит илдән килгән оста Лаврентий Нейтхард җайга салмакчы була. Нейтхард Сарайлы заводы белән 1712 елга кадәр җитәкчелек итә, аннан соң предприятие Казан дворяны Наум Бураковка бирелә һәм анысы анда ике ел хуҗалык итә. Мәгәр Бураков эшчәнлегеннән рәт чыкмый, Сарайлы заводы кабат Подъячий Калугин һәм бакыр эретүче Филипп Емельянов компаниясе кулына күчә. 1721 елда, Калугин белән Емельянов үлгәннән соң, компаниянең исән калган әгъзалары, "бөек бирәчәкләр" булганлыктан, бүтәнчәләй заводны тотмыйбыз, дип белдерәләр.
Сарайлы заводы су көченнән башка гына, кул күрекләре белән эшли торган була. Анда бакыр эретү өчен яңа ачылган Көнгер рудниклары мәгъдәнен файдаланмакчы булалар. Ләкин руда төялгән баржа Камада батып кала (Н.Чупин. Екатеринбург музей китапханәсендәге кулъязма). Заводның эшен ныклап җайга салу мөмкин булмый, бу акрынлап бетә бара һәм 1730 еллар тирәсендә яшәүдән туктый. Әмма урыны бик тә кулай була һәм бераздан аның янәшәсендә өр-яңа Кори бакыр заводы үсеп чыга. Элеккеге гадәт буенча, анысын да күп еллар буе Сарайлы бакыр заводы дип йөртәләр.
Алай да Казан төбәгендә зур булмаган предприятие хуҗалыкларының беренчесе булып тау комиссары Иван Тряпицын санала. Комиссар Тряпицын һәм аның Давыдовка бакыр заводы хакында безнең кулдагы мәгълүматлар бик бай түгел. Хәтта аның урыны, җиһазлары турында да төгәл генә белмиләр. Давыдовка заводы елга буенда булса да, аның су көче белән эшләве дә шөбһәле. Белгечләр аны "кулдан басып өрдерелә торган күрекләр ярдәмендә эшләнгән" дип фараз итәләр. Ә урыны мәсьәләсенә килгәндә, "әлеге завод Уса каласыннан җиде чакрым төньяк-көнбатыштарак урнашкан булган" дигән хәбәрләр бар. Тарихи әдәбиятта исә ул "Казан өязендәге Давыдовка елгасы буенда" диелгән.
Берг-коллегиянең 1720 ел, 20 июль билгеләмәсе буенча Иван Тряпицынга "иптәшләре белән" "Уфа өязендәге алар үзләре эзләп тапкан бакырлы урыннарда" бакыр эретү заводы төзергә рөхсәт бирелә. Биш ел узгач, 1725 елда, Тряпицын һәм иптәше Шмелев Берг-коллегиягә Казан өязенең Давыдовка елгасы буенда завод салулары һәм "ул заводта йөз пот чамасы бакыр эретеп алынуы, үзләре икенче завод төзи торган аланлыкта чыгарып куелган 20 мең пот чамасы мәгъдәннәре бар"ын хәбәр итәләр. Алай да компаньоннары акчалары юклыктан зарланалар һәм ссуда сорыйлар. Промышленникларга ссуда урынына зур булмаган ташлама ясала, табышның уннан бере исәбеннән түләнә торган салымны алардан 1726 елның 1 гыйнварыннан гына ала башларга кушыла.
Давыдовка заводының җитештерүчәнлеге зур булмый. Әйтик, 1726-1727 елларда компаньоннар дәүләткә, табышның уннан бере исәбеннән, унтугыз пот бакыр бирергә тиешләр. Димәк, заводта елына 190 пот бакыр эретелгән дигән сүз. Җитмәсә, Берг-коллегия әлеге салымны бакырлата түгел, акчалата сорый. Әмма Тряпицынның улы Дмитрий "фәкыйрьлеге һәм бөлүе аркасында ул кадәр акчасы булмавы"н белдерә. Чыннан да, Тряпицынның бөлүе нәтиҗәсендә завод 1728 елда тик тора. Ярлыланып калган заводчы компаниясенә Григорий һәм Карп Вяземскийларны ала. Ләкин бу предприятиенең эшен яхшыртуга китерми, 1729 елда завод нибары утыз биш пот бакыр эшләп чыгара. Анысы да кул күрекләре белән.
Давыдовка заводының аннан соңгы эшчәнлеге хакында мәгълүматлар каршылыклы. Беренче чыганакларга караганда, заводта 1730 елда - 28 пот, 1731 елда - 302 пот, 1732 елда 486 пот бакыр эретелгән. Ләкин шунда ук югарыдагы күрсәткечләргә каршы килә торган тәгъбир әйтелгән: "...ә 1731 елда Тряпицынның улы Дмитрий әлеге заводны дворян Никита Демидовка сатып җибәрде, 1733 елда ул заводта 24 пот бакыр эретелде" (БАҮДА, Берг-коллегия фонды, 778 нче китап, 43 - 44 битләр). Икенче бер чыганак исә әле китерелгәннәрне юкка чыгара. Анысында болай диелгән: "Йомшак руда булмау сәбәпле, 1729 елдан соң кул белән эшли торган мичтә бакыр эретү туктатылды. Берг-коллегиянең 1730 ел, 26 февраль күрсәтмәсе буенча, Казан өязенең Арча юлындагы Анцуб чишмәсе янында бүтән бакыр заводы салынды".
Икенче чыганак мәгълүматлары дөреслеккә ныграк туры килә бугай. Давыдовка заводы 1728 елда эшләүдән туктый. 1731 елда исә ул Н.Н.Демидовка сатыла, әмма предприятие аның кулында да чәчәк атмый. 1733 елда 24 пот бакыр биргәннән соң, Давыдовка заводы яшәүдән туктый, һәрхәлдә, 1757 елгы ведомостьта ул инде телгә алынмый.
XVIII гасыр башларында, ягъни аның 20 елларында, Казан өязендә төзелгән предприятиеләрнең тагы берсе - Анцуб бакыр заводы. Ул Казан өязенең Арча юлында, Казансуның сул як кушылдыгы булган Тулва инешенә коя торган Анцуб чишмәсе башында комиссар Иван Тряпицын тарафыннан салына. Күп тә үтми, предприятие аның компаньоны Григорий Вяземский һәм аның улы Карп кулына күчә. Анцуб заводы, ул елларда сирәк күренеш буларак, чишмә башында ук буылган буада корыла. Бакыр эретә торган өч миче булган бу заводка мәгъдән якын-тирәдәге рудниклардан китерелә. Әмма заводның җитештерүчәнлеге зур булмый. Әйтик, 1735 елның гыйнварыннан алып августына кадәр аннан нибары 498 пот бакыр алына, поты 4 сум 10 тиенгә төшә. Бара-тора Анцуб бакыр заводы Казанның чукынган татар сәүдәгәре Семен Еремеевич Иноземцев кулына күчә. Ул исә 1743 елда Казан өязенең Арча юлында, Таиш суы буенда (Кукмара янында) дүрт мичле Таиш бакыр эретү заводын салдыра. Шуннан соң Анцуб заводы яшәвеннән туктый (БАҮДА, Берг-коллегия фонды, 690 нчы кенәгә, 106, 118-119, 122 битләр).
Өяздәге бакыр заводларының тагы берсе - Казаннан 50 чакрым ераклыкта, Ашыт суыннан ерак түгел, Алат авылы янындагы Алат бакыр заводы. Ул 1743 елда салынган Таиш заводыннан аз гына соңрак сафка баса һәм озак эшләми. Аның хакында мәгълүматлар да бик ярлы.
Сүзебез Казан өязе турында икән, Нырты авылы янындагы Мишә бакыр заводына да тукталмый булмый. Әлеге предприятиенең барлыкка килүе һәм яшәеше Казан сәүдәгәрләре Келарев белән Лягган эшчәнлегенә бәйле. Иван Федорович Ляпин сәүдәдән башка эш белән шөгыльләнгәндерме, юкмы - анысы безгә билгеле түгел. Петр Афанасьевич Келаревка килгәндә исә, аның акча маясы туплавы аракы кайнатуга һәм аны сатуга нисбәтле. Сәүдәгәрләрнең аракы кууларын тыю хакындагы документтан күренгәнчә, Келаревның Җөри юлындагы Янбай авылы янында 252 чиләк сыеклык сыешлы 21 казаннан торган аракы заводы булган. 1754 елда әлеге заводны ябу мәсьәләсе куелгач, Келарев анда күн һәм салат (сыра кайнатканда кулланыла торган шыттырып киптерелгән арыш яки арпа оны) эшләп чыгаруны җайга сала (БАҮДА, Берг-коллегия фонды, 2064 нче кенәгә, 13 бит; 30599 нчы кенәгә, 325 бит).
Безнең кулда Келарев белән Ляпинның металлургиядәге беренче адымнары, мәгъдән һәм завод өчен урын эзләүләре турында мәгълүматлар юк. Казан өязендәге Мишә бакыр заводының 1749 елда эшли башлавы гына мәгълүм. 1756 елгы мәгълүматларга караганда, заводта бакыр эретә торган мич булып, дүртенчесе салынып ята икән. Предприятиенең эшләп чыгару сәләте зур түгел: 1752 елда анда - 91 пот, аннан соңгы елда - 623 пот, 1755 елда исә 820 пот бакыр эретелгән.
Завод салынганчыга кадәр Нырты берничә өйле бәләкәй генә авыл булган. 1749 елда анда 16 хуҗалык исәпләнә. Завод эшли башлагач исә, халык саны бик тиз арта, тирә-як авыллардан күчеп килүчеләр исәбенә йортлар саны 374 кә (751 ир-ат һәм 816 хатын-кыз) җитә, шул исәптән заводта 30 оста һәм 178 ялланган крестьян эшли. Алар дәүләт крестьяннары булалар. Тарихи мәгълүматларга караганда, Нырты заводында бакырның сыйфаты бик яхшы була һәм аны акча кою өчен Екатеринбургтагы акча сугу заводына озатканнар.
1755 елның октябрендә П.А.Келарев заводлар идарәсенең баш канцеляриясенә мөрәҗәгать итә һәм аның тарафыннан Вятка провинциясенең Слобода өязендә табылган тимер рудасы, Казан тау начальствосы ясаган тикшерүгә караганда, "завод тоту өчен ныклы" булуын яза. Яңа заводны ул урманнары "очсызкырыйсыз" һәм ярлары ныклы Пудем елгасы буенда салырга ниятли. Шулай ук ул предприятие төзүне Мишә заводы буенча компаньоны Ляпинның уллары Дмитрий һәм Алексей Ивановичлар белән бергә алып барачагын дә хәбәр итә.
Берг-коллегия Пудем заводын төзү өчен рөхсәтне 1756 елның 17 октябрендә бирә, предприятие исә 1759 елның февралендә генә эшли башлый. Мәгәр компаньоннар баштагы ниятләреннән - ике елгада ике домна һәм үзгәртеп кою заводлары салу ниятеннән кайталар. Чөнки Пудем заводы домна һәм үзгәртеп кою вазифаларын да башкара. Алай да бераздан домнаның җитештерүчәнлеге чүкечләрнекеннән куәтлерәк икәнлеге ачыклана һәм өстәмә чүкү "фабрикасы" төзү хаҗәте туа (БАҮДА, Берг-коллегия фонды, 277 нче кенәгә, 98-99 битләр). Яңа чүкү заводын, ягъни Лудян заводын, П.А.Келарев үзе генә төзи, 1766 елда аңа такта яру тегермәнен чүкү "фабрикасы" итеп үзгәртергә рөхсәт бирелә. Шул ук вакытта Ляпинның бурычларын түләргә сәләтсезлеге ачыклана. Ул әле 1763 елда ук Казан сәүдәгәре Яков Мошковцов белән Яков Киреев тапшырган 5005 сумлык ике вексельне түли алмый. Тагы ике елдан соң Ляпинның бурычлары янә 1710 сумга арта. Аерым кешеләргә булган әҗәтләре янына казна бурычлары килеп өстәлә. 1766 елның октябрендә заводлар идарәсенең баш канцеляриясе Берг-коллегиягә Ляпинның 1765 ел өчен табышның уннан бер исәбенә салынган налогның түләнми калган өлеше 376 сум 30 тиен, ә Келаревныкы - 328 сум 48 тиен икәнен хәбәр итә. Канцелярия: "Келарев, аеруча Ляпин, капиталлары булмау сәбәпле, шәхси бурычларын түләүгә сәләтсезләр һәм үзләренең Пудем заводларын тотуга ышанычсызлар", - дип саный.
Казан магистраты да шул ук фикердә була һәм 1765 елда ук әлеге сәүдәгәрләрнең заводларын аукционда сатуны таләп итә. Ул елны исә Берг-коллегия заводчыларны яклап чыга, Ляпинны сак астыннан азат итәргә куша, чөнки "аларны сак астында озак тоту заводның тукталуына китерүе ихтимал". Бергрегламентның дүртенче маддәсе буенча, заводчыларның бурычларын тапкан табышларыннан алып калырга кушыла.
Әмма заводчыларны компаньоннар кулында саклап калырга тырышу бертөрле дә нәтиҗә бирми. Аларның хәтта хәллерәк дигәне П.А.Келарев та Лудян заводын һәм Пудем заводының үзенә тиешле яртысын сатудан башка кыенлыктан чыгу юлын тапмый. 1769 елда Берг-коллегия компаньоннарга заводларын бер ел эчендә "ирекле бәягә" сатарга рөхсәт итә. Сатып алучы табылмаганлыктан, Берг-коллегия 1770 елда заводларны описька алырга боера. 
Әлеге заводлар 1774 елның февралендә аукционда сатылалар. Анда Курск сәүдәгәре Иван Иванович Голиков, Калуга сәүдәгәре Федор Юдин һәм Урал промышленнигы Иван Петрович Осокин катнаша. Соңгысы, 25800 сум түләп, заводларның хуҗасы булып ала. Әмма Осокин эшли торган предприятиеләр сафында Мишә һәм Пудем заводларын гына саклап кала, Лудян заводы шул елда ук туктатыла (БАҮДА, Берг-коллегия фонды, 2118нчe кенәгә, 467, 480, 557, 578, 741 битләр). Хәер, И.П.Осокин Мишә һәм Пудем заводларының да игелеген күрми. Дөрес, ул, маташа торгач, озак вакыт тик яткан Пудем заводын эшләтә башлый. Тик төбәккә Пугачев явы якынлашкач, предприятие кабат эшеңнән туктый. Завод пыран-заран китерелми китерелүен, алай да ике-өч ел буена тик тора. Осокин моның сәбәбен "мәгъдән булмаудан" дип аңлата. Казан тау түрәләре исә әлеге аңлатманы нигезсез дип саныйлар, ике елда заводны ремонтлау гына түгел, яңасын салырга да мөмкин, дип исәплиләр. Бакыр заводлары күп булгангамы (Осокинда унбер завод исәпләнә), Иван Петрович Мишә һәм Пудем заводларына игътибар итми, алар акрынлап бетүгә бара.
Әмма Нырты авылы янындагы Мишә заводын Ходай саклый. Әтисе Иван Осокиннан ул аның улы Григорий Осокин кулына күчә. Анысы исә 1818 елда заводны А.Ю.Коровинга сата. Коровин үлгәннән соң, Мишә заводы опекун Кирилл Иванович Яхонтовка кала. Соңрак ул Самара җирле банкы кулына күчә.
Әнә шул рәвешле кулдан-кулга күчеп йөрсә дә, Мишә заводы бәхетле язмышка юлыга, ул әйбәт кенә эшләп килә. 1827 елда аның 90070 пот бакыр җитештерүе мәгълүм. Алай да завод тирәсендәге бакыр ятмалары елдан-ел саега, ярлылана бара. Заводның эшләп чыгаруы кими, табышы азая. Ниһаять, ул 1874 елда янып китә. Әлеге янгынның сәбәпләре озак вакытка ачылмый кала. Байтак еллар үткәч исә, предприятиегә Яхонтовның үзе тарафыннан ут төртелүе мәгълүм була.
Мәгъдәнле катламнарның кими баруы гына заводны һәлакәткә китерсә дә, Мишә буенда бакыр ятмалары бөтенләй үк бетмәгәндер, мөгаен. Әле күптән түгел республика газеталарында Казаннан килгән разведчикларның борынгы бакыр заводы тирәсендә бораулау юлы белән бакыр рудасы эзләүләре хакында хәбәрләр басылды. Кем белә, бәлки, алар тикшерү эшләре өчен бернинди кораллары булмаган надан заводчылар кулы җитмәгән яңа ятмалар ачарлар һәм Татарстанда борынгы сәнәгать янә җанланып китәр.
Югарыда без үзебезнең якларда тау сәнәгате белән шөгыльләнгән Осокиннарны телгә алдык. Мәгәр бу юлда Осокиннар токымыннан Иван Петрович ялгызы булмый, Урал металлургиясен үстерүгә аның туганы Федор Осокин да шактый гына өлеш кертә.
Осокиннар - Мәскәү янындагы Троицк-Сергеевск монастыре крестьяннары. Алар тоз чыгару эше белән баеп китәләр. 1774 елда Иван белән Федор Осокиннар Балахна шәһәре сәүдәгәрлегенә язылырга теләк белдерәләр. Ирекле капиталлары булганлыктан, Балахна ратушасы Осокиннар үтенечен кире какмый (БАҮДА, Баш магистрат фонды, 1 нче тасвирлама, 551 нче кенәгә, 1 бит). Федор Осокин, тоз чыгару эшеннән тыш, аракы кудыру белән дә шөгыльләнә. 1753 елда аның Зөя өязендә 276 чиләк сыеклык сыешлы 24 казанлы аракы заводы була (БАҮДА, Берг-коллегия фонды, 270 нче кенәгә, 461 бит).
1735 елда Осокиннарга тоз сәнәгатендә эшләү өчен 200 йорт кол крестьян сатып алырга рөхсәт ителә. Көңгер өязендәге Кызыл яр тоз сәнәгатенә ия булган Федорга һәм аның абыйсы Василий Осокинга 253 җан крестьян эләгә.
Әмма XVIII йөз урталарына таба Осокиннар тәмам ярлылана. Әнә шуңа да Федор Осокин 1752 елда бакыр заводы салу өчен кулай урын эзли башлый һәм 1753 елда Казан тау начальствосына үзенең шул юлдагы уңышлары турында белдерә. Осокиннар, бәлки, әле яңа завод төзү мәсьәләсендә ашыкмаган да булырлар иде. Әмма замана хафалары ал арның үкчәләренә басып килә. 1754 елның 28 июнендә аз күләмдә һәм бик кыйммәтле тоз җитештерелгәне өчен, Осокиннарның Барда һәм Кызыл яр тоз кәсәбәләрен ябу турында Сенат указы игълан ителә. Аларга тоз эшенә дип алган крестьяннарын алты ай эчендә сатарга кушыла. Крестьяннарны үз кулында саклап калу чарасы исә бер генә - яңа завод салырга һәм крестьяннарны шунда күчерергә.
1755 елның 25 мартында Берг-коллегия Федор һәм Василий Осокиннарга Вятка елгасының кушылдыгы булган Бимештә (Алабугадан 65 чакрым төньяк-көнбатышта) бакыр заводы төзергә рөхсәт бирә. Шул ук вакытта Осокиннар Гәйнәдә калган крестьяннарын Бимеш буена күчерү буенча эш йөртә башлыйлар.
Бимеш заводын ике чиратта төзиләр. Башта, 1755 елда, ике мич салына һәм алар бер елдан соң инде бакыр бирә башлыйлар. Калган ике мич 1758 елда файдалануга тапшырыла (БАҮДА, Берг-коллегия фонды, 1153 нче кенәгә, 106 бит, 1247 нче кенәгә, 716 бит).
ХУШ гасыр дәвамында завод күп мәртәбә кулдан-кулга күчә, мәгәр яшәүгә сәләтле предприятие булып кала - ул әле XIX гасырда да бик күп бакыр җитештерә. 1758 елны заводны нигезләүчеләрнең берсе - Василий Игнатьевич - 17 яшьлек хатыны Аннаны тол калдырып үлеп китә. Федор заводны тиз арада кулына җыеп ала, абзыйсының тол хатынын да үзенә буйсындыра. Анна предприятиенең үзенә тигән өлешен "үз иреге белән мәңгелеккә" Федор Осокинга бирү турында кәгазь яза (шул ук архив, 1174 нче кенәгә, 647 бит). Әмма, берникадәр вакыт узганнан соң, Анна әлеге документтан баш тарта, "Федор Осокин мине кәгазьгә кул куярга мәҗбүр итте" ди.
1764 елда Анна икенче тапкыр коллежский ассесор Алексей Филиппович Крапивинга кияүгә чыккач, ул заводның үзенә тигән өлешен кире кайтару хакында эш йөртә башлый. Әмма Сенат аны якламый, заводны тулысынча Федор Осокинның варислары - хатыны Татьяна Никитична һәм уллары Игнат белән Николайга бирә.
XVIII гасыр ахырына заводта бакыр эретү сизелерлек кими. Әгәр дә ул 1783-1785 елларда ел саен 1500 пот бакыр биргән булса, 1790-1796 елларда инде 700 поттан аз гына артыграк продукция чыгара. Ул чакта Бимеш заводында 197 оста һәм 267 кол крестьян эшли, кыш айларында исә тагы 500600 крестьян руда ташу эшендә катнаша. 
XIX гасырда Бимеш заводы тагы күтәрелеп китә әле. 1830 елда биредә инде 6 мич, 296 даими эшче, 594 ярдәмче эшләрдәге крестьян - җәмгысы 822 кеше эшли. 1838-1843 елларда завод һәр елны 1700 әр пот бакыр эшләп чыгара, ә 1858-1862 елларда бу сан 1800-2000 потка җитә. Аннан инде, бигрәк тә 1861 елгы реформадан соң, завод эшләп чыгаруны елдан-ел киметә һәм 1882 елда яшәүдән туктый.
Төбәктә металлургия предприятиеләре салуга Казанның чукынган сәүдәгәре Иван Петрович Кобелев та өлеш кертә. Үзенең 1759 елда Берг-коллегиягә язган гаризасында ул мәгъдән эзләү эшләре белән 1754 елда ук шөгыльләнә башлавын, Казан тау начальствосында 15 рудник теркәвен хәбәр итә. Ул Вятка елгасының аръягында, яңа чукындырылган вотяклар җирендә, Пыжма елгасы буендагы Бадья авылы кырыенда уңайлы җир тапкан икән, шунда завод салырга рөхсәт сорый (БАҮДА, Бергколлегия фонды, 2303 нче кенәгә, 681 бит).
Әмма әлеге ятмалардан алынган мәгъдәнне эретеп карау аларның ярлылыгын раслый. Пробаларның тик берсендә өч процент бакыр алуга ирешәләр, калганнары исә мәгъдәндә нибары 1-1,5 процент металл барын күрсәтә. Шуңа карамастан Берг-коллегия 1760 елның мартында Кобелевка завод салырга рөхсәт бирә. Төзелеш шул ук елда башланып та китә. Пыжма заводында беренче бакыр исә 1763 елның 15 гыйнварында алына (шул ук архив, 1175 нче кенәгә, 470-570 битләр).
Пыжма заводы зур булмаган предприятиеләр исәбендә йөри һәм XVIII гасыр ахырына бетүгә таба бара. 1783 елда биредә елына 1637 пот бакыр алынса, 1796 елда бу сан инде 119 пот кына тәшкил итә. Өстәвенә завод зур финанс кыенлыклары кичерә. 1797 елда Иван Кобелевның уллары Иван белән Афанасийдан 4 мең сумлык вексель түләү таләп ителә. Агалы-энеле Кобелевлар заводның авыр хәлен бөртек һәм такта яру тегермәннәрен бөтенләй яндырып бетергән янгын һәм башка сәбәпләр белән (аларча, зыян 14 мең сумлык) аңлаталар, әҗәткә акча биреп торучыларның көтүләрен үтенәләр. Ләкин Казан шәһәре магистраты аяусыз билгеләмә чыгара - ул Кобелевларның бурычларын каплау өчен Берг-коллегиядән заводны аукционда сатарга рөхсәт сорый. Тик Берг-коллегия үзенең 1798 ел, 12 август указы белән заводны Кобелевларда калдыра, бурычларны керемнән акрынлап түләргә куша. Әмма Пыжма заводының көннәре санаулы калган була инде...
XVIII гасырда Казанга якын-тирәләрдә салынган заводлар болар белән генә чикләнми, әлбәттә. Тарихи әдәбиятта Кама буенда Рождественский, Камбарка, Ширмәт, Аннинский һәм башка заводлар эшләгәнлеге билгеле. XIX гасырда, ягъни 1869 елда, монда Бондюг бакыр заводы эшли башлавын да беләбез. Бер бакыр заводлары гына түгел, корыч кою предприятиеләре дә була төбәктә. Мәсәлән, 1758 елда җибәрелгән Воткинск һәм 1760 елда файдалануга тапшырылган Ижау заводлары корыч эшләп чыгаралар. Әлеге заводларда эшләүчеләрнең иң зур кипчелеге - Казан өязе крестьяннары. Әйтик, бер Ижау заводында гына да 590 оста һәм эшче эшли, аңа ярдәмгә өязнең 21 авылыннан 15344 крестьян беркетелгән була. Авылларның иң якыннары заводтан 5 чакрымда, ераклары 340 чакрымда урнашкан.
Бу язмабызда без элеккеге Казан өязенә нисбәтле дистә ярымлап предприятиене һәм аларны төзеткән заводчыларны атадык. Әмма алар арасында татар заводчыларының исем-фамилияләрен (чукынган Кобелевлардан башка) очратмадык. Монысы ни хикмәт соң: татардан заводчы булырлык кыю, тәвәккәл кешеләр булмаганмы? Андый зур предприятиеләр салырлык байлар табылмаганмы? Барысы да булган, билгеле: гаярьчаялар да, акчалылар да. Эш шунда ки, әлеге азаматларның барысы да урыс хөкүмәте тарафыннан авызлыкланган. Ул заманнардагы законнар буенча, чукынмаган татарларга заводлар салу кебек зур эшләр тыелган. Дөрес, авызлыкларын чәйни-чәйни җан-фәрман алга ыргылучы татар азаматлары күренгәләгәннәр күренгәләвен (мәсәлән, заводчы Әбсәләмов). Тик алар әле бик аз, бер кул бармаклары белән генә санарлык булганнар. Мәгәр татарларда азамат егетләр беркайчан да бетмәгән, авызлыкларын тешләп булса да, алар алгарышка омтылганнар. 
Гаугалы туганнар һәм бәрәкәтсез маллар
Вак мануфактурачыларның Тряпицыннан кала икенчесе - үзенең уллары белән байтак кына эреле-ваклы бәла-казалар кичергән һәм, ниһаять, тулы финанс һәлакәтенә дучар булган Небогатов. Тумышы белән Туладан булса да, Иван Евсеевич Небогатов Казанда башта губерна канцеляриясендә подъячий, аннан крепость конторасында хезмәт итә, комиссар чины алуга ирешә. Мәгәр аның кызыксынучанлыгы крепость диварлары белән генә чикләнми. Казна хезмәтен ул эшкуарлык, подряд кебек булдыклылык таләп ителә торган мәшәкатьләр белән бәйләп алып бара. Казан өязендә аның бер чыганакларда - унике, башкаларында унҗиде куб дип күрсәтелгән Курма аракы заводы да була. Ул бөтен Минзәлә каласын исерткечләр белән коендырып тора.
1723 елның 7 августында Иван Небогатов Казан берг-амтына "бакыр рудасы билгеләре күп булган" урын табуын хәбәр итә. Шунда ук казна хезмәтенең үзен тулысынча сәнәгать эшенә бирелергә комачаулавын да әйтә. Әгәр императрица галиҗәнаплары указы белән әлеге крепость хезмәтләреннән азат ителсә, сизә ... теге урында бик шәп руда чыгарачак. Бакыр мәгъдәне эзләүне көчәйтү вәгъдәсе белән бергә, автор Казан берг-амты карамагындагы ташландык казна заводларын үз кулына алырга теләге барын да белдерә. Казан губернасында исә андый заводлар бар. Алар - Алабуга янындагы Сарайлы бакыр заводы һәм анысыннан 150 чакрымдагы Алабуга чуен кою заводы.
Иван Небогатовның металлургия белән кызыксынуы эшкуарлыкның хөкүмәт тарафыннан бик тә хупланган чагына туры килә. 1724 елның 6 июнендә теге аяныч хәлдәге казна заводлары Небогатовка бирелә. Ул үзенең мәгъдән тануы һәм мануфактурачылыкка һәвәслеге белән мактанса да, эше ышанычлырак булсын өчен, үзенең туганнан туганнары - Туладагы казна бистәсендә яшәүче Лукъян Красильниковны һәм аның энесе Семенны компаньонлыкка ала. Тагы бер елдан соң, 1725 елның 19 июлендә, Берг-коллегия карары белән Небогатов һәм Красильниковлар "әлеге заводны бакыр эретүгә җайлау, яңасын салу өчен мескен хәлдәге Алабуга тимер заводын" кулларына алалар (БАҮДА, Берг-коллегия фонды, 627 нче кенәгә, 560, 565-598 битләр, 980 нче кенәгә, 85 бит).
Компаньоннар Сарайлы заводын 1727 елда аякка бастыралар һәм шунда ук Сура елгасы буенда домна һәм үзгәртеп кою заводы салырга рөхсәт сорыйлар. 1727 елның 18 августында андый рөхсәт бирелә дә. Әмма ширкәтчеләр аңардан файдаланмыйлар, Алабуга тимер заводын үзгәртеп корырга да теләмиләр. Сарайлы заводына килгәндә исә, ул өч елда 557 пот бакыр бирә, аннан соң, 1730 елда, суы аз сылтавы белән ябыла.
Сарайлы заводында эш тукталганнан соң, Небогатов-КрасильниЛов ширкәте дә таркала, аларның һәркайсы үз предприятиесен булдыру хафасы белән йөри башлый. И.Е.Небогатов 1731 елның 23 мартында Шилнә елгасы буендагы Боровицкий авылы кырыенда (бу урын Минзәләдән 45 чакрымда, хәзерге Чаллы юлында) бакыр эретү заводы салырга рөхсәт ала.
Бакыр эретә торган дүрт мичле Шилнә заводы төзелеп ятканда, карт комиссар И.Е.Небогатов дөнья куя. Төзелешне аның уллары Иван белән Кирилл дәвам итәләр һәм ул 1734 елның 4 июлендә сафка баса, яхшы бакыр бирә башлый. Ләкин күп тә үтми, ике туган арасында низаг килеп чыга. Иван ничек кенә булса да Кириллны завод белән идарә итүдән читләштерергә, аны мондый хокуклардан мәхрүм итәргә тырыша, "ул миңа ярдәм итми, бәлки комачаулый гына" дип, шикаятьләр яза. Нәтиҗәдә Берг-комиссия завод белән идарә итү хокукын Иванга калдыра.
Иван исә 1750 елның 30 гыйнварында дөнья белән хушлаша. Шилнә заводы белән идарә итү хокукын Кирилл Небогатов, мәрхүм Иванның хатыны Матрена һәм аның Казан гарнизоны аудиторы Алексей Литвиновка кияүгә чыккан кызы Марья даулый башлыйлар. Кирилл Небогатов фикеренчә, аның туганының кызы Марья Ивановна, Литвиновка кияүгә чыкканлыктан һәм ата-анасының йорт кирәк-ярагыннан тәэмин ителгәнлектән, заводка бернинди дәгъва белдерә алмый. Алай да ул заводны Литвиновка бирмәү кирәклегенең төп сәбәбе итеп аудиторның акчасы юклыгын әйтә. Литвинов исә үзенчә исәп йөртә, ул Кириллны аңарда "христиан намусы" булмауда гаепли. Аның гаризасына караганда, Кириллның заводка бернинди хакы юк, ул инде үзенә тиешле милекне 17 казанлы аракы заводы рәвешендә алды. Ниһаять, Литвинов, үзенең көндәше кебек үк, Небогатовның капиталы булмавына басым ясый.
1751 елның 20 мартында Берг-коллегия Шилнә заводын ике өлешкә бүлү хакында карар чыгара. Бер өлеш Кирилл Небогатовка бирелә, икенчесе - Иванның тол хатынына һәм кызына. Алары исә Литвинов файдасына үз өлешләреннән баш тарталар.
Аталары мирасының бергәләп файдалануның болай башланып китүе предприятиегә бернинди яхшылык та вәгъдә итми, билгеле. Заводның яртысын алганнан соң, Кирилл Небогатов кияве Литвинов кулында калган өлешен эләктерү өчен гадәттән тыш активлык күрсәтә башлый. Әмма аның финанс мөмкинлекләре нәфесеннән калышалар шул. Ул әле Берг-коллегия указына кадәр үк үзе дәгъвалаган өлешне заводчы Акинфий Демидовның приказчигы Борис Зотовка һәм үзенең кияве Казан сәүдәгәре Алексей Михайлович Кубышкинга ике мең сумга саткан һәм 1750 елның ноябрендә шул акчаның 1200 сумын алган була. Хәзер исә, 1751 елның июнендә, Кирилл "кәҗәли" башлый. Махсус указ чыкканын һәм аның үз хәлендәге кешеләргә кол крестьяннар тотуны тыюын белгәч, сатып алучыларның 800 сум биреп бетермәүләрен сылтау итеп, кияве һәм Зотов белән төзелгән килешүне юкка чыгаруларын сорый, алган 1200 сумны кайтарып бирергә вәгъдә итә (БАҮДА, Бергколлегия фонды, 250 нче кенәгә, 269-287 битләр, 1721 нче кенәгә, 96-134 битләр).
Килешү юкка чыгарыла чыгарылуын. Мәгәр үзенә тиешле ике мичне эшләтеп җибәрү өчен акчасы булмый К.Небогатовның. Литвинов исә 1752 елда Берг-коллегиягә яза: "Күрелгән чаралар нәтиҗәсендә бакыр узган елгы дан күбрәк эретелде". Ә инде К.И.Небогатовка килгәндә, "аның елга якын заводта күренгәне юк, кайда яшәве дә билгесез". Литвинов үзен заводның бердәнбер хуҗасы итеп раслауларын сорый (шунда ук, 255, 382-386 битләр). Литвиновның гарызнамәсендә, XVIII гасырның башка бик күп үтенечләрендәге сыман ук, буяулар бик куертылган була. Әмма иң мөһимендә ул хаклы - Небогатовның эшләре һәлакәткә таба бара.
Чыннан да, 1754 елның июлендә язылган гаризасында К.Небогатов тулаем ярлылыгын таный. Банкротлыкка чыккан һәм сак астына эләккән промышленник заводның үзенә тигән өлешен, осталары һәм кол крестьяннары белән, Мәскәү сәүдәгәре Петр Струговщиковка закладка биреп торудан башка юл тапмый (шунда ук, 731 нче кенәгә, 317, 347, 363 битләр).
Каравыл астыннан чыккач, К.Небогатов килешүне рәсмиләштерүгә һәм заклад өчен отышлырак шартлар тәэмин итүче кеше эзләргә ашыга. Андый зат үзенең туганы, Шилнә заводын нигезләүченең ширкәттәше Петр Лукьянович Красильников булып чыга. Яңа килешүнең өстенлекләре шунда була ки, беренчедән, ул бер елга түгел, ике елга төзелә. Икенчедән, Красильников Струговщиковка караганда дүрт мәртәбә артыграк түли. Өстәвенә Петр Красильников ул алган биш йөз сумны шунда ук Струговщиковка түли һәм ике мичне, җитмеш алты кол крестьянны, биш останы файдалану хокукын ала (БАҮДА, Берг-коллегия фонды, 735 нче кенәгә, 196-198 битләр).
1757 елның ноябрендә закладның срогы үтеп тә китә. Кириллның исә бурычлары бер Струговщиковка гына булмый әле. Шуңа да Красильниковтан алган ике мең сум әҗәтләрне түләргә җитми дә кала. Билгеле инде, Красильниковка ул акчасын кайтарып бирә алмый. Шилнә заводының яртысы, сиксән бер крестьяны белән, Петр Лукьянович кулына күчә.
Бу хәл Литвинов гаиләсендә ыгы-зыгы кубара - заводның яртысы һәм сигез дистәдән артык крестьян, юньсез Кирилл Небогатовның тота белмәве аркасында, алар нәселеннән ычкына ич. 1749 ел, 11 май указының туган-тумачаларга бер ел эчендә закладка салынган әйберне сатып алу мөмкинлеге бирүне истә тотып, Марья Ивановна Литвинова Берг-коллегиягә аңардан акча алуларын, ә заводны һәм крестьяннарны кайтарып бирүләрен сорап мөрәҗәгать итә. 
Моңа каршы исә Красильников үзенең дә Небогатов туганы булуын, димәк, ул закладка алган заводның кабат сатыла алмавын исбатлап хат яза. Нәсел шәҗәрәсен теркәргә дә онытмый. Анда исә Кирилл Небогатовның бабасының атасы һәм Петр Красильниковның бабасы бер үк кеше - Евсей Красильников икәне акка кара белән язылган. Берг-коллегия 1759 елның 2 апрелендә Петр Красильниковның дәлилен нигезле дип таба һәм Шилнә заводының яртысын Красильников кулында калдыра.
Тәмам ачуланышып беткән туганнарның Шилнә заводын бергәләп файдаланулары мөмкин хәл булмый, әлбәттә. 1759 елның маенда заводка килгәч, П.Л.Красильников элеккеге бакыр эретү цехының, гармахер һәм аларның барлык агач кораллары белән яндырылган булуын күрә. Литвинов исә, берни булмагандай, заводның яхшырак өлешен киртәләп алган да бакыр эретеп ята. Красильниковның мөнәсәбәтләрне тагын да куертасы килми, тешен кысып түзә, янәшәдә ике миче булган аерым бакыр эретү цехы төзи (БАҮДА, Берг-коллегия фонды, 748 нче кенәгә, 343, 348, 350, 409-410 битләр).
Әмма бу әле Петр Красильников барысы белән дә килешә дигән сүз түгел. Ул Шилнә заводының икенче өлешен дә үзенә эләктерү өчен бик тырыша, әллә ниткән чаралар күрә һәм, ниһаять, 1763 елда аны тулысынча үз кулына ала, завод белән идарә итүне улы Николайга йөкли. Анысы исә, булганның кадерен белеп, көне-төне баш күтәрмичә эшлисе урынга, Минзәләдә типтереп ятуны кулайрак күрә. Хәтта Пугачев восстаниесеннән соң завод күргән зыянны ачыклау өчен килгән комиссия чакырткач та кайтмый. Мондый хуҗа кулында завод хәтле завод белән ни буласын күз алдына китерү кыен түгел. Шилнә заводы акрынлап бетә бара, 151 рудникның нибары икесе эшли. Заводны сату мәсьәләсе килеп баса.
Шилнә заводын Уфаның 3 нче гильдия сәүдәгәре Алексей Матвеевич Меныпой Подъячев 1797 елның 3 июлендә сатып ала. Шул хактагы документ 28 августа рәсмиләштерелә, ә 14 сентябрьдә Николай Петрович Красильников үлә. Моны ишетү белән, мәрхүмнең туганнан туганы, коллежский комиссар Семен Тихонович Красильников заводлар баш идарәсенең канцеляриясенә гарызнамә яза һәм әлеге сату-алу турындагы килешүнең законсызлыгын исбатлый. Ул Шилнә заводын сатып алучы Подъячевны да, аңа арадашлык иткән Минзәлә шәһәре городиичиен да гаепли. "Минем югарыда искә алынган туганым, исерткеч эчемлекләрне кирәгеннән артыграк кулланганлыктан, тәмам акылыннан язды. Завод белән идарә итә алмаслык хәлгә төште, - дип яза ул, - сәүдәгәр Подъячев һәм Минзәлә шәһәренең городничие - коллежский ассесор Иван Иванович Микунов әнә шул хәлдән файдаланганнар. Соңгысы (ягъни Микунов) Николай Красильниковны заводтан көчләп алып киткән, аның исереклегеннән файдаланып, ылкынганчы эчергән һәм, кул куярга дип, ышаныч хатын төрткән. Н.Красильников гадәттән тыш исереклеге белән әлеге хатка кул куя алмагач, городничий аның каләмле кулыннан тотып, үзе кул куйдырган. Энем исә Шилнә заводы өчен берәүдән дә бер тиен дә акча алмады".
С.Т.Красильниковның мәрхүмне бик тырышып яклавын аңлавы бик кыен түгел. Эш шунда ки, Шилнә заводының хуҗасы буйдак кеше, туганнарыннан бер апасы гына булып, анысы да кайдадыр Тверь тирәсендә яши. Менә шуңа да Семен Красильников Шилнә заводын үз кулына эләктермәкче.
Аның хаты буенча тикшерү эшләре башланып китә. 1798 елның 8 октябрендә заводчыларның баш идарәсе канцеляриясе түбәндәге карарга килә: завод Подъячевка дәүләт Берг-коллегиясе рөхсәте белән сатылган, сату-алу документы, комиссар Семен Красильников язганча, Николай Красильниковның җүләрлеге белән түгел, закон нигезендә төзелгән.
Алай да мондый нәтиҗәнең хаклыгы шик уята. Тикшерү материалларында Семен Красильников версиясенең дөреслегенә ишарәләрдәй факт бар. Городничий Микунов сәүдәгәр Подъячевның бөтен сумманы, ягъни 32 мең сумны, Н.Красильниковка түләве хакында күрсәтмә бирә. Килешү 1797 елның 28 августында төгәлләнгән, ә Н.Красильников 14 сентябрьдә үлеп киткән. Аның шул 17 көн эчендә (аларның да байтагын авырын үткәргән бит әле) 32 мең сумны туздырып бетерүе башка сыймый. Шул ук вакытта ул үлгәннән соң төзелгән милеккә описьта сукыр бер тиен дә акча күрсәтелмәгән. Микунов белән Подъячев та мәрхүмнән соң калган акча турында бер сүз дә дәшмиләр. Ә бит акча калган булса, ул сату-алуның алдашусыз башкарылуын раслап торган дәлил булыр иде. Җитмәсә, Микунов, киресенчә: "Н.Красильников акчаны тулысынча алды, аны кая куеп бетергәндер - белмим", - дип белдерә. Болар барысы да безнең алда хәрәмләшү факты икәненә, Шилнә заводының баюга хирыс, шул юлда теләсә нинди чаралардан да тартынып тормаучы кешеләргә хас ысуллар белән үзләштерелүенә ишарәләнгән фаразның хаклыгын раслый.
Шилнә бакыр заводы турында сүзне йомгаклап, аның 17831795 елларда ел саен 260-1065 пот бакыр эшләп чыгаруын, анда 144 оста эшләвен әйтергә кирәк. Камадан ерак булмаган бу заводка елгада хакимлек итүче урыс пиратлары әледән-әле һөҗүм итеп торалар, андагы байлыкны талап китәләр. Алай да Шилнә заводына иң зур зыянны пугачевчылар салгандыр, мөгаен. Дөрес, ул, мәгъдән җитешмәгәнлектән, баш күтәрүчеләр килгәнче ике атна элек, 1773 елның 10 декабрендә эшен туктата. Мәгәр болачылар монда байтак кына каза китерәләр - махсус комиссия исәпләве буенча, әлеге зыян 4172 сум тәшкил итә. Завод 1775 елның гыйнварында кабат эшли башлый. XVIII гасырның ахырына кадәр яшәгән бу заводта җәмгысы 6510 пот бакыр җитештерелә.
Иван Небогатов һәм ул нигезләгән Шилнә бакыр заводы турында сөйли торгач, без аның туганнан туганнары һәм Сарайлы бакыр заводы буенча ширкәттәшләре Лукъян һәм Семен Красильниковларны онытып җибәрдек бугай. Әйе, Сарайлы заводында эш тукталганнан соң, Небогатов-Красильников ширкәте таркала. Югарыда сөйләнгәнчә, Иван Небогатов Шилнә заводын салдыра башлый. Лукъян белән Семен Красильниковлар да йоклап ятмыйлар, билгеле. 1729 елда Л.М.Красильников Берг-коллегиягә хат яза. Үзенең язмасында ул Сарайлы заводын эшләтүнең зыянлы икәнен, аны икенче урынга күчерергә кирәклеген хәбәр итә. "Эшне яхшырту өчен, - дип яза Тула корал коючысы, - без энем Семен белән Сарайлы авылында ясаклы крестьян Герасим Полулекиннан Коринка елгасы буенда, тегермәннән түбәндәрәк, җир сатып алдык".
Берг-коллегия рөхсәт указын 1729 елның 3 декабрендә кабул итә. 1731 елның көзендә элеккеге ширкәттәшләр Сарайлы заводының җиһазларын үзара бүлешәләр һәм икесе ике җирдә предприятие төзи башлыйлар. Лукъян Красильников эшне тиз тота, яңа завод 1732 елда бакыр эретүгә керешә. Ул, элеккеге Сарайлы заводыннан ерак түгел, Алабугадан ун чакрымда, шул ук Кама кушылдыгы Коринка елгасында салынганлыктан, Кори яисә Яңа Кори исемен ала.
Ниндирәк булган соң ул Кори заводы? Тарихи әдәбиятта аны техник һәм технологик яктан яктырткан мәгълүматлар аз түгел. Заводчы С.Красильников өендә Емельян Пугачевның кунып чыгуы да билгеле факт. Алай да без монда ошбу заводны әле крестьяннар сугышына кадәр үк күзләре белән күргән кешенең язмаларын китерергә булдык. Сүз Николай Рычковның 1770 елда Санкт-Петербургта басылып чыккан "Журнал яки сәяхәтнең көндәлек язмалары" дигән китабыннан алынган өзек турында бара. Менә ул:
"Алабуга шәһәреннән җиде чакрым ераклыкта, Сарайлы дип аталган елга буенда, Тула сәүдәгәре Семен Красильниковның бакыр заводы бар. Анда бакыр эретә торган дүрт мич һәм ике горн. Аларның берсе эретелгән бакырны чуеннан арындыруга, икенчесе чиста бакырны зур булмаган өлешләргә, ягъни штыхларга бүлү өчен хезмәт итә. Эретү мичләрен һәм башка машиналарны эченә алган фабрика бик төзек итеп нарат бүрәнәләрдән салынган, ә бүтән корылмалар юк. Завод карамагында заводчының берничә үз крестьяны булса да, алар бик аз. Шуңа күрә дә анда ялланган хезмәтчеләр дә эшли. Алары исә завод тирә-ягындагы авылларда җитәрлек. Руданы төрле җирләрдән, күп өлешен исә Каманың болын ягыннан китерәләр. Мәгәр алар бай түгел: йөз пот рудадан ике пот ярымнан да күбрәк бакыр чыкмый. Ләкин завод эшче куллары һәм олаучылары күп булган авыллар белән уратып алынганлыктан, завод тотучыларның чыгымнары артыгы белән кап
лана. Заводчының үз сүзләренә караганда, монда әледән-әле
булып торган төрле сәбәпләр һәм кимчелекләр аркасында, җи
тештерелгән бакыр елына мең поттан да артмый.
Бу урыннарның хуҗасы сөйләде миңа: әлеге завод аның атасы кулына төшкәнче, әсирлеккә эләккән һәм Кама ярлары буенда яшәгән шведлар тарафыннан салынган бакыр заводы булган. Әлеге җирләрдә алар никадәр яшәсәләр, завод та яхшы хәлендә шулкадәр яшәгән. Алар бу илне калдырып киткәч (шведлар белән солых төзелгәнгәме яисә аңа мәгълүм булмаган башка сәбәпләр аркасындамы), ал арның бушап калган һәм иясез заводлары нигезенә кадәр җимерелгән. Моннан утыз еллар элек Красильниковның атасы, бу урыннарны карап чыккач, шушы җирләрдә яшәүчеләр туенып торган әлеге сәнәгатьне яңарту өчен рөхсәт сорый. Ул җимерек заводка һәм аңа бәйле рудникларга хокукы булган рөхсәт указы ала. Заводчы миңа биредә яшәгән шведлар кулында булган, сирәк очрый торган бай руда кисәкләре бирде.
Актаз руднигы дип аталган беренче рудник Камага коя торган Туйма елгасы янында булган. Бу руданы тәшкил иткән таш иң яхшы кызыл буяуны хәтерләтә торган кызыл төстә. Анда ялтырап торган яшел җепселләр күренә, алар мәгъдән ташын уратып алганнар. Бу хәл исә аны гаять күркәм итеп күрсәтә. Мондый таш хәзер сирәк очрый икән.
Шундагы авыл исеме белән Әхмәт руднигы дип аталган икенче рудник Минзәлә елгасы башында. Иң яхшы яшел мәгъдән белән туендырылган мондагы таш бик каты. Әнә шундый йөз пот мәгъдәннән утыз пот бер дигән бакыр алынган. Мәгъдәнле катламнар бөтенләй беткәнлектән, әлеге шведлар аларны ташлап киткәннәр. Ул руданың нинди тирәнлектә һәм нихәлдә булуы хакында бернинди мәгълүмат та юк.
Сарайлы заводыннан (Кори заводын, элеккеге гадәт буенча, Сарайлы заводы дип атауларын әйткән идек инде. - Җ-Р.) сигез чакрымда Татар Чаллысы дигән урыс авылы бар (бу исем аңа элек биредә татарлар яшәгәнлектән бирелгән). Шунда ага торган елганың ике ярында да бихисап кабырчыклы ташлар ята. Ә әлеге торак урыннан ике чакрымда ташлы тау калкынып тора. Якын-тирәдә яшәүчеләр аннан үз хаҗәтләренә таш ватып алалар. Тау эчендә искитәрлек берни дә юк, арада вак кабырчыклар белән капланган ташлар гына очрый".
Н.П.Рычков сәяхәт иткән 1769 елда әнә шундый күркәм хәлдә булган бу предприятие гасыр азакларына кадәр эшли. 1769-1773 елларда ул елына 229-532 пот бакыр бирә, ә 17831795 елларда куәтен 42 поттан 1353 потка кадәр арттыра. Анда барысы 5437 пот бакыр эшләп чыгарыла. Пугачевчылар монда беренче тапкыр 1773 елның 27 декабрендә килеп чыгалар. Бу вакытта инде завод эшен туктаткан була. Алай да болачылар аннан алыр әйбер табалар. Хәтта икенче тапкыр киләләр, хуҗалыкны талыйлар һәм туздыралар. Пугачевчылардан күрелгән зыян 11957 сум дип исәпләнә.
Красильниковлар үзләренең икенче заводларын 1752 елда Ыкның аръягында, Башкортстанның хәзерге Туймазы районы җирендә, Сөнгә коя торган Шаран елгасы буена сала башлыйлар. Аны Семенның улы Григорий Красильников төзи. Бакыр эретүгә исә 1754 елның 22 августында тотыналар. Куәте елына 1200 пот бакыр бирешле бу предприятиедә барысы дүрт мич була һәм ул Архангельск яки Шаран заводы дип атала. Шаран бакыр заводының үзеннән 30-150 чакрымда 122 руднигы була. Аңа мәгъдәнне Ыкның сул ягыннан, хәзерге Азнакай районындагы Чатыр тавыннан ташыйлар. Китерелгән мәгъдәннең поты 7 тиенгә төшә торган булган. Ләкин XVIII гасыр азагына ул рудникларның нибары өчесе эшләгән.
Бакыр эретү өчен ак балчыкны Эршәк елгасыннан (150 чакрым), комны Ыктан (40 чакрым) һәм известь ташын Шаран елгасыннан (4 чакрым) китергәннәр. Заводта 1782 елда 97 кеше эшләве мәгълүм. Алар елына 250 көн эшләп, 934 поттан (1767eл) 63 потка калганчы (1795 ел) бакыр эреткәннәр. Әйткәнебезчә, заводның куәте нык була, аны эшләтү өчен суның да көче җитә. Әмма рудникларның ераклыгы аркасында ул табышлы эшли алмый. Нәтиҗәдә 1796 елда биредә эш туктатыла.
XIX гасыр башында Шаран заводын кабат җибәрергә тырышып карыйлар каравын, ләкин ул уңышсызлык белән бетә. Заводның соңгы хуҗасы прапорщик Красильников тәмам бурычка батып үлгәннән соң, предприятиене 1803 елда аукционда сатарга тырышып карыйлар - алучы табылмый. 1814 елда, аның казнага булган бурычларын юкка чыгарып, тагы сатарга ниятлиләр. Бәясе, бөтен крестьяннары белән бергә, 22740 сум итеп билгеләнә - алучы юк. Шуннан инде аның биналарын крестьяннарга ваклап сатып бетерәләр. XIX гасырның 30 нчы елларында завод бистәсендә 254 крестьян (ирләр) яшәве теркәлгән (Сигезенче ревизия мәгълүматлары).
Сүзебез Ык аръягындагы Шаран бакыр заводы хакында бара икән, аның күршесендәге икенче бер предприятиене телгә алып китү дә урынлы булыр. Ул - Ык буйлап өстәрәк, аңа коя торган Кодаш суы буендагы Троицк бакыр заводы. Предприятие XVIII гасырның 60 нчы елларында күтәрелеп киткән заводчы, без алдагы бүлектә телгә алган Иван Петрович Осокинныкы. Әлеге завод хәзерге Баулы районы җирләренә каршы гына була һәм XVIII йөзнең 60 нчы елларында әйбәт кенә эшли. Әлеге ике предприятиенең - Шаран заводының да, Троицк заводының да - йөзләрчә рудниклары Ыкның ике ягындагы җирләрдә урнашкан була. Менә шуңа да без аларны Татарстанга нисбәтле заводлар дип саныйбыз.
Красильниковларның өченче заводлары - Шилнә заводы турында без алдарак сөйләдек инде. Ә менә дүртенче предприятиеләре 1766 елда Каманың сул як кушылдыгы Ильдианка елгасында шул ук Григорий Красильников тарафыннан төзелә. Башта аның җиһазы бер домна һәм бер чүкечтән тора. 1766 елда биредә 5180 пот чуен, 1013 пот чуен коелмасы эретелә, 155 пот калай, 25,5 пот сигез кырлы тимер чүкелә. Берничә елдан анда тагы бер чүкеч һәм дүрт горн өстәлә. Осталар һәм эшчеләр (барысы 17 кеше) - заводның үз крестьяннары. Ильдиан заводы Пугачев восстаниесе вакытында зур зыян күрә, шуннан инде рәтләнми, туктап кала.
XVIII гасырның 60 нчы еллары - Красильниковларның завод хуҗалыклары чәчәк аткан еллар. Йөзнең соңгы чирегендә исә аларның эшләре артка китә, финанс кыенлыклары башлана, казнага бурычлары арта. Өстәвенә аларга пугачевчылар да шактый гына зыян китерәләр. Башлап Ильдиан заводы ябыла, аннан инде Шилнә заводын сатарга туры килә. Калган Кори һәм Шаран заводларының да җитештерүчәнлекләре бик түбән. Бу исә аларның да тукталу вакытлары якынлашуын хәбәр итә.
Тарих белән бәхәсләшү - мәгънәсез әш
Моннан ике-өч ел элек, 1993-1994 елларда, көнчыгыш районнарда дөнья күрә торган бер газета битләрендә, шулай ук республикабызда чыгып килгән "Ватаным Татарстан", "Мирас" кебек газета-журналларда минем нефть ягы авыллары тарихына багышланган язмалар шәлкемем басылган иде. Мактану дип кабул ителмәсен, язмалар төрле катлам укучыларда зур кызыксыну уятты. Бу аңлашыла да. Безнең Татарстанда авыллар тарихы бөтенләй өйрәнелмәгән диярлек. Хак, матбугатта элек Казан гөбернәсенә кергән өяз-волостьлар, кайбер авыллар хакында, сирәк-мирәк булса да, язмалар күренгәләде. Ә менә безнең Кама аръягы, бигрәк тә аның, футбол тубы кебек, бер гөбернәдән икенчесенә күчеп йөргән көньяк-көнчыгыштагы авыллары тарихы гасырыбызның 90 нчы елларына кадәр "ак тап" булып кала бирде. Чөнки татар тарихчылары бу мәсьәләгә бөтенләй игътибар итмәде, ә инде шул өлкәдә бик актив эшләүче башкорт галимнәре өчен без "чит планета" идек. Алай да Башкортстан галимнәре үзләренең хезмәтләрендә элек Уфа провинциясенә караган Минзәлә һәм Бөгелмә өязләре җирләренә дә "кереп-кереп чыккалыйлар" һәм алар хакында, бик үк объектив булмасалар да, кайбер мәгълүматлар бирәләр иде. Ит күрмәгәнгә - үпкә дә тансык. Без инде, шунысына да бик канәгать булып, Уфа галимнәренә рәхмәт хисләре белән, кулыбызга килеп эләккән шул язмаларны кат-кат укып хушлана, шул ук вакытта зур канәгатьсезлек хисе дә кичерә идек. Нигә дисәң, Уфа галимнәренең үз кайгылары кайгы, алар, күбрәк башкортлар һәм Башкортстан авыллары хакында язып, безнең төбәкне сүз уңаенда гына телгә алып киткәлиләр иде.
Дөресен әйткәндә, минем төбәкчелек белән шөгыльләнә башлавыма әнә шул хәлләр һәм татар тарихчы-галимнәрнең бу өлкәдәге эшсезлекләренә үртәлү сәбәп булды. Язмаларым да бәхәсләр уятты. Хикмәт шунда: мин "Беренче ревизиягә кадәр (1722-1725 еллар) Бөгелмә төбәгендә, ягъни Зәй һәм Шушма елгаларының үрге агымнарында, утрак тормышлы авыллар булмаган, хәзерге Әлмәт, Бөгелмә, Лениногорск, өлешчә Азнакай, Баулы һәм Сарман районнары җирләрендә карурманнар һәм сазлыклар хакимлек иткән" дигән фикерне кызыл җеп итеп сузып килдем һәм сүзләремне архив документлары белән расларга тырыштым.
Аяныч, әлеге язмаларда сүз утрак тормышлы авылларның төбәкләнүе турында барса да, укучыларның кайберләре югарыда китерелгән сүзләрне "XVIII гасырның 30 нчы елларына кадәр Бөгелмә төбәгендә кешеләр бөтенләй яшәмәгәннәр икән" диебрәк кабул иттеләр һәм дәгъваларын белдерергә ашыктылар. Бу тарихи ыгы-зыгы инде шул килеш тынган, күпсанлы бәхәсләр онытыла башлаган да булыр иде. Тарихчы галим Дамир әфәнде Исхаковның "Халыкны берләштерүче бәйрәм. Кама аръягы җыеннары" дигән язмага ("Идел", N 6, 1995 ел. Авторы - Гариф Мәрдәншин) кереш сүзе утлы күмерне тагын тергезеп җибәрде. Әлеге кереш мәкаләсендә ул минем язмалардагы төп фикерне китерә һәм сүзен болай дип дәвам итә: "Бу фикер (ягъни "Бөгелмә төбәгендә утрак тормышлы авыллар XVIII гасырның беренче яртысында гына барлыкка килгәннәр" дигән фикер) - төптән ялгыш һәм ул тарихи чыганакларны тулысынча белмәүдән килә. Дөрес, бу якларда бериш авыллар, чынлап та, XVIII йөзнең беренче яртысында гына пәйда булган. Моны әлеге автор китергән мәгълүматлар да раслый. Ләкин биредә элегрәк тә халык яшәгән, һәм шул халык - шушы як татарларының бабалары". Аннан соң инде Дамир Исхаков мәсьәләне "Җәмит әфәнде бутаган нәрсә" дип кенә телгә ала.
Хуш, безнең төбәктә, бигрәк тә аның урман-әрәмәләрсез дала утрауларында, әйтик, Сарман районы җирләрендә һәм бүгенге Бөгелмә тирәләрендә элек-электән нугайларның Юрматы кабиләләре яшәгәнлеге тарихчыларга гына түгел, гади укучыларга да мәгълүм факт. Юрматылыларның, утрак тормыш белән яшәмичә, күчмә малчылык белән шөгыльләнүләре дә күптән билгеле. Янә дә килеп, нугайларның моннан кайчан күчеп китүләре әле бүгенгә кадәр ачыкланмаган. Берәүләр нугайларның бу төбәктән китүләрен "Казан басып алынгач ук булган" дисәләр, икенчеләре "юк, алар әле Зәй буйларында тагын ике йөз еллап яшәгәннәр" дип расламакчылар. Әмма әле тарих фәненең бүгенгә кадәр әлеге фикерләрнең кайсы дөрес икәнен ачыклый алганы юк. Хәер, нугайлар кайчан гына күченеп китсәләр дә, аларның монда яшәве бәхәссез. Бу якларда, Зәй һәм Шушма елгаларының үрге агымнарында, күчмәннәр яшәүләрен дәвам иткәннәр. Әйтик, безгә киләчәктә Бөгелмә бистәсе нигезләнәчәк җирләрдә күчмәннәрнең Мөфтияри кабиләсеннән "Карабаик торлагы" дип аталган төркемнең күчеп йөрүе мәгълүм. Әлеге торлак (күчмә җәйге авыл) утызга якын киез йорт һәм көймәле арбадан торып, анда башкортлар һәм типтәрләр яшәгән. Мәгәр аларның чын мәгънәсендә утрак тормыш белән яшәгән авыллары булмаган. Инде шунысын да әйтик, әгәр дә нугайлар яисә башка күчмә халыклар, бу җирләрдә авыллар корып, утрак тормыш белән яшәгән булсалар, аларның эзләре калырга тиеш иде ләбаса. Дөрес, Дамир әфәнде тарафдарларының бу яклап та җаваплары әзер: Бөгелмә-Әлмәт төбәкләре археологик яктан начар өйрәнелгән. Болары дөрес сүзләр, әлбәттә. Ләкин безгә икенче бер нәрсәне дә онытырга ярамый. Татарстанда нефть табылганнан бирле узган ярты гасыр гомер эчендә бу төбәктә казылмаган җир, кузгатылмаган туфрак калмады. Әгәр дә нефть якларындагы җир өслеген метр ярым калынлыгында күтәреп ачып карау мөмкин булса, аста без үрмәкүч пәрәвезен хәтерләтүче торба юллары күрер идек. Әнә шул торбаларны салу өчен казылган траншеялар буйлап дистәләрчә чакрым араны җәяүләп узган кеше буларак раслый алам: әлеге төзелешләр вакытында экскаватор чүмечләре бер генә борынгы авыл урынын да айкап чыгармадылар, кая карама, анда һич кузгалмаган дала туфрагы, әрлән балчыгы. Дөрес, нефть объектларын төзүчеләр берничә урында борынгы археологик истәлекләргә тап булдылар. Ләкин аларның ни-нәрсә икәнлекләре әле тикшерелеп бетмәгән һәм ул хакта язарга иртәрәк. Өйрәнергә күптән вакыт! 
Әнә шул рәвешле төбәктә борынгы авыллар булмаганлыгын үз күзләрем белән күреп, шуны раслаган тарихи документларны кулымда тотып торсам да, Дамир әфәнде Исхаковның мәкаләсе мине уйланырга мәҗбүр итте. Ул, үзенең хаклыгын исбатлау өчен, төбәктә табылган ике шәҗәрәне китергән. Аның берсе - безнең якларда бик тә мәгълүм старшина Нәдер бине Үрәзмәт шәҗәрәсе. Әйе, таныш шәҗәрә бу. Аны әле 1914 елда ук Риза казый Фәхретдинов "Шура" журналының 5 нче санында бастырып чыгара. Шунысын да әйтик, Риза Фәхретдинов та, әлеге шәҗәрә белән соңрак эш иткән Марсель әфәнде Әхмәтҗанов та Үрәзмәтев бабаларының Кырымнан чыгулары, аннан соң Казан ханлыгының Тау ягында яшәүләре, шунда тарханлык ярлыклары алуларын хәбәр итәләр. Дамир әфәнде язмаларында истәлеге шәҗәрәгә кертелгән затларның барысы да гомер бакый безнең төбәктә яшәгәннәр сыман килеп чыга, кешеләрнең күчү, күчеп килү мөмкинлекләре исәпкә алынмый кебек. Янә килеп, шунысын да әйтик: мин үземнең язмаларымда сүзне Зәй һәм Шушма елгаларының үрге агымнары турында алып барам. Дамир әфәнде исә, Гариф Мәрдәншин кулы белән, Зәйнең урта агымы хакында, ягъни Зәй районы авыллары хакында яза.
Мин Дамир әфәнде Исхаков мәкаләсенә җавап язып тормадым, ә бәлки башым-аягым белән тарихи чыганаклар эченә кереп чумдым.
Хагын әйткәндә, минем алардан аерылып торганым да юк иде. Хәзер исә конкрет эзләнүләргә күчтем һәм Уфа өязенең Казан юлы, ягъни XVIII гасырның беренче яртысыннан "Яңа Мәскәү юлы" дип телгә кергән, хәтта аерым административ берәмлек булып каралган өлкә (бу инде элеккеге Нәдер волосте - булачак Бөгелмә өязе җирләре) тормышына кагылышлы дистәләрчә тарихи хезмәтләрне кулга каләм тотып карап-укып чыктым. Шунысы характерлы, күп кенә милләтләрнең дистәләрчә авторлары, хәтта шул заманнарны үз күзләре белән күреп торган Петр Рычков кебек галимнәр дә, сүз берләшкәндәй, үзләренең төрле елларда (революциягә кадәр һәм аннан соң) басылган язмаларында Зәй һәм Шушма елгаларының үрге
43 I агымнарында, ягъни элеккеге Нәдер волостенда (Яңа Мәскәү юлы) утрак тормышлы беренче авылларның нәкъ менә XVIII гасырның 30 нчы елларында нигезләнә башлаулары турында язалар. Мин аларның барын да шәрехләүне һәм фәнни хезмәтләрнең бөтенесеннән дә өзекләр китерүне максат итеп куймыйм. Алай да укучының игътибарын безнең төбәк хакында язылган иң саллы хезмәтләрнең берсенә юнәлтәсем килә. Уфа галиме Урал Рәхмәтуллинның 1988 елда Мәскәүдә "Фән" нәшриятында басылып чыккан "Население Башкирии в ХУН-ХУШ вв." дигән монографиясе нәкъ менә булачак бәхәсне белеп, безнең өчен язылган кебек. Тәрҗемәдә фикер төгәлсезлекләре килеп чыкмасын өчен, өзекне, китапта язылганча, урыс телендә китерәм:
"Начальники комиссии Сената прибывали в Башкирию с правом принимать "вольных" и "охочих" переселенцев для поселения на всей территории Уфимской провинции. Они же определяли стратегически важные районы края, которые подлежали первоочередному крестьянскому заселению. В начале 40-х годов XVIII в. таким районом была объявлена Западная Башкирия. Здесь проходила дорога, связавшая новый город Оренбург с Казанью, Москвой и Симбирском и получившая название Ново-Московской дороги. Начальники Оренбургской комиссии считали одной из главных задач заселение этой почтово-подводной линии крестьянами. Для поселения принимались крестьяне, прибывшие из Симбирского, Пензенского, Казанского, Нижегородского, Касимовского и других уездов. Все они относились к разряду самовольных переселенцев.
Правительство не занималось вербовкой крестьян. Для привлечения самовольных сходцев на поселение по Ново-Московской дороге была установлена льгота в форме освобождения от платежей и повинностей. Бывшие ясачные крестьяне освобождались на один год, а "не помнящие родства" - на три года (ПЗС-1. Т.ХП. .N 9501. С.863; ЦГАДА. Дело Правитель
2' ствующего Сената по Оренбургской губернии. Кн. 142, л. 112, 113). Этих небольших льгот было достаточно, чтобы привлечь стихийных переселенцев в район Ново-Московской дороги. Здесь результаты покровительства крестьянскому переселению сказались немедленно. Уже к началу 1743 г. возникло 12 новых деревень, заселенных ясачными крестьянами, большая часть которых прибыла из Казанского, Курмышского, Симбирского, Свияжского и Темниковского уездов" (ЦГАДА. Дело Правительствующего Сената по Оренбургской губернии. Кн. 142, л. 112, 113).
Бүтән чыганаклардан, мәсәлән, "Сборник статических сведений по Самарской губернии. Бугульминский уезд. Том V. Самара, 1890 г."ка караганда, 16 авыл (алар: Иске (Самара өлкәсенең Сергеевск каласы эчендә калган) һәм Яңа Нәдер, Туарма (Самара өлкәсендә), Афонькино (Чирмешән районы), Балтач, Мукменка (кайсы Мөэмин икәнен ачыклыйсы бар), Мәмәт, Урмышлы, Сөләй, Түбән Чыршылы, Сарабиккол, Әлки, Сугышлы, Керкәле, Шөгер һәм Маклауш (Самара өлкәсе) авыллары. - Җ.Р.).
"Однако правительство не устраивал наметившийся к 40-м годам XVIII в. темп стихийного заселения Ново-Московской дороги. Требовалось ускорение освоения крестьянами территорий, намеченный Оренбургской комиссией. В этих целях прибегли к единовременному принудительному направлению земледельцев в эту область Башкирии для поселения их деревнями. Так, сразу после ревизии 1747 г. (Икенче ревизия. - Җ.Р.) сюда были переведены 1717 душ м.п. ясачных крестьян, которые ранее в "Уфимский уезд перешли и под именем тептярей и бобылей жили (ПЗС-1. Т.ХН. №9455. С.787; Материалы по истории Башкирской АССР, т.1У, ч.2, с.590). Правда, не все принудительно направленные ясачные крестьяне завели хозяйство на новом месте. Часть из них уклонились от приезда в назначенные Оренбургской комиссией селения. С другой стороны, принудительное переселение тептярей и бобылей на Ново-Московскую дорогу шло параллельно стихийному заселению данного района крестьянами. Согласно рапорту Оренбургской губернской канцелярии 1747 г. в Сенат, из "крыющихся в Башкирии сходцев из других уездов выписано на Новую дорогу определено" 1884 души м.п. (Материалы по истории Башкирской АССР, т.ХУ, ч.2. № 487, с.433). В 1753 г. на Ново-Московской дороге насчитывалось 2964 души м.п. крестьян (ЦГАДА. Дела Правительствующего Сената по Соляной конторе. Оп. 38. Кн. 2851, л. 401-402)..."
Әйткәннәребез коры суз генә булмасын өчен, тагын бер генә авторга мөрәҗәгать итик: "Постоянные населенные пункты появились в Восточном Закамье позднее, чем в других частях Татарии. В течение многих веков этот район использовался, главным образом, кочевниками. Заселение и освоение его начинается лишь после присоединения края к русскому государству. Прежде всего был заселен север Восточного Закамья. Большую роль в освоении района сыграли опорные пункты - Елабута, Набережные Челны и Мензелинск. С середины XVII века, посЛе создания старой Закамской линии, начинается заселение южных частей района. Однако территория Восточного Закамья была окончательно обезопасена от набегов кочевых племен лишь в 40-х годах XVIII века, после основания Оренбурга. Опорным пунктом колонизации южных частей района явилась Бугульма" (П.В.Абрамов. Советская Татария. Казань, 1956 г., с. 145). Быел Башкортстан республикасының үзәк дәүләт архивында кабат эшләп кайтканнан соң, ниһаять, мин шушы мәкаләне язарга булдым. Нигә дисәң, мин анда сүз бара торган төбәк авыллары тарихына кагылышлы, үзем өчен өр-яңа документларга тап булдым. Әлеге чыганаклар шундый саллылар һәм төбәк тарихын шулкадәр ачык яктырталар ки, алар белән танышканнан соң үземнең хаклы булуыма тәмам инандым, Дамир әфәнде Исхаков сүзләренең, тарихи чыганаклардан бигрәк, хискә бирелеп әйтелгәнлекләренә ышандым.
Беренче документка мин очраклы диярлек юлыктым. Ул - әлеге архивның 1-2 фондында саклана торган (1 нче тасвирлама) 6760 нчы эш, "О наделении землями башкирских припущенников Оренбургской губернии Мензелинского, Бугульминского и Бугурусланского уездов Надыровой волости" дип атала. 1851 елның июне ахырында башланган бу "эш"кә Оренбург хәрби губернаторы канцеляриясенең дистәләрчә кәгазьләре тупланган. 
Әлеге кәгазьләрдә сүз нәрсә хакында бара соң? Бер сүз белән әйткәндә, алар Богословск (Кичү) бакыр эретү заводы хуҗасы, коллежский ассесор Андрей Глазов белән янәшәдәге Урмышлы авылы крестьяннары арасында билгеле бер җир участогы өчен барган бәхәснең эчтәлеген тәшкил итәләр. Җиденче ревизия (1815 ел) йомгаклары буенча, 135 жан (ир-атлар) ясаклы татардан һәм 29 җан (ир-атлар) типтәрдән торган Урмышлы халкы әлеге җирне элек-электән, ягъни авыл төбәкләнгәннән бирле файдаланган, анда иген иккән. Шул ук вакытта ул җир биләмәсен әле корнет Андрейның бабасы - Богословск бакыр заводын нигезләгән Герасим Глазов - Нәдер старшинадан сатып алган һәм, имештер, алдым-бирдем документлары югалган. Сүз бара торган җир участогы астында, күрәсең, бакыр мәгъдәне яткан һәм заводчы Андрей Глазов аны ничек кенә булса да үзенә алырга уйлаган. Бер үк вакытта җирнең өсте уңдырышлы, ул крестьяннарны туендырып тора һәм, билгеле ки, Урмышлы крестьяннарның аны һич кенә дә кулларыннан ычкындырасылары килми. Ниһаять, аларның шикаяте 183 7 елның 8 гыйнварында Сенатта карала. Сенат исә Урмышлы авылына землемер җибәрергә, 1832 елның 10 апреле указы нигезендә, авылның ясаклы татарларын унбишәр, типтәрләрне утызар дисәтинә җир белән тәэмин итеп, бәхәсле участокны Глазовка кайтарып бирергә карар бирә. Землемер, Урмышлыга һәм Кичүгә килеп, һәр ике як белән сөйләшкәннән соң, крестьяннарга завод биләмәләренең икенче бер урыныннан шул кадәр үк җир бүлеп бирергә булалар. Ләкин ул, күрәсең, бик үк уңдырышлы җир булмый һәм Урмышлы крестьяннарының ышанычлысы Асанов яңа җирдән катгый баш тарта, крестьяннар исә аның сүзен хуплыйлар. Нәтиҗәдә бернигә дә ирешә алмаган землемер Оренбургка кайтып китә.
Әмма җир өчен бәхәс моның белән генә тынмый. Нәр ике як Оренбург губерна канцеляриясен шикаятьләр белән күмә. Шуннан инде бу эш белән Оренбург генерал-губернаторы Перовский шәхсән үзе шөгыльләнә башлый. Барыннан элек ул Нәдер волосте җирләренең тарихы белән кызыксына һәм үзенең хезмәткәрләренә әнә шул хакта мәгълүматлар тупларга куша. Бу эштә ничә кеше катнашкандыр да, ул күпмегә сузылгандыр, безгә анысы мәгълүм түгел. Ә менә губерна канцеляриясе чиновникларының уртак хезмәт җимеше булган документ безнең алда. 1851елның 23 июне белән тамгаланган әлеге документка советник вазифаларын башкаручы кул куйган, аны губерна канцеляриясенең секретаре һәм столоначальник раслаган. Аяныч ки, документта имзалар ярылып ятсалар да, ияләренең фамилияләре ачык язылмаган. Мәгәр монысы гына борынгы документның әһәмиятен киметми.
Шактый тыгыз итеп язылган һәм унөч биттән торган документны монда тулысынча китерү мөмкин түгел. Алай да аның темабызга ачыклык кертә торган урынына мөрәҗәгать итик әле һәм, төрле аңлашылмаучылыклар килеп чыкмасын өчен, өзекне ничек язылган булса, шулай китерик (танылмаган сүзләр урынына күп нокталар куелды): "... волость это название Надыровой получила от татарина Надыра Уразметова, который, отыскав до 1719 года пустопорожнюю землю между Казенными (... разуметь Казанскими) и Уральскими уездами, по речкам Заю, Шешме, Черемшану, Соку и других урочищах и, поселять на оной с прочими подобными себе инородцами, просит Правительствующий Сенат об утверждении этой земли за ним с товарищами. По сей просьбе, согласно предписанию Сената, хотя и была сделана в 1735 году Казанскою Губеренскую канцеляриею обыск и занята ими Надыровым земли оказались действительно не заселенною, но отказа на них сделано не было. Потом по возникновению со стороны... башкирцев Юрминоской и Байларской волостей спорам, татарин Надыр в 1750 году просит Оренбургскую Губернскую канцелярию утвердить за ним с товарищами занятия ими земли, по чему, по распоряжению Оренбургскую Губернскую канцелярию в 1751 году, восемь томов ... по отводу Надыра составлен был капитаном Ляховым чертеж. Между тем, по распоряжению местного начальства, последовавшему еще в 1749 году, отведено из тех самых земель значительное количество под поселение 14 деревень ямщиков, по Ново-Московской дороги. А впоследствии производились таковые отводы для других поселян казенного ведомства и отставных солдат" (2-3 битләр).
Укучыга аңлаешлырак булсын өчен, китерелгән документны бераз шәрехләп үтик. Тарихка "Нәдер волосте" дип кереп калган әлеге җирләр, 1914 елда ук Ризаэтдин Фәхретдин язганча ("Шура", N5), "Хива мәмләкәте кадәр" булып, аңа хәзерге Әлмәт, Бөгелмә, Лениногорск, өлешчә Азнакай, Сарман, Чирмешән, Баулы районнары, шулай ук Самара өлкәсенең Камышлы, Келәүле һәм Усаклы районнары җирләре кергән. Документтан күренгәнчә, Нәдер Үрәзмәтев төбәкне үзе өчен 1719 елга кадәр ачкан, аннан инде 1735 елда Казан губернасында, 1744 елдан әлеге җирләр Оренбург губернасы карамагында калгач, 1751 елда Оренбургта рәсмиләштергән, 1751 елда геодезист Ляховтан биләмәләренең сызымын да алдырган.
Бу кадәр зур территорияне аңа ни өчен биргәннәр соң? Мәскәүдәге борынгы актлар үзәк дәүләт архивының Бергколлегия фондында саклана торган борынгы документларга караганда, Нәдер Урәзмәтев Зәй, Шушма һәм Сок елгаларының үрге агымнарында күп кенә дегетле чишмәләр һәм бакыр ятмалары ача. Аңа әле 1729 елда ук завод салу өчен рөхсәт бирелүе дә мәгълүм. Әмма хөкүмәт аңа бу кадәр җирләрне мәгъдәнче булганы өчен генә бирмәгәндер. 1719 елда кабул ителгән Берг-привилегия, ягъни тау иреге законы буенча, теләсә кайсы сословие кешесенә җир мәгъдән табылган урында 250x250 сажин зурлыкта гына бүленгән. Димәк, Нәдер Үрәзмәтевнең дә "Хива мәмләкәте кадәр" җир алырга хокукы булмаган. Риза Фәхретдинов аңа бу кадәр җирләр бирелүен "дәүләт өчен олуг бер хезмәт күрсәткәнгә бирелгән" ди. Бәлки, чыннан да, шулайдыр, ләкин әлеге берәүнең дә аның нинди хезмәт икәнен ачыклый алганы юк. Без дә, бу эшне киләчәккә калдырып, хәзергә шул югарыда китерелгән документ белән канәгатьләнәбез. Анда безнең өчен иң мөһиме - Нәдер волосте җирләренең XVIII гасырның 30-40 нчы елларына кадәр буш ятулары кат-кат әйтелгән ич. Хак, Юрмый һәм Байлар волостьлары башкортларының Үрәзмәтевкә дәгъва белдерергә маташуларына караганда, читтә-чатта, ягъни якын-тирәдәге дала утрауларына, күчмә терлекчеләр вакыт-вакыт килеп чыга торган булган, әмма биредә аларның утрак тормыштагы авыллары булмаган. Бу сүзләрне Казан һәм Оренбург губерналары башлык ларының гамәлләре дә раслый. Алар да бу җирләрне буш һәм исраф ята дип бәяләгәннәр, аларны Нәдер Үрәзмәтевкә биргәннәр һәм биредә Яңа Мәскәү юлы ямчылары өчен авыллар нигезләргә рөхсәт иткәннәр. Күргәнебезчә, болары инде акка кара белән язылганнар һәм алар белән бәхәсләшү - мәгънәсез шөгыль.
Күршеләребездә танышкан хәзинәләрнең башкалары - Оренбург генерал-губернаторы В.А.Перовскийның 1839 елның 18 ноябрендә урыннарга җибәргән язма боерыгына земский исправникларның, үзләре карамагындагы авылларда яшәүче башкорт, мишәр һәм типтәр сословиеләрендәге крестьяннар, аларның саны (нигездә, 1834 елда үткәрелгән 8 нче ревизия йомгаклары буенча), биләгән җирләре күләмнәре, шул җирләрне файдалану хокукын раслаучы актлар һәм башка кайбер мәгълүматлар тупланган, "иң дөрес һәм канәгатьләнерлек" итеп төзелгән ведомостьлары алар. Әлеге ведомостьлар Башкортстан үзәк дәүләт архивының 1-2 фондында (1 нче тасвирлама, 4619 нчы эш) бердәм архив берәмлеге булып бүгенге көнгә кадәр сакланганнар. Бу уникаль документларның башкорт һәм мишәр сословиеләрендәге крестьяннарга кагылышлыларын тарихчы галим Ә.З.Әсфәндияров (Көньяк Урал археография җыентыгы. Уфа, 1976) һәм типтәрләргә нисбәтлеләрен Б.С.Дәүләтбаевлар (Малоизученные источники по истории Башкирии. Уфа, 1986) аерым җыентыкларда бастырып та чыгарганнар.
Алар нинди ведомостьлар да, губерна башлыкларына ни өчен кирәккәннәр соң? Хикмәт шунда, XVIII гасырдан башлан революциягә кадәр диярлек Уфа губернасында яшәүче крестьяннар төрле сословие һәм разрядларга бүленгәннәр: башкортлар, типтәр-бабуллар, йомышлы татарлар (мишәрләр), ясаклы татарлар, ясаклы чирмешләр, ясаклы чуашлар... Әнә шул аерымлыкларга карап, хакимиятнең крестьяннарга мөнәсәбәте дә төрлечә булган. Әйтик, җир асаба башкорт саналучыларга җан башына - 40 ар, мишәр һәм типтәрләргә - 30 ар, ә ясаклы татарларга - 15 әр дисәтинә генә тиеш булган. Ясак җыю системасында да шундый ук гаделсезлек яшәп килгән. Әйтик, башкортлар һәм мишәрләр ясакны елына 25 әр тиен түләсәләр (элегрәк исә бөтенләй түләмәгәннәр дә), Красильниковның җүләрлеге белән түгел, закон нигезендә төзелгән. Типтәрләрдән һәм ясаклы татарлардан 80 ешәр тиен алганнар. Оренбург линиясендә хәрби хезмәттә торучылар исә салым-алымнардан бөтенләй азат ителгәннәр. Менә шуңа да безнең бабаларыбыз элек-электән башкорт сословиесенә эләгергә тырышканнар, һәм байтагы үзләренең теләкләренә ирешкәннәр дә. XIX гасырның 30-40 нчы елларында әнә шул хәлне бераз тәртипкә китерү, бигрәк тә казак хезмәтендәге башкорт, мишәр, типтәрләрне дә ясаклылар итү хәрәкәте башланып китә. Шул уңай белән 18391842 елларда әлеге ведомостьлар җыелалар да инде.
Ничек кенә булмасын, урыннардагы өяз канцелярияләрендә булган кадәр мәгълүматларга нигезләнеп язылган бу документлар, байтак кына җитешсезлекләре булуга карамастан, бик әһәмиятлеләр һәм уникаль тарихи чыганаклар булып торалар. Алар арасында 1840 елның 19 март датасы куелып, земский исправник Малов имзасы белән расланган Бөгелмә өязе авыллары хакындагысы безнең өчен аеруча кыйммәтле. Әйтик, ведомостьларда теге яисә бу авылда яшәүче башкорт, типтәр һәм мишәр сословиесендәге крестьяннарның саны төгәл күрсәтелгән. Кайбер өязләр буенча аларның күпме җир биләүләре дә әйтелгән. Аяныч ки, безнең төбәк авылларыннан андый мәгълүматлар алынмаган. Чөнки әле бу елларда яңа җирләрне межалау үткәрелмәгән, өстәвенә алар, урманнарны төпләү һәм яндыру исәбенә, һаман арта торган. Тагы бер кызыклы факт - ведомостьларда теге яисә бу авыл типтәрләренең үз җирләреннән файдалану өчен беренчел документларны кайчан алулары китерелгән. Мәсәлән, Сөләй авылы типтәрләре җирләреннән файдалану өчен беренче килешүне асаба башкортлар белән 1738 елда гади дәфтәр битенә язганнар. Бишмунча, Яңа Кәшер һ.б. кайбер авылларның типтәрләре җирләрдән файдалануга рәсми рөхсәтне 1749 елда Сенаттан алганнар. Әлмәт, Түбән Мактама, Югары Мактама, Габдрахман, Тайсуган кебек авылларның типтәрләре исә үз җирләренең планнарына тәүге тапкыр 1750 елда ия булганнар һ.б.
Әмма безнең өчен барыннан битәр әһәмиятлесе - әлеге ведомостьларда кайбер авылларның нигезләнү даталарын чамалау мөмкинлеге ачыла. Әйтик, искәрмәдә Мәмәт һәм Урмышлы авыллары турында "По допуску жителей без акта более 100 лет владеют той же землей" диелгән. Документның 1840 елда язылганын искә алсак, әлеге авылларның типтәрләре җирләрдән 1740 елдан бирле файдаланалар булып чыга. Әнә шуңа охшаш мәгълүмат шактый документларда. Әмма монда һәр очракта да гади арифметик алымны куллануның җитди ялгышларга китерүе дә мөмкин. Бит әлеге мәгълүматларның байтагы старшиналарның, авыл аксакалларының хәтерләренә таянып кына язылган. Ә хәтер дигәнең ташка киртләп кую түгел инде ул, аның еш кына ялгышуы да мөмкин. Мәсәлән, шул ук ведомостьның бишенче графасында Чупай, Кичүчат, Сарабиккол авыллары типтәрләренең әлеге җирләрдән 150 елдан, Карабаш һәм Кодаш авылларының - 140 елдан, Миңнебай һәм Колшәрип авылларының 130 елдан артыграк файдаланулары әйтелгән. Шушы мәгълүматларны файдаланып, гади арифметик юл белән нәтиҗә чыгарып карыйк (1840-150-1690). Болай эшләгәндә, Чупай, Кичүчат һәм Сарабиккол авыллары - 1690, Карабаш һәм Кодаш - 1700, Миңнебай һәм Колшәрип авыллары 1710 елларда нигезләнгән булып чыга. Ләкин без, Мәскәүдәге борынгы актлар үзәк дәүләт архивында саклана торган (350 нче фонд, 2 нче тасвирлама, 3790 нчы саклау берәмлеге) Беренче ревизия документлары буенча, әле 1722 елда да (безнең төбәктә Беренче ревизия нәкъ менә шул елда уза) утрак тормышлы авыллар булмавын яхшы беләбез.
Әйе, ни генә димә, ревизия материаллары - үз вакытында кәгазьгә төшереп куелган бердәнбер ышанычлы документлар алар. 1727 елда кенәгә итеп төпләп куелган әлеге борынгы кәгазьләр исә Беренче ревизиядә ул чактагы Казан губернасы Уфа өязенең (1586 елдан) Минзәлә волостенда (аңа соңрак бар лыкка киләчәк Минзәлә һәм Бөгелмә өязләренең бөтен җир ләре кергән) 2220 җан ир-ат теркәлүен хәбәр итәләр. Кенәгәнең соңгы битләрендә шул заманда Минзәлә волостенда булган 42 авылны эченә алган табель бирелгән. Анда Ык буендагы Актаныш, Мөслим, Кырым-Сарай кебек авыллар теркәлсә дә, булачак Нәдер волостеның бер генә авылы да телгә алынмый. Димәк, алар әле булмаган, оешмаган, утырмаган. Аның каравы Бөгелмә төбәгендә 1746 елда үткән Икенче ревизия материалларында (РБАДА, 350 нче фонд, 2 нче тасвирлама, 3793 нче саклау берәмлеге) төбәкнең Яңа Нәдер, Әлмәт, Бигеш, Габдрахман, Әлки, Бишмунча, Кодаш, Карабаш, Яңа Кәшер, Мактама, Сөләй, Рәҗәп (Тат. Димскей), Туктар (Урдала), Иске Нәдер (Сугышлы), Шөгер, Керкәле, Сарабиккол, Иштирәк, Урмышлы, Чупай кебек дистәләрчә авыллары беренче кат телгә алына, аларда яшәүче татарларның исем-фамилияләре китерелә. Сүз уңаенда әйтеп китик, Кичүчат авылы әле менә Икенче ревизиядә дә искә алынмый, димәк, ул XVIII гасырның 50 нче еллары тирәсендә генә барлыкка килгән. Югарыда телгә алынган торак пунктлар нәкъ менә ревизия узган 1746 елда нигезләнмәгәннәр, билгеле. Алар инде бу җирләрдә аңа кадәр кайсы - биш, кайсы ун ел гомер сөргәннәр. Әнә шулардан чыгып, без Бөгелмә төбәгендәге утрак тормышлы беренче авыллар XVIII гасырның 30 нчы елларында төбәкләнгәннәр, дип авыз тутырып әйтә алабыз.
Инде күргәнебезчә, Идел-йортның нәни генә бер төбәге булган элеккеге Нәдер волосте тарихына кагылышлы төрле тарихи чыганаклар һәм архив документлары байтак икән. Шунысына да инандык, алар, беравыздан диярлек, Бөгелмә төбәгендәге утрак тормышлы беренче авылларның татарлар тарафыннан XVIII гасырның 30-40 нчы елларында нигезләнүләре хакында сөйлиләр, бу мәсьәләдә икеләнергә урын калдырмыйлар. Мәгәр шунысына да шаһит булдык, тарихи дөреслекнең ике икең - дүрт кебек ярылып ятуына карамастан, кемнәрдер әле һаман да мәсьәләне болгаталар, кирәксез бәхәсләр тудыралар икән.
Алай димәктән, Уфада миңа Башкортстанның абруйлы тарихчы-галиме, бик күп тарихи хезмәтләр авторы Әнвәр Закир улы Әсфәндияров белән очрашып сөйләшү насыйп булды. Ул Башкортстан авылларының тарихы өстендә дә бик актив эшләүче галимнәрнең берсе. Әнвәр Закир улы "Башкортстан сала һәм авыллары тарихы "ның инде алтынчы китабын бастырып чыгарды, җиденче һәм сигезенче томнарын матбугат өчен әзерләп йөри, һәр китапта, нигездә, өч район авыллары сәхифәләре генә басылганлыктан, бу эш озак дәвам итәчәк әле. Әмма башлаган эш - беткән эш, дибез бит, кайчан да булса, әлеге авыллар тарихының соңгы китабы да дөнья күрәчәк, билгеле. Галимнең әйтүенә караганда, ахыр томнарның берсендә Татарстан Республикасы, Пермь, Чиләбе, Екатеринбург, Курган, Оренбург, Самара, Вятка өлкәләрендәге "башкорт" авыллары тарихларына да урын биреләчәк һәм, билгеле инде, Әнвәр әфәнде аларны "башкорт авыллары" дип язачак. Нишлисең, кемнәрдер татлы йокыда чакта, өлгерләр эшләрен бетереп куялар шул. Безнең сөйләшү дә нәкъ менә авыллар тарихы хакында барды. Сүз уңаенда әйтеп үтик: Әнвәр Закир улы да безнең Бөгелмә төбәгендәге утрак тормышлы тәүге торак пунктлар XVIII йөзнең 30-40 нчы елларында нигезләнгәннәр дип саный.
Әңгәмә барышында мин аңа соңгы елларда Татарстанда да авыллар тарихы белән кызыксынучылар күренгәли башлавын, җөмләдән, бу өлкәдә яшь галим Таһир Кәримовның күзгә күренерлек байтак кына эш майтаруын әйттем һәм сүземне: "Алан да бу өлкәдә әле йөкнең авыр башы һәвәскәр тарихчылар җилкәсендә калып килә", - дип бетердем. Аның исә моңа һич кенә дә исе китмәде: "Зыян юк. Еш кына теге яисә бу тема өстендә һәвәскәр тарихчылар намуслырак та эшлиләр әле", дип кенә куйды.
Галим сүзенең никадәр рас икәне турында уйланып тормастан, үзебезнең һәвәскәр тарихчы Вахит Имамов "Сәет батыр" китабын күз алдыма китердем. Чыннан да, әнә ич, бер Вахит Имамовның тарихчы-галимнәребез дистәләрчә еллар буе чиләнеп тә, урыс авторларын кабатлаудан узмаган "Пугачев явы" темасын нинди саллы итеп әйләндереп салды, шул хакта өр-яңа сүз әйтте. 
Бу болай гына башка килгән фикер иде, билгеле. Чөнки мин үзем һөнәрмәндләр белән һәвәскәрләр арасында булмасын, башка кешеләр арасында булмасын, һәртөрле көндәшлеккә, тенденциоз усал бәхәсләргә, авторларның бер-берен кимсетүләренә чын йөрәктән каршы кеше. Галим-голәмә һәм зыялылар арасында фәнни бәхәсләр булгалап алуы табигый хәл, әлбәттә. Әмма алар, төрле усаллык-үчлеккә борылмыйча, хакыйкатьне ачуга юнәлтелгән булырга тиешләр дип беләм. Әйдәгез, бер-беребезне төрле кимчелекләрдә (һәвәскәрлек, иҗади ялкаулык һ.б.) гаепләми генә, тарихыбыздагы "ак таплар"ны бетерү өстендә кулга-кул тотынып эшлик. Шунда гына халыкка файдабыз тияр, билләһи. 