кешеләргә генә түгел, бәлки тулы бер милләткә караш-мөнәсәбәт ачыла. Айдар Хәлимнең яңа китабы әнә шул турыда.
Бөек Ватан сугышы елларында үзенең масштабы, Җиңү юлындагы урыны белән әһәмиятле вакыйгалар арасында Берлин операциясе аерылып тора. Ул иң канкойгыч булуы (һәр көнне 15 меңләп сугышчы һәлак була) һәм Германия башкаласы Берлинны алу, аның үзәгендәге Рейхстагка Җиңү Байрагы эленү белән тарихка кереп калды. Әлеге дөньякүләм әһәмиятле вакыйгада катнашучыларның берсе Башкортстанда туып үскән татар егете Газетдин Заһитов була. Капитан В. Маковның биш кешелек төркеме (өлкән сержант Г. Заһитов, сержант М. Минин, өлкән сержант А. Лисименко, өлкән сержант А. Бобров) Рейхстаг бинасына беренче булып Кызыл байрак элүгә ирешә. Батырларга шөһрәт китерергә тиешле вакыйга, кызганыч ки, онытыла, дөресрәге, оныттырыла, читкә кагыла. Рейхстагка беренче булып байрак элүнең даны-дәрәҗәсе башкаларга бирелә. Ни өчен? Ни сәбәпле? Әлеге сорауларга А. Хәлим китабында җавап эзләнә. Газетдин Заһитов - татар солдаты - гаҗәеп матур күңел дөньясы белән ачыла. Ул - табигать баласы, матурлыкны күрә һәм аңа соклана белүче кеше. Иптәшләренә гаять ихтирамлы булуы, аек акыллы, һәрбер эш-гамәлен уйлап һәм җиренә җиткереп башкаруы белән хөрмәт казана. Ихтыяр көче һәм тапкырлыгына таянып, Г. Заһитов кыю, курку белмәс, иң кыен шартларда да чыгу юлын таба алучы солдат булып таныла. Боларның нигезе - туган җире, ата-анасы, нәселе, татар халкының күп гасырлык яшәеш тәҗрибәсе, иманы. Нәкъ менә иң кыен чакларда, хәтта үлем куркынычы янаганда да, ул истәлекхатирәләрдән көч, ышаныч ала, өлкәннәрнең нәсыйхәте аңа юл күрсәткеч маяк булып тора. Автор егетнең рухи дөньясын ачуга киң урын бирә, чөнки сугышта "төп хөкемдар - физик батырлык түгел, ә кешенең рухи намусы". Әсәр төрле жанрлар синтезы буларак язылган. Автор тарихи фактларга нигезләнә, күптөрле документлардан, архив материалларыннан, истәлекләрдән, газета-журнал язмаларыннан файдаланып, тарихи дөреслекне торгызу, батырлыкка гадел бәя бирелү тиешлеген ача. Хакыйкатькә ирешүнең никадәр авыр булуын, нинди ясалма каршылыкларга очравын аңлау гаҗәпләнү катыш әрнү тудыра. Автор кече командирлардан алып фронт гаскәрбашына, хәтта дәүләт җитәкчеләренә кадәр җаваплы кешеләрнең еш кына шәхси мәнфәгатьләр колы булуын күрсәтә. Г. Заһитов һәм дусларының сугышчан юлы А. Хәлимнең күптөрле публицистик һәм фәлсәфи уйланулары караш-мөнәсәбәте белән кушылып китә. Сугыш вакыйгалары Г. Заһитов уйлары аша авыл-колхоз тормышы, мәхәббәт хатирәләренә барып тоташа. Автор һәрдаим сугышның ил-халык йөрәгендәге канлы яра булуын, аның миллионнарча кешенең гомерен алып китүен искәртеп бара. Кеше гомере берни белән үлчәнми торган кыйммәт булса да, төрле дәрәҗәдәге командирларның моңа игътибар бирмәве, теге яисә бу сугышчан бурычның кирәкмәгән корбаннар хисабына яулануы турында да җитди уйлана ул. Публицистик кайнарлык белән язылган юлларда кеше шәхесенең гаять түбән бәяләнүе, шундый ук мөнәсәбәтнең аерым милләтләргә карата да булуы ачыла. Авторның Сталин, Берия, Жуков һ. б. билгеле шәхесләр турында фикерләре, аларның сугыш мәсьәләләренә, аерым милләтләргә булган карашлары, билгеле, бертөрле генә кабул ителми, бәхәскә керәсе килгән урыннар да байтак. Әмма А. Хәлим бу мәсьәләләрдә дә үз стиленә, үз юлына тугры булып кала. Ул укучыны битарафлыктан арынырыга, үз кадәр чишендерелеп, кыйнаучыларның мылтыкларына бәйләгән килеш, артларыннан өстерәтелгән шәрә кеше иде.
- Яңа шпицрутеннар китерергә! - дип җикерде полковник". Лев Толстой, "После бала" әсәре, XX гасыр башы 
I бүлек
Кешелек яратылганнан алып шулай: меңләгән күрсәт-мә-ләрнең меңләгән телләрдән үтеп, меңләгән казылма чокыр-брустверлар аша сикереп, уңасы җирдә уңган, туңасы җирдә туңган, алга барасы урында кинәт кенә чигенгән, чигенәсе урында соңгы чиктә өзелгән төштә ялганган, колак төбеңдә, аягың астында шартлаган шартлаудан көн белән төннең буталып, аңың югалган һәм, сукыраеп, яраңнан аккан кан белән тупракны сугарып, очраклы рәвештә кулыңа эләккән өзек элемтә чыбыгы буйлап фронт линиясе аша үзебезнекеләргә чыгам дип, дошманнарыңа килеп чыккан һәм тагын да мең вә меңнәрчә кеше аңы сыйдыра алмый торган миллион вакыйгаи хәлләрдән торган үлеш-үтереш тегермәнен сугыш дип атыйлар... Кинәт аның борынын әчкелтем чәчкә исләре ярып керде. Ул ишелеп килгән шомырт исләре иде. Берлинда да шомырт булырмы?! Әүвәлдә айнымый торды: каян килә бу дары, төтен, көйгән тире-йон исләре, йокы әчесе белән бергә кирпеч валчыкларына кадәр очып йөргән куе тузанлы һавада мондый хуш исләр? Кайда, нинди яланнарда йөри ул? Шомыртлар һәм баланнар чәчкә аткан Бөре елгасы һәм Чуртанлы Күл буйларында түгелдер бит? Утынлык Чишмәсе битендәге мәтрүшкәләр дә, аллы-гөлле кыңгырау чәчкәләр дә йөгереп килмәгәндер бирегә? Олы Күл басуларында үкси-үкси чәчкә аткан карабодайлардан да килмидер мондый бал исләре? Газетдин, сикереп торып, подвалның җир өстенә яртылаш чыгып торган җимерек тәрәзәсе янына килде. Таң ата башлаган икән. Ул, өсте-өстенә берничә кирпеч куеп, ачкаларына басты һәм, тыштан агылган хуш исле агымнан башы әйләнеп, чак-чак егылып төшмәде. Гүя җил, таң атканда юнәлешен үзгәртеп, бу әле кара төндә генә тартып алынган подвалларга хуш исле шәрәфәт куа иде. Сагыну хисләреннән түземе бетеп, фашист снайперының мөшкәсенә утыруыннан да курыкмыйча, тәрәзә рамы эченә башын тыгып тышка карады һәм таң калды: гүя, сугышны туктатып, алда һәм артта, уңда һәм сулда, шәһәр аша, Газетдиннәргә таратылган Берлин картасыннан чыгып караганда - боларны Газетдин кардәшегез яттан белә! - шәһәр чигеннән Лертер вокзалы, Инвалиден-штрассе урамына, аннан дугаланган Шпрее елгасы аша Рейхстаг, Бранденбург капкасына, Тиргартен паркларына кадәр һәркайда - бакчалар һәм аллеялар, бульварлар һәм скверларда, гүләп һәм үкереп, кайнап һәм котырып, алмагачлар, юкәләр, җиләк-җимеш бакчалары чәчкә аткан! Һәм шыгыршыгыр килеп, күктән йолдызлар коела!.. Бәрәкалла!..
Сугышта һич кенә дә сугышасы килми. Ашау онытыла, бары йоклыйсы һәм су эчәсе килә. Әмма "сугыш" дигән нәрсәнең гаҗәеп әрсез комары, үтерү ләззәтеннән көчлерәк булган җиңү ләззәте бар. Җиңү кояшы шуңа биектән түгел, боектан чыга. Сугышта солдат курыкмый дигән сүз дә дөрес түгел икән. Курка. Ничек кенә курка әле. Менә, мәсәлән, Газетдин үзе дә курка. Шундук догаларын укый башлый. Сугыш аткан тавышны йоткан юеш томан кебек ул. Бу томан туктаусыз шартлау-гөрселдәүләр, дүрт яктан атылган ядрәләр, өстән коелган мина-бомбалар белән кайнап тора, тора-бара адәм баласы аңа өйрәнеп китә һәм бу күзгә кергән үлем томаны аңа беркайчан да таралмас кебек тоела, һушны алган акырыш-бакырыш, аһ-вахлы үлем авазларының һич тә туктамаячагына инанып, сугыш халәтендә яши башлаганда гына, ошбу сугыш дигәнең туктый да куя. Әйтерсең һәр ике як үлемнән бик нык курка, курыккан саен ныграк атыша, аннан тагын да ныграк атышыр өчен тамак туйдырып алырга дип кенә туктый. Берлинның Каров бистәсен һәм гаять зур империаль почтамт бинасын алганнан соң шәһәрне кат-кат әйләндергән автострада боҗраларын һәм башка корылмаларны кулга төшерү өчен барган озак алыштан соң да шулай булды. Берлин операциясе башланганнан, ягъни 16 апрельдән инде ун көн ал-ял күрмәгән сугышчан дуслары таң алдыннан җимерелеп көлгә калган почтамт подвалында кайсы кайда баш төртеп йокыга талдылар. Үзе белән биш кешелек штурм төркеменә ял биреп, ул кизүдә калды. Хәер, соңгы вакытта аны болай да йокы алмый. Бу сугыш чынлап та бетүгә бара микән? Фашистларның Берлинда күрсәткән каршылыгына караганда, сугыш әле һич тә бетүгә түгел, комары килеп, кызып кына бара кебек. Гүя һәр ике як, сугыш турындагы халыкара конвенцияләрне үтәгәнлекләрен раслап, бер-берсен бик ихтирам итә, имеш. Зурлый. Кадерли. Ахыры, ике як та кеше үтереп арый һәм, инде тибүдән туктаган йөрәкләр өстенә утырып, тибә микән дип үз йөрәген тыңлап карый. Сугышта була торган сәер тәнәфес "тынлык" дип атала. Шуңа күрә солдат мондый тынлыкта ике генә минутка булса да сабый булып йокыга китә һәм ике минуттан аксакал булып уяна... Йөрәкне ярып, бала кычкырган тавыш ишетелде. Газетдин ялт итеп тышка карады. Тәрәзәдән бераз гына арырак - снарядтан ярты кәүсәсе умырылып төшкән юаннан-юан юкә агачы. Умырылган җире ак җәймә яки марля белән бәйләнгән сугышчының ярасы кебек агарып тора. Кем кычкырды? Шушы имгәнгән юкә түгелме? Малай чагындагы ат куналары исенә төшеп, күзләренә яшь типте. Берлинга тынычлык илчесе булып яз килгән! Ишетәсезме, безне басып алырга хыялланган әфәнделәр һәм ханымнар, Берлинга яз килгән, яз килгән, яз килгән! Аны сезгә без алып килдек. Газетдинне туган авылы Яңа Куыш - Янагышы, биш бала үстергән әткәсе-әнкәсе, сугыштагы Тимербай белән аны беренче тапкыр күтәреп мәктәпкә алып барган Сәгыйдулла агалары, апасы Хөсникамал, сеңлесе Сафра һич кенә хәтердән чыкмый газаплыйлар. Һәм, әлбәттә, күрше Өрьяды авылыннан сөйгән кызы Саҗидә. Саҗидәсе хакында - аерым сүз. Ул - аның өй артындагы шомырты. Алар Янагышка утырмага килгән Саҗидә белән хәрби хезмәткә китәр алдыннан гына таныштылар. Ятим үссә дә, уймак кебек җыйнак, гөл сабагы кебек зифа гәүдәле ул. Алар да, биш бертуган - өчесе ир, икесе кыз бала - ата-аналарыннан бик яшьли ятим калганнар. Инде абыйларының өчесе дә фронтта, ә менә Саҗидә, сары сандугач баласы, төпчек кыз баламын дип тормый, агалары кайтканчы өянке астындагы ата-ана нигезенең җылысын саклый.
Өй артында шомыртым бар, Яннарында - бөрлегән; Сине сөям, сине көтәм, Син бит минем бер генәм. Их, никадәр сагынды ул аны! Хат язарга иде дә бит. Кая инде. Рейхстагны алгач, рәхәтләнеп, аякларын бөкләп утырып язар әле. Бу кадәр сагынуны аңлатырлык сүзләрне каян табарга? Алла боерса, сугыштан исән-сау, ранный-фәлән булмыйча, төзек аяк-кул белән кайта ал-са, аңа өйләнер. Йорт төзер, тәрәзә яңакларын, франтуннарны аклы-зәңгәрле сайрар кошлар белән бизәр. Миллионнар арасындагы сугышчының гәүдәсе ялгызлык кичерүе мөмкин, ә менә рухыҗаны аның беркайчан да ялгыз булмый. Ул атакаларга да ялгыз бармый. Һәркемне үз Саҗидәсе озата бара. Солдатның җаны атакага ялгыз барса үлә. Аны теге... кадерле хис... ничек дип атарга?.. Мәхәббәт дисәң, шапырыну буладыр... шундый кадерле хис, сирәк тойгы окоптан окопка очыртып йөртә. Аның кесәсен, кесәсен генә түгел, йөрәген, җанын, башкайларын Саҗидәсенең кулъяулыгы җылыта. Бу хакта пышылдап кына булса да әйтми булмый. Кызлардан, туган ягыңнан, туган кырларыңда иген иккән туган кавемең вәкиләсеннән алган беренче ядкяр бит ул! Моңардан да зуррак бәхет булуы мөмкинме кан эчендә йөзгән солдатка? Уйларымны ишетмиләрме дигәндәй, тирә-ягына караш ташлады. Юк, беркем ишетми-күрми, дошманнан калган корал-корамал, дошман телендә язылган әрҗәләр, контейнерлар, кәгазь-мәгазь, ватык мебель, кырылган савыт-саба, җимерелеп төшкән зиннәтле кашагалар, эсэс свастикалары масаеп кычкырган озын тастымаллар, кирпеч, гранит, мәрмәр ватыгы, чаң-тузан өстендә кайсы кайда ауган иптәшләре йокыларын дәвам итәләр иде. Алар белән рәттән калтайган кунычлы итекләре, кунычларына урап куелган чолгаулары да йоклый иде... Моңа кадәр ул әүвәлдә бер ел чамасы Икенче Балтыйк буе, аннан күпмедер вакыт Икенче, хәзер инде Беренче Белоруссия фронтында сугышты. Ул аларны хәрби билетындагы исемлек рәвешендә генә хәтерли. Фронтлар алар ат тәртәсе башындагы фонарь кебек кабындылар да сүнделәр. Аларның беркемгә кирәге юк кебек иде. Мал да ашаган җиренә кайта дигәндәй, яралансаң-нитсәң, шул кире кайтыр адрес буларак кына кирәк иде алар. Ә менә фронтта язлар ниндирәк булып хәтерендә калган соң? Калганмы? Калган! Күп авыл, шәһәрләрнең исемнәре калмаган, ә менә язларныкы - кызларныкы кебек! - калган!.. Бу бит бишенче яз, малай гынам!.. Әйтүе генә ансат. Сугышны ул Эстониядә каршылады.
Беренче яз - әле сугыш башланмаган, әмма дары әчесе борынны кытык-лый: алар, булачак кече командирлар, Фин култыгында, Кохтла-Ярвеның ком тауларында, алсуланып туңган куллар белән, САУларны яшерер өчен, базлар казыйлар. Күз курка - кул эшли. Йөрәгеңне яшермә, танкны яшер!.. Кар кырпагы белән танк кадәр танкны, бармакларың белән чокып, кушучлап ком ташып, гаубицалар күмгәнеңне сизми дә каласың. Икенче яз - Ленинград тарафларына хурлыклы чигенү. Ватандашлар күзенә күренмәс өчен, соңгы тиенеңне бирерсең. Өченче яз - Псков сазлыкларында атлары-арбалары белән сазга чумган гаубицалар. Дүртенче яз - Великие Луки, Псков, Невельдән кабат шул ук Балтыйк буена. Һөҗүм белән чигенү арасындагы сугыш газабы. Иң авыр газап. Аннан, ниһаять, Европа - җимерекләр астында калган үле шәһәр - Варшау, җаныкай!.. Бишенче яз - менә ул. Инде Берлинда!.. Аларга чигенү, дошманга әсир төшү ярамады гына тү-гел, җинаять саналды. Командирлар юлбашчыбыз Сталинның 227 нче боерыгын авызга чәйнәп каптырдылар: "Бер адым да артка чигенмәскә!", "Бездә әсирләр юк. Бездә качкалаклар, сатлык җаннар гына бар". Әмма гамәлдә генераллар чигенде. Алар чигенгән өчен солдатлар җавап бирде. Солдат белән ил чигенде. Миллионнар әсир ителде. Ул, Газетдин, Аллага шөкер, әсирлеккә төшмәде. Батыр булганы өчен генә түгел. Насыйп итмәгәнгә. Аның мәктәптә чакта Беренче бөтендөнья сугышында катнашкан ниндидер бер татар әсиренең көндәлекләрен укыганы хәтердә: "...Без, алданып, аларның гаскәре аздыр дип куып килгән идек. Тегеләрнең гаскәре күплеген сиздек тә, пешкән ашларыбызны калдырып, кире качарга мәҗбүр булдык..." Бу сугыштамы?! Бар, качарсың, артыңнан штрафбат мылтык төзәп торса. Юк, аларга гомер саклап та качарга ярамый! Гомер саклау тыелган!.. Гомер хакыннан гына тормыйбыз!.. Эстон, латыш һәм литвалы хуторлар аның хәтерендә яхшы сакланган. Үзләренең тыйнак җыйнаклыгы белән өянкеле-шомыртлы татар авылларына охшата иде ул аларны. "Холм" операциясеннән соң 832 нче аерым артиллерия разведкасы дивизионын резервка ялга чыгардылар. Өстән ядрә яумый торган көннәрдә аны Саҗидәнең үзе кебек җыйнак посылкасы килеп тапты. Ничек кенәләр башына килгән диген яраткан чукынчыгының! "Әрмедән берәр марҗа ияртеп кайта күрмә тагын!" - дигән иде ул озат-канда, чәчүргечләрендәге тәңкәләрен зеңләтеп. "Кайтам, кайтмыйча! - диде ул чакта Газетдин, анысын-монысын уйлап тормыйча. - Сез, татар кызлары, кәбестә тозлый белмисез бит. Мин кайтканчы кәбестә тозларга өйрән, яме!" Посылкасында кипкән җиләк, как, сохари, юка итеп турап киптерелгән үтә күренмәле бәрәңге элпәләре һәм - һи-и-и! - ифрат та матур, ап-ак батист кулъяулык җибәргән. Аның муллыгы, уңайлыгы!.. "Тукымасын ак җитеннән үзем тукыдым, кар суларында изрәтеп юдым-ышкыдым, кат-кат чайкадым. Аннан, Янагышның син яраткан Мәсәлим чишмәсе суында бәләкләдем... - дип язган иде ул хатында. - Сугышка кергәндә, кесәңә салып кер, яме, ятканда баш астыңа салып ят, яме. Мин әйткәнне тыңла, яме... - Ул кулъяулыгына шигырь дә чиккән: Герман сугыш башлаган бит, Фронтларга, әйдәгез! Газый дустым ранный булса, Авырттырмый бәйләгез!..
Саҗидә". Ата-анасы, апа-сеңлесенең алларында авыз итәр ипи-ләре бар микән? Карыннары таламый микән? Чәйләрен агартырлык сыер малын тоталар микән? Авыллары бик тә мал-туарлы, балыклы, җиләк-җимешле иде, сугыш кына корытмаса. Һәм бик тә борынгы. Рәсәй ягыннан Польша-Паспалитайга каршы сугышларда катнашкан яугир Акбирде Бикбулатов 1688 елда үзенә падишаһ тарафыннан бирелгән имана җирләрендә нигезләгән аны. Акбирдегә кучер булып хезмәт иткән Заһит та җебеп калмаган, үзенә утар төзеп, егерме баганага мал бәйләп аякка баскан. Үз якларында яңа салынган йорт "куыш" дип аталып йөртелгәнгә күрә, авылга "Яңа Куыш" дигән исем кушканнар дип сөйли иде авыл аксакаллары. Хәзер кыскача Янагыш, хәтта Яңакош дип тә йөртәләр. Аксакаллар дигәннән. Әгәр алар өчәү булган булсалар, берсе Бикбулатов, икенчесе Җәмилев, өченчесе Заһитов булып чыккан, әлбәттә. Революциягә кадәр биш йөзләп йортта ике мең ярымлап кеше яшәгән, алты очында унике генә таш кибет эшләгән, мин сезгә әйтим. Шул бик тә тамырлы һәм хәлле Бикбулат, Җәмил һәм аеруча укымышлы, белемле исәпләнгән Заһит нәселләре тотып торган авыл-ны. Араларында иң дубрыйлары Заһитовлар булган. Башка Заһитлар шикелле шыңгырдап торган йорт-кура, берничә ат, сыер асраган, шуның өчен кулаклар исемлеге буенча чак-чак кына Себер урманнарына куылмыйча калган әтисе НКВД тоткынлыгыннан бары тик колхозга кереп, бар малын шул колхозга тапшырып кына котыла. Колхозлашу елларында чыгарылган бик тә әче такмакны да Заһитовларга, атап әйткәндә, атасы Казыйханга чәпәргә тырышып карадылар. Алла сакласын! Атасы кая ди, йорттан шигырь язарлык, май язарлык, капкадан ат чыгарырлык та грамыты булмавын ант итеп раслады. Ә такмак, чынлап та, яңа тормыш коммунарларын сидереп сидекләренә утыртыр дәрәҗәдә тозлы иде. Андагы киная, читләтеп бәрү!.. Андагы "каз ала"ны - "казала", "тары ала"ны "тарала" дип бернинди атаклы Лев Толстой, Максим Горький, Ромен Ролланнар әйтә алмаячак. Болар бары изелгән-киселгән татар крәстиәне телендә генә яратыла ала: Калхуз каз ала микән? Калхуз тары ала микән? Почмак саен упалнамуч, Эттән ярала микән? Газетдин татлы уйларга бирелеп тә өлгермәде, подвалның җирдән бераз гына күтәрелгән җимерек тәрәзәсе каршында адашкан мина шартлады. Аның ярчыклары, почтамтның җимерелми калып, менә авам-менә авам дип торган ярты диварына бәрелеп, буш чиләк каккан авазлар чыгарып коелды. Якында гына әче итеп автоматтан чатырдаттылар. Ядрәләр тәрәзә өстен кыеп үтте. "Егетләрне уята күрмәсеннәр иде, - дип уйлап алды Газетдин. - Сугышта йокы - орденнан да зуррак бүләк". Үзе исән иде. Гүяки уч төбенә төшкән ядрәләрдән бу юлы да исән калды. Гомере булгач, сугышта бер генә тапкыр да яраланмады бит ул. Әле ерак 40 нчы елда әнкәсе биргән "Әлхәм" бөтиен командирлар күзеннән ике елга якын култыгында яшереп саклаган, бары тик 1943 елның кышында Великие Лукины азат иткәннән соң, мунча кергәндә, дивизионның мие кипкән замполиты Грабаренко, күреп алып: "У-у, поганый, на себе Коран носишь?! Я ведь крест не ношу!" - дип җикергән һәм, муеныннан өзеп ыргытырга дигәндә, бу түбәнлекне эшләргә бирмичә, чак-чак сугышып китмичә, уеннан уймак чыгарып, шулай да, туган якларындагы бер җырда әйтелгәнчә, "Колый-кантун гыналай, ай-һай, кансыз, бер сүз әйтсәң, кылыч кармалай" дигәндәй, шул ук Грабаренко, рапорт язып, аңа "эш" кузгаттыргач, һәм "эше", коммунист буларак, парткомиссиядә каралып, бөтиен муеныннан алып солдат капчыгына яшерергә мәҗбүр булган Газетдин авыз чите белән елмаеп куйды: әйе, адашкан ядрәләрдән исән калды, 1940 елның көзендә Кызыл Армиягә киткәндә әнкәсе биргән бөтие, инануынча, аны һаман Газраилдән саклый иде. "Бәрәкәт - ашыйсы ризыгыңа, изгелек - үлемеңә кадәр". Кем әйткән бу канатлы сүзне? Гомумән, сугышта динне кысу дигән нәрсәне күрмәде ул. Ә менә Грабаренко шикелле тилебәрән орлыгы ашаган "иптәшләр" очраштыра иде. Шунысы тагын: ул килеп керү белән, землянка сарымсак исе белән тула. Каян таба ул бу кадәр сарымсакны, кайчан ашап өлгерә - һич аңламассың.
Парткомиссиядә бер полковникның "Сине сугышта мөселманлык бөтиеме, әллә совет танклары саклыймы?" дигән мәкерле соравына, аны-моны уйлап тормыйча, "Бөти - атаманамның изге сугышка биргән фатихасы. Ул танкны да, таякны да - барыбызны да саклый" дигән җавабыннан соң йомшара төшкән комиссия әгъзалары "дини фанатизм"нан сак булырга чакыру белән чикләнгән иде. Үзен иләктән иләгән комиссиядә әтисе Казыйхан Һушҗыяр улы, әнисе Хөсникамал Шәймәрдан кызын искә алып дөрес эшләгән булып чыкты. Нәкъ шул Великие Луки өчен сугышлар барган, аңа Грабаренко каныккан көннәрдә, туган авылы Янагышта, апасы Хөсникамал (алар ягында беренче бала кыз булса, борынгы төрки гадәт буенча анасының исемен кушалар) белән сеңлесе Сафра - ике хәлсез кыз бала, үзләреннән зур лом-кәйлә күтәреп, ике көн буе шакыраеп туңган җирне казып, әтиләрен күмеп азапланганнар икән. Акыл иясе булган әнкәләре аларга сугыш сагышында буй салып йөзгән Газетдиненә бу хакта язмый торырга кушкан булган. Ул моны 1945 елның җәендә, авылга ялга кайт-кач кына беләчәк. Булгач та була бит тормышта хәлләр, билләһи газим!.. Тукта, бүген нинди көн соң әле? Сугыш барышында истәлекле көннәр аз булмады. Әмма иң нык хәтердә калганы 20 апрельдер. Ул көнне, ягъни Гитлер туган көнне ( фюрерның кичә генә сигез метрлы бетон астындагы яңа бункерга күченгәнлеген алар, әлбәттә, белми иде), аны "котлап", 79 нчы укчы корпусның 136 нчы тупчылар бригадасыннан капитан Миркин батареясы өлкән сержант Газетдин Заһитов исәпләгән координатлар буенча беренче тапкыр Берлинның үзәге - Гитлер рейхсканцеляриясе урнашкан кварталны утка тотты: - Тигезлек - 30-0! Буссоль - 42-80! Прицел - 750! Шартлаткыч фугас белән Рейхстагка - ут!.. Ну биеттеләр дә "Әпипә"гә рейхсканцелярия тирәсен!.. Берлиндагы котырынкы каршылык, әлбәттә, Газетдин-нәрнең 20 апрельдә озатачак "сәлам туплары"н көтеп, 15 апрель кичендә фюрерның немец солдатына булган соңгы мөрәҗәгате нәтиҗәсе иде.1941 елның 21 июнендәге "Көнчыгыш фронт солдатларына" дип аталган беренче мөрәҗәгатеннән соң мондый алымны Гитлер ихтыяҗ булган саен кабатлый килде. Чыгышны Геббельс аңа әллә кайчан, әле Жуков "Берлинны февраль башына алам" дип янаганнан соң ук язып куйган иде. Берлин кварталларында без бирәчәк корбаннар Гитлерның шушы соңгы "Аккош җыры" белән билгеләнгән иде:
"Көнчыгыш фронт солдатлары! Большевизм күралмас нәфрәт белән безгә соңгы һөҗүмен башлады. Ул Германияне җимерергә һәм безнең халыкны юк итәргә тели. Сез, Көнчыгыш фронт солдатлары, сезнең хатыннарыгыз һәм балаларыгызны нинди язмыш көткәнен беләсез, чөнки барлык ирләр һәм балалар үтерелә, хатын-кызлар казармаларда мәсхәрәләнә, исән калганнар ерак Себергә куыла. Без бу һөҗүмне алдан күрдек, гыйнвар аенда көчле ныгытмалар булдырырга тырыштык, дошманны безнең артиллерия көчле ут белән каршылаячак. Дошманның бихисап югалтулары яңа частьлар белән тулыландырылды, әмма безнең фронт та фольксштурм белән бермә-бер көчәйтелде. Большевизмны бу юлы да иске тарихы көтә, ул хәлсезләндереләчәк. Кем дә кем бу моментта үзенең бурычын үтәми, шул халкына хыянәт итүче булып бәяләнәчәк. Әгәр ниндидер полк яисә дивизия үз позициясеннән чигенә икән, алар хурлыклы рәвештә бүгенге көндә бомбалар астында җәфа чиккән хатыннары һәм балалары алдында җавап бирәчәк. Берлин немец шәһәре булды һәм немец шәһәре булып калачак.Европа беркайчан да урысныкы булмаячак. Бер-берегез белән тыгыз хезмәттәшлек итегез, бу минутта илнең тирән төпкелләрен саклау белән түгел, ә бәлки балаларыгыз, хатыннарыгыз, димәк, үзегезнең язмышыгызны саклау белән шөгыльләнегез. Бу сәгатьләрдә сезгә барлык халык карап тора". Уйлары белән мавыгып, ул, гадәтенчә, яңа көнне теркәргә дә оныткан. Газетдин түш кесәсеннән кенәгәсен, химик карандашын чыгарды һәм, тел очында шәмәхә төртке калдырып, төкереге белән чылатты да язып куйды: "1945, 27 апрель. Кичә, 26 апрель таңында "Рейх-стаг" операциясе башланды". Язганын укып чыкты да уйга калды. Соңгы көннәрдә бүтән яңалыклар булмадымыни? Алар арасында безнең хәлләрне җиңеләйтә торганнары да бар түгелме? Ул каләме очын тагын да теленә төртте һәм өстәде: "25 апрель, 1945. Коневның Беренче Украина фронты гаскәрләре Эльба елгасы ярындагы Торгау шәһәрендә Америка генералы Эйзенхауэр җитәкчелегендәге союздаш гаскәрләр белән кавыштылар. Киләчәктә аерылмасыннар иде". 
II бүлек
Башлануын башланды, әмма безнекеләр сигез тапкыр һөҗүмгә күтәрелеп, сигез тапкыр түшәлергә мәҗбүр булды. Газетдин кенәгәсенә үзенә генә билгеле тамгалар сызгалады. Берлин операциясе башланган көннән алар хәрабәләр арасыннан, артта меңләгән гәүдә калдырып, кайда алга сикереп, кайда чигенеп, тәүлегенә бер, аннан ике, аннан өчәр чакрым гына алга бара алдылар.
Рига, Варшау, Быдгощ, Познань кебек ныгытылган, бер яктан алу, икенче яктан бирмәү өчен барган каты сугышларда барлык яшәү тамырлары өзелгән, шәһәр хуҗалыгы, җитештерү чыганаклары мәхәллә арты мәхәллә юкка чыгарылган, һич арттырмыйча әйткәндә, мәеткә калган шәһәрләрне азат иткән Газетдиннең Берлинга җитәрәк һәм Берлинның үзендә бу кадәр акыл, осталык, тырышлык, бу кадәр немецларча төгәллек белән оештырылган саклану чараларын күргәне булмаган. Боларны берәр чын тарихчы язар, яза алыр микән?! Әнекәй генәм!..Шәһәрдә генерал Вейдлинг кул астындагы өч йөз меңлек регуляр гаскәр, Гитлерның шәхси сакчысы генерал Монке җитәкләгән ике йөз меңлек эсэс гарнизоны, шуларга өстәп, өч йөз меңлек фольксштурм, йөз меңлек полиция гаскәрләре, йөз меңлек гитлерюгенд. Тагын да төрмәләрдән чыгарылып, корал астына куелган йөз мең башкисәр. Берлинны саклау системасы 9 сектор-бүлемгә бүленгән, 9 нчы бүлемдә - гадәттән тыш җаваплы хөкүмәт биналары кварталында - империя канцелярия-се, гестапо, рейхстаг. Аларны эсэсларның сайланма дивизияләреннән торган өч саклау рубежы ураткан: тышкы ябык зона, тышкы саклану уры һәм эчке саклану уры. Һәр тәрәзәдән - автомат-пулемёт мөшкәсе, һәр чокырдан танкка каршы туп тырпайган. Берлинның үзенә кадәр 500 чакрымлык тугызар рәтле траншея, мина кырлары, чәнечкеле тимерчыбык, танкка каршы чокырлар, аркылыторкылы металл әвернәләр, бетон баганалар, дотлар, дзотлар, тупларын көнчыгышка ыржайтып чокырга утыртылган танклар, турыдан ата торган авыр гаубицалар, меңләгән миномёт, адым саен оялаган снайпер, балкон саен кунаклаган гранатомёт, шунда ук, синнән бераз аста, син гомереңдә күрмәгән-уйламаган суүткәргеч коесы, трансформатор ишеге, түбә кыегы саен борын төрткән фаустпатроннарны исәпләсәң, бу ачык яландагы иң авыр фронталь сугыштан мең вә миллион тапкыр авыр, катлау-лы, җир йөзенең бер генә даһи язучысы, бер генә даһи композиторы сурәтли дә, аңлата-яңгырата да алмаслык мәхшәр иде. Һәм бу кадәр куәт оборонада яткан атаклы стратег-гаскәрбашларның күзәтү пунктыннан һәм генштаб карталарыннан турыдан-туры аларга каршы ут ерып һөҗүмгә барган солдат күкрәгендә кайтарыла иде. Газетдин кебек "карт" солдатларга Берлинны "классик урам сугышы" ысулы белән алып булмаячагы көн кебек ачык иде. Шәһәр - сакланган як өчен хәзинә сандыгы. Анда иске схема буенча һөҗүм мөмкин түгел: артиллериянең ут ташкынын эчкә үткәреп тә, башта танклар, ә алар артыннан пехота җибәреп тә, һавадан утка тотып та булмый - урамнар, тыкрыклар манёвр мөмкинлеген бирми, көчләрне бер-берсеннән аерып бик-ли, юкка чыгара. Үзара кисешкән урам чатларындагы ут нокталарын гадәти чаралар белән бастырып, дошман тылын бер чакрым тирәнлегендә утап-чистарту да мөмкин түгел. Гади һөҗүм ысулы белән алга барган очракта бирегә 4000 чакрымлык юл үтеп килгән гаскәрләребезне фашизмның үз оясында кырып бетерәчәгебезне аңлап алган җитәкчелекнең фронт эшелоннарында эсэс гаскәрләре үрнәгендә ашыгыч рәвештә төрле гаскәри көчләрне берләштергән штурм частьлары оештыруын солдат халкы куанып каршылады. Мондый частьлар Газетдиннәрнең 136 нчы бригадасында оештырылды.
Аларда тупланган көч-куәт хәрби диспозициядә берни аңламаган кешегә дә аңлашыла: беренче эшелонда - гади укчы батальон, аның карамагындагы 6-8 авыр һәм җиңел туп. 46 танк, алар артыннан икенче эшелонда - укчы рота, тагын да 4 туп, 2-4 танкка каршы ата торган мылтык, 2 станоклы пулемёт һәм 2-3 танк. Яхшы көч бит!.. Мобиль йодрык! Касыгыңа гына тондыра! Штурм төркемнәрен 200-300 метрга өлешләп-өлешләп алга ыргытып, йорт-ихата тирәләрен, подвалларны дошманнан чистартып, ут нокталарын бастырганнан соң, бу алымны тагын-тагын кабатларга туры килә. Шулай да Берлин тизлеге зур шәһәрләрне алу тарихында иң түбән тизлек иде. Сугышның бүген 1406 нчы көне икән, димәк. Шушы көннәрнең берсе дә үзенеке түгел. Тасма телләнә димәгез, әмма!.. 24 нче яше белән барган ир-егет бу көннәрне сөйгәненә, иленә, җиренә, халкына багышларга тиеш түгел идеме? Моның өчен кем җаваплы? Кем җавап бирәчәк? Бирерме? Шушы 1406 көн эчендә ул үз йөрәгенең терекөмеш тә түзмәс температурасы белән нинди генә тимерләрне эретеп ябыштырмады, сугыш комбайнының нинди генә тешләрендә өзгәләнмәде, нинди генә ташны хәнҗәр булып тишмәде, адәмнәргә килсәк, нинди генә пәйгамбәри затлар, нинди генә җаһилләр, нинди генә айгыр Грабаренколарны күрмәде!.. Шушы 1406 көн эчендә ул кеше рухы булдыра алган һәм булдыра алмаган гамәлләре арасындагы аерманы күрә һәм аера башлады. Еш кына булдыра алмастайны булдырганнарга, булдырырдайны булдыра алмый торганнарга аптырады. Сугыш болар арасындагы араны йә бик якынайтты, йә бик ерагайтты. Биредә төп хөкемдар булып физик батырлык түгел, ә кешенең рухи намусы һәм вөҗданы сакта тора иде. Әйткәндәй, бер шартларда тырышып та булдырыла алмаган эшнең икенче шартларда бик җиңел генә булдырыла алуының сере нәрсәдә? Теләк кенә түгел бит!.. Нәрсә ул сугыштагы куркыныч һәм көлеп еларлык хәлләр? Әйтик, 1941 елның августында Старая Русса янында камалышта калгач, алар да, дошман да озак кына хәрәкәтсез яттылар. Беркем бер адым алга да баралмый, артка да чигенми. Таң ату белән, ике яктан да ач солдатның кәтилүк төбен кармаган калак тавышлары доңгырдап тора. Санитария шартлары үтәлмәү аркасында, ике як та өч төрле тиф белән чирләде. Йоклатмый, ашатмый, эчертми. Йогышлы чирнең сәбәбе: эчке күлмәк-ыштан юылмый, су хлор белән дезинфекцияләнми, кайнатылмый... Тормышта ул гади генә килеп чыга бит: песи муенында өйгә талпан алып кайта. Талпан кыз баланың тәненә кадала. Әтисе аны чокып чыгара. Әмма талпан башы тәндә кала. Энцефалит әзер. Ачык ялан шартларында яшәп, черек саламда йоклап, мунчасыз, алмаш киемсез, сабынсыз-нисез алар шулкадәр котырып бетләделәр ки, немец - безнең, безнең солдат немецның агач кәүсәсенә сөялеп шатыр-шотыр кашынганын күрә һәм ишетә иде. Ахырда, канат та чыгарып өлгергән бетләр, узынып китеп, фронт сызыгы аша чыгып, туганлаша башладылар. Тик адәмнәр, халык-лар гына туганлашмый иде. Яшәү белән үлем арасындагы тәңгәллек нәрсә ул? Хакыйкатьнең - шыр ялган, ялганның ачы хакыйкать булып чыгу мөмкинлеге? Сугышта сугыш турында күбрәк белгән саен, бу үз бугазына дистәләгән миллион халыкны суыртып алган дүрт елга якын барган дәвер туралышында - гөрелдәгән, бар тереклекне сытып-изеп котырган техника, аткан, үтергән, батырган, яндырган, көйдергән гарасатта - булганның һәм булмаганның, мөмкиннең һәм мөмкин түгелнең, закончалык һәм очраклылыкның тәңгәл килә алуын күрде һәм шуңа инанды ул. Мәсәлән, аның алгы сызыктагы ут күршесе Софронов сугыш туктап торган арада окобыннан чыгып, куак төбендә үз хаҗәте белән "хыялланып" утырганда, мина килеп төште һәм башын өзеп очырды. Тагын. 1941 елның кышында, чигенгәндә, мәсәлән, алар урман эчендә үзләре кебек, маскхалатларда каз атламы белән мүкәйләп килгән немецларның разведтөркеме белән йөзгә-йөз очраштылар. Бер секунд эчендә барысы шыр җибәреп тынсыз калды, әмма Газетдиннәр дә, немецлар да ут ачмады, дипломатик сөйләшүләр дә алып бармады: алар тыныч кына, каз адымы белән - безнең тылга, Газетдиннәр исә алар тылына китте - һәркем үз бурычын үтәргә тиеш. Невельне азат иткәннән соң булса кирәк, ул гәүдәсе имгәнеп беткән бер мәеткә тап булды. Ул бик тә авылдашы Мәкәримгә охшаган иде. Хәрби билетын алып карады: Майстренко Савелий Фёдорович икән. Әйтик, шул ук Великие Лукины азат иткәннән соң, шәһәр мәйданындагы парадта безнең гаскәрләр алдыннан кәҗә тәкәсе барды. Гитлерга охшатып киендерелгән, йөнтәс, кара күзлекле, кызыл хачлы санитар сумка таккан һәм иңендәге аркылы лентасы фашист тәреләре белән тулган кәҗә тәкәсе текә атлап Сталин портреты алдыннан үткәндә, халык тәгәрәшеп көлде. Варшауны алыр алдыннан өлкән лейтенант Самосваловның иңенә мина ярчыгы төште, әмма исән калды. Нәрсә коткарды дисезме? Погоны туры торсын өчен тегеп куйган металл сыныгы. Менә тагын могҗиза: Смоленскига ул, Газетдин Казыйхан угылы Заһитов, бертуган агасы сапёр Сәгыйдулла Казыйхан угылы Заһитовның Днепр аша салган понтон күпереннән кергән. Әгәр агасы, миллионлы гаскәр агымын туктата алып, аны күпере төбендә көтеп торган булса, очрашкан да булырлар иде, бәлки.
Менә тагын бер мәрәкә. Батарея командирының йомышчы солдаты Маслов бар иде. Бермәлне ул поход кухнясына командиры өчен аш алырга килгәч, кинәт кенә дошманның артиллерия һөҗүме башланды. Туплар тынгач карасалар - Маслов үлгән. Дүрт яудашы носилка алып килсәләр, ни күзләре белән күрсеннәр - үлмәгән. Берлинга кадәр ишетелерлек итеп гыр-гыр йоклап ята. Йөзе җимерелеп бүртенгән. Лыгыр исерек икән. Янында ике буш шешәсе дә ауный. Моңа кадәр аракы дигәнне авызына да алганын күрмәгән бу "мулла песәе"н акылга утыртканда: "Нигә эчтең?" - дип сорыйлар. "Кайгыдан! Гарьлектән! - дип җавап бирә штрафбатка әзерләнгән Маслов. - Мине, әзмәвердәй егетне, йомышчы малай итеп йөртәләр! Бирегез ул хәчтерүш постны берәр карт солдатка, минем корал тотып сугышасым килә!" Хәтердә, аларны фин фронтына куу өчен Таллин янындагы уку үзәгенә алып килеп, хәрби өйрәнүләр башлангач, диңгездән бозлы норд-вест исеп, ярмалы кар яуды, һәм эстоннар өчен гадәти булмаган егермешәр градуслы суыклар килде. Ни сәбәпледер кумадылар аларны фин фронтына. Безнең өчен хурлыклы килешү белән тәмамланып өлгердеме ул сугыш? Әмма бер кат гимнас-тёркадан булып, туңган килеш, үзләре беренче тапкыр күргән винтовкаларының да туңып каткан затворларын сидекләре белән эреткән-нәрен онытасы юк. Болар барысы да була ала торган, кеше ышанырлык хәлме? Әллә уйлап чыгарылган әкият-дастанмы? Әкият дигәннән. Аңа фронтта бихисап якташлары - татарлар белән очрашырга туры килде. Алар, сүз дә юк, батырлар, җитезләр, шаяннар. Әлбәттә, сүзләрендә тора, барлык милли-дини кимсетелүләрне сүзсез күтәрә торган нык ихтыярлы ирләр, бер үк вакытта үзләренең дөньяда барлыгы белән канәгать абзыйлар иде. Әйткәндәй, үзе кебек Башкортстанда туып үскән якташы Газизулла бар иде. Кушнареннан бугай. Аның кызык гадәте - көн туды исә, сорау бирә: "Зелпе урысча ничек була?" Синең, әлбәттә, башың шундук эшләп өлгерми. Еш кына - белмисең. "Жимолость, - ди ул, күкрәген киереп. - Шуны да белмисең, надан". Икенче күрүеңдә яңа сорау: "Камыр җимеше, камырлык урысча ничек була?" Бераз көтеп тора да әйтеп сала: "Боярышник була ул, надан!" Шулай итеп, үзенә кызык таба. Тормышын бизи. Кушнареннар алар ядрән халык. Сүзне чамалап тормыйлар. Кәләшенең "Күзләрең төсен оныттым, аларның төсен яз әле" дигән сагынычлы хатына ул ике дә уйламый "Күзләремнең төсен дә хәтерләп калмаска күзең чыккан иде мәллә?" дип җавап язган иде. Бу фаҗигаи минуттагы елмаю. Монысының хакы күпме тора? Алар Газизулла белән Старая Русса төбендәге камалыштан Пола, Ловать елгасы, сазлыклар аша чигенеп, Селигерга таба чыкканда аерылды. Моны аерылу дип буламы?! Төшеп югалды!.. Сөйләргә куркыныч!.. Исләренә төшсә, арка үзәкләре чемердәп куя. Форсаты чыкса сөйләр әле. Газизулланы аты-ние белән сазлык суырганнан соң, дошманга карата күңеле катты аның. Фашист булса да, кешене үтерергә кызгана, алар егылганда күзләрен йома иде. Бу вакыйгадан соң кызганмый башлады. Сугыш ул - сугыш, әмма үтерү дигән нәрсәнең дә бәрелештән бәрелешкә кеше күңелен җимерә торган үсеш масштабы, "перспективасы" бар икән...
Нижгар мишәре Минәчеттин әзи исән микән? Шул ук Таллинда бергә хезмәт иттеләр. Газетдин кече командирлар курсанты, Минәчеттин авыр туплар тарттыручы атлар ездовое иде. Саз салкыныннан биле кузгалганда, аны "бүсер" дип исемләмәскә тырышып, ничектер йомшартып, "авыртмый торган җирем авырта башлады" дия торган иде. Ул армиядә дә намазыннан аерылмады. Башкалар күзенә ташланмас өчен, гамәлен атының корсак астына кереп тә башкара иде. "Бох бит әдин, и вам намаз читат велел, - ди иде ул кяфирләргә. - Бох әтдилне Әмрикә и әтдилне Рәссия ни рожал". Чын мишәр, үзенчә сукада туган "къаты алим" мишәр иде ул. Сез аның намаз багышлавына гына игътибар итегез. Ул телне бозмый, ул "сүләп тек сүли": "Илаһи ният кыйлган ибдәш Ысталин чистына читири рәкәгать утренний намаз укымакка, нәправлинйә алган кибла тарафка, нәкләнилсә намазлык, сәядинилсә иманга..." "Намаз хакына шулкадәр сынауларны ничек кичерәсең?" - дип сораган иде аңардан Газетдин. "И-и, кәбәм, бу тебәнлек тегел, высшай сурт хараша, - диде ул. - Иманлы авыз белән денемне цаткан диме?!" Исән микән, исән булса, кайсы фронтларда йөреп ята икән Минәчеттин әзи?! Газетдин уйга калды: дивизионнарында Газетдин 1941 ел катастрофасын кичергән кешеләрдән берәүдер әле ул, бәлки. 1941 дәге чигенештән исән калып, 1942 гә килеп җиткәннәр аларның арасында бар микән? Булса ничәү? 22 июнь таңында армиянең җитәкчелек җебен ычкындырган командирлар, аңнарына килеп, ике көн буе дошманга ут ачарга боерык бирә алмадылар. Таллин янындагы өч аэродром очкычлары белән көлгә калды. Һавага күтәрелергә өлгергәннәре дошман очкычларына ата алмады - туплары салидол белән майлап кую өчен җәйгелеккә сүтеп алынган иде. Газетдиннәр, артиллеристлар, ут ача алмады - алар да, мәгънәсез боерыкка буйсынып, тупларын җәйгелеккә майлап кую өчен сүткәннәр иде. Үз куллары белән дошманга ярдәм иттеләр түгелме? Сугыш бара, дошман Минскины алып, Мәскәүгә якынлаша, ә алар снарядлар астында бер атна буе сүтелеп салидолда яткан тупларын яңадан җыеп җик киләләр! Бу кадәр зур җинаять өчен кем җавап бирер? Сталинмы? Оборона халык комиссары С. Тимошенкомы? Генераль штаб башлыгы Г. Жуковмы? Соң, 1941 елның чик буе аэродромнарындагы очкычлардан тупларны сүттереп алдыру, артиллерия частьларындагы тупларны майлап кую өчен сүтү турындагы Тимошенко белән Жуков кул куйган 0036, 0037, 0038, 0040, 0041 санлы боерыкларны солдатларга рәткә тезеп укыдылар бит! Адәм страмы бу боерык-лар совет разведкасының сугыш әүвәлдә 15 июнь, аннан 22 июньдә башланачагы турындагы оператив хәбәрләре өстәлендә яткан Сталинның үзеннән төшкән иде бит!..
Кемгәдер охшап сары чәчле булып туган Сафра сең-лесе исенә төшкәч, елмаеп куйды. Бер тапкыр бәрәңге чү-бе утатырга теләп, ул сеңлесенә: "Эшлә, эшләмәсәң, оҗ-мах-ка кермисең", - дигән иде. Акыллы Сафра: "Нәрсә була ул оҗмах?" - дип, аны телсез итте. Аның бу хакта үзенең дә уйлаганы юк иде. Мәктәптә коммун булганы өчен "Ата хатын" дип йөртелгән укытучы апасы да, сәхнәдән камсамуллар да бу хакта уйларга кушмыйлар. Әмма җавабын тапты Газетдин. "Оҗмах ул... туйганчы ашата торган җир", - диде. "Ипи дә, сөт тә бирәләрме?" - "Ипи дә, сөт тә бирәләр. Хәтта бер кәнфит тә өстиләр". 6 яшь-лек Сафра, мескен, шуңа ышанып, алты ызан бәрәңге утады. Җимерек тәрәзә аша куе агым булып кергән чәчкә исләреннән һаман да айный алмаган Газетдин үзе белән янәшәдә сабый йокысы белән йоклаган яудашларын күздән кичерде. Кайчандыр өч катлы булып, хәзер җи-мерелеп бетмәгән почтамтның чагыштырмача исән калган һәм асылынып торган почмакларында, күчмә кошлар кебек оялап, йә тегеннән, йә моннан гырлаган тавышлар чыгарып, тегермән ташы кебек гөрелдәп тора бу бина. Газетдиннәр үзләрен Германия дәүләтенең сәяси үзәге - Рейхстаг түбәсенә Җиңү Байрагын кадау өчен төзелгән яшерен штурм төркеме дип беләләр. Бу хакта моннан бер атна элек Берлин операциясе башлангач, 20 апрельдә билгеле булды. Бригада командиры полковник Писарев иң тәҗрибәле артиллерия разведчикларын рәтләргә тезеп: "Кем Рейхстаг түбәсенә Җиңү Байрагын кадарга тели?" - дип игълан иткәч, алар ике дә уйламый теләк белдерделәр. Кемнәр генә теләмәде мондый адымга барырга?! Рейхстагка, фашизм парламенты, безнеңчә әйткәндә, "Югары Советы" түбәсенә байрак эләргә кем теләмәс?! Йөзләгән! Барлык бригада, армия, фронт гаскәрләрен-нән - меңләгән! Исеме дә безнең төрки-татардан алынган диярсең: рейхс-таг - югары даг, югары тау, димәк, райхс-тау! Гитлерның тау башы! Әмма һәр теләгән кеше "дабравулис" була алмады, штурм төркеменә, энә күзеннән үткәзеп, сайлап кына алдылар. Күпләрнең гаризасы кире кагылды, үзара гына рәнҗеш-үпкәләшләр дә булмады түгел, булды. Алар, кем әйтмешли, сугышның "басуыннан чыкмый сугышкан солдатлар", үзләре үтәп чыгарга тиешле бөек тарихи бурычның моннан алты ай элек бөек юлбашчы, Югары Гаскәрбаш Сталинның 1944 елның 6 ноябрендә Моссоветның Октябрь революциясенең 27 еллыгына багышланган тантаналы җыелышында беренче тапкыр яңгыраткан "...фашист җанварын үз өнендә тукмап бетерү һәм Берлин өстенә Җиңү Байрагын кадау" турындагы фикеренең чынбарлыкка әйләнүен исләми һәм исли дә алмый иде. Әлегә Җиңү Байрагын үз күзләре белән күрми торып, почтамт подвалында сибелгән чәчкәләр кебек сибелеп йоклаган, бәлки, дошман башны күтәрергә мөмкинлек бирсә,бүген кичләтеп шул байракны кулларына алачак байракчылар, ошбу бурыч, ошбу миссияне үтәгән хәлдә үзләренең никадәр дәрәҗәдә ошбу чынбарлыкның коллары булулары белән бергә никадәр дәрәҗәдә шул ук чынбарлыкның мәгънәсез һәм кансыз корбаны булачакларын күз алларына да китерә алмыйлар иде. Алар әлегә исән. Ә менә бер генә, биш кенә минуттан исән булырлармы? Дусларын аның карашы, алар турындагы яхшы истәлекләре генә саклап кала алмас-мы? Шулчак Газетдин кемнеңдер чак-чак кына ешынып, маңгае тирәсендә ниндидер көмеш җеп шикелле җепсә уравын абайлап, кулы белән сыпырды. Баксаң, җимерек түшәмнән пәрәвезен сузып, көмеш төстәге үрмәкүч төшкән һәм аны "биләүгә били" башлаган икән. Ул моны яхшыга юрады. Хәерлегә, бәхеткә була күрсен. Кем белә, бәлки, ул үзе һәлак булса, аның турындагы хәбәрне менә әле каршында йоклап яткан Саша дусты хәбәр итәр. Ә ул аның турында беләме? Белә. Ә ул аны беләме? Белә. Ничек кенә белә әле!.. Әнә нәзек оекбашын төртеп чыккан баш бармагы шакасына кадәр белә. Әмма үлем белән яшәү арасында бер мизгел дә кабатланмый. Күреп кал, белеп кал, башкаларга сөйләрсең!.. Әнә шул рейхстагрейхс-тау башының астына ике кулын куеп төшләр дәрьясында йөзгән ахирәте-җан дусты Сашаны ул беркайчан да оныт-мас. Ул - аңа язмыш тарафыннан бирелгән бәхет. Иң зур орден. Александр. Өлкән сержант Александр Филиппович Лисименко галиҗәнаплары.
Бөдрәләнеп торган кара чегән чәчләре тамчы-тамчы шытып тирләгән маңгаен алка-алка итеп каплаган. Чыгышы белән Мәскәүнеке. Сугышка үзе теләп киткән. Ул да, Газетдин кебек, өлкән сержант. Шулай ук күзәтү посты начальнигы. Сугыштагы шушы 1406 көн эчендә Газетдин һич арттырмый әйтә ала: аның кебек эчкерсез, ышанычлы дусты беркайчан һәм беркайда булмады. Чын дуслыкның милләткә нинди катнашы бар? Сөт өсте кебек чиста урыс егете ул. Мөселманыңа биргесез дәрәҗәдә иманлы. Татарга биргесез тырыш. Стереотруба, теодолит, кирәк булса, перископ, артиллерия бинокле күтәргән килеш, куактан куакка сикереп, дошманның алгы сызыгын, оборонасы тирәнлеген, пулемёт, туп, миномёт ояларын, күзәтү һәм команда пункт-ларын визуаль аныклау буенча дивизионда аның белән ярышырлык белгеч юк. Яңгыр гына түгел, яңгыр булып яуган ядрәләр астында берничә сәгать агачта "асылынып торып", каршы як әзерләгән "үлем симфониясе"н ноталар итеп кәгазьгә төшерү өчен рәссам һәм көй-авазлар таланты - музыкант булырга кирәк. Төньяк-көнбатыш фронтның кышкы һөҗүме вакытында алар бер артиллерия полкында Саша - элемтәче, Газетдин танкка каршы туп төзәүче булып хезмәт иткәннәр һәм дуслашканнар иде. Шуннан башлап, бихисап чигенүләр, һөҗүмнәр аша Режец - Великие Луки - Селигер - Старая Русса - Даугавпилс - Холм - Невель - Рига - Варшау - Кюстрин - Зеел калкулыклары аша ничә мең чакрымга сузылган үлем кырын янәшә үттеләр икән алар? Болай да тәбәнәк буйлы, пыяла кисәге белән булса да кырынган-төзәнгән, поход мунчасына да ак якасын тегеп барган Саша, бөгәрләнеп тә яткач, бөтенләй бишектәге бәби рәвешенә кергән кебек. Газетдин елмаеп куйды. Ул йоклаганда да нурлы иде. Укымышлы чырайлы, сабыр, кеше сөйләгәнгә кара күзләрен тутырып, "бәлки, бәлки" дип дәртләндереп торырга яраткан Саня-Санёк көтелмәгән бер вакыйгадан соң аның бертуганына әйләнде дә куйды. Бу үзе күктән төшкән бер могҗиза иде. Ялгышмаса, шул ук Селигер, Холм өчен барган авыр сугышлар вакытындагы бер өзек мизгелдә алар теге якташы ездовой Минәчеттин әзи белән туган телләрендә эчләрен бушатып алдылар. Дөньяны күрмәгән бер карагруһ солдат кисәге аларның татарча сөйләшкәннәрен ишетеп, "У-у, татар-мангуллар!" дигән саксыз сүз ыргытты. Бу яманатлы сүздән милләте Явыз Иванга әсир төшкәннән соң, патша әрмесенә куылып, дүрт йөз ел эчендә шул әрменең лаеш шулпасын мул ашаган, милли кимсетелүләргә түзә алмыйча, казарма кыекларына менеп, каптёрка бүлмәсенә кереп, бәдрәф өрлекләренә ыргып асылынган, үзенә кул салган иманлы ата-бабаларының язмышы турында күп ишеткән Газетдин - инде милли ирек алган совет татар солдаты - ап-ак булып тора катты. Саша аңардан да ныграк агарынды, аның түгәрәк, зыялы йөзе ничектер дүрт-почмакланды, нурлы күзләре томанланды, һәм ул, йөгереп килеп, калтыранган куллары белән солдатның якасыннан алды: "Гафу үтен, күсе ишараты, әгәр үтенмәсәң... - Ул аны өстерәп диярлек Газетдин каршына алып килде һәм, үтенә үтәрлек итеп: "Тарихны белмисең, чурка!.. Звание-се белән синнән югары командование исеменнән минем әйткәннәремне кабатлап барырга боерам! - диде. - Татар халкының асыл улы Гази Казыйханович! диген. Кабатла, соры күсе! - Теге телен йоткан түмәрдәй басып кат-кан. - Кабатла, дим, вак җан!" - Тегене буш җилпуч кебек җилтерәтә.
Теге, ниһаять, кабатлый башлый: "Мой прапрапрашестнадцатый дед Иван за то, что ты, ваше благородие татарский князь, нам дал собственное государство, тебе, голову приклонив, я тебе прикурить должон!" Һәм тәки әйттерде тегеңәрдән. Аннан: "Елгаң әшәке чүп ташымасын!" - дип этеп җибәрде. Бар халык сугыш кайгысын онытып көлеште һәм башка беркайчан да армия шартларында бер генә милләт вәкилен милли кимсетүгә юл куймады. Саша белән янәшәдә генә Алёша черем итә. Варшау каршындагы Сандомир плацдармында ул авыр контузия алды. Полковникларга хас озын, мәһабәт буйлы, кискен яңгыравык аһәңле, дивизионның мәзәк капчыгы өлкән сержант Алексей Петрович Бобров. Тавышы үтә йомшак. Йомшак түшәп, катыга утырта. Аның ашык-пошык салып ыргыткан итек башлары да, үзе кебек мәзәк сөйләп торсын дигәндәй, берсе көнчыгыш, икенчесе көнбатышка карап тын калганнар. Аның горур, киң маңгайлы башы уңга янтайган, йөзе йокыда бер кайгысыз суырылган, иреннәре ихтыяри кысылган, күз тирәләрен һөҗүм корымы сарган. Ул теләсә кемне үзенә хас командир бакыруы белән түгел, күкрәгеннән чыккан бәрхет тавышы белән буйсындыра. Иң мөһиме, аңарда курку юк. Аның янында куркак куян да арысланга әйләнә. Яхшы гына немецча сукалый. "Өйрәт!" тә "Өйрәт!" дип теңкәгә тигәч, Газетдин аны татарчага өйрәтә башлады: "Брат - бер "ата"дан, сабля - "саплы"дан, кольчуга - "кыл чугы", куратор - "күрә тор", Алатырь - "ала тор", оратор "ора, кычкыра тор"дан алынган, - ди аңа Газетдин. - Урыс теле - безнең үзебезнең бозылган татар теле ул. Бу хакта әйтергә генә ярамый!" Әй, бала кебек куанып көлә Сашасы! Пилотка бик килешә үзенә. Хәер, аңа бар нәрсә дә килешә. Әлегә пилоткасы башыннан шуып төшкән. Аны дивизионда гына түгел, барлык бригадада беләләр һәм үлепләр яраталар. Тавышы ифрат та матур. Урыс халык җырларын, аеруча "Вдоль по Питерской"ны сузса, аһ итеп торырлык, малай гынам. 1944 елда Даугавпилс янындагы батырлыгы өчен ул Кызыл Йолдыз ордены белән бүләкләнеп, партиягә дә кергәч, алар парторг Минин белән Лёшаның әнисе Христина Ивановнага рәхмәт хаты язган иделәр. Сугыш ул сугыш кына түгел. Эчтән ул - кызыклы маҗаралар белән тулган тормыш. Җавап хаты аларны таң калдырды: "И-и, туганнарым, - дип язган иде Христина Ивановна. - Куандырганыгыз өчен чиксез рәхмәт. Әмма Алексей Бобров дигән кеше, фамилиядәш булмыйча, чынлап та минем улым микән? Ул шулай төзәлде, хәтта орден алып, коммунист та була алды микәнни? Югыйсә үсмер чагында йолкыш булды, сездән яшереп торасым юк, өйдән чыгып китеп, читләрдә йөрештерде, тәртип бозды, җинаятьче үсмерләрнең колонияләрендә дә утыргалаштырды... Нишләп ул миңа үзенең шундый шатлыклы хәбәрләрен язмый икән? Без бит аралашып торабыз югыйсә. Алёшенька, син әгәр чынлап та минем улым булсаң, алдагы көнеңдә фронттагы бертуган тутаң военврач майор Нина Бобровадан үрнәк алып яшә..." Хатны Лёшага да укыттылар. Ул шаркылдап көлде һәм "Ярар, мин әниемә үземнең чынлап та Христина белән Пётр баласы Алексей Бобров булуымны раслап, хәрби билетымның сезнең кулларыгыз да раслаган күчермәсен җибәрермен..." - дип, барыбызны да көлдерде...
Бу бүлмәдә почтамтның йорт җиһазлары саклагычы булган, ахры. Анда кайсы янган, кайсы тәмам кыйралган, кайсы өсте-өстенә куелган өстәлләр, урындык-лар, кәнәфиләрнең чиге юк. Штурм төркеменең өченче әгъзасы, батарея парторгы сержант Михаил Петрович Минин араларында гәүдәсе ягыннан иң дәү кешедер, мөгаен. Алар 1942 елның җәендә агитаторлар семинарында танышканнар иде. Газетдин - агитатор, кемнедер батырлыкка кодаларга тиеш. Әмма дивизионда барысы да батыр сугышалар, егет кемне кодаларга белми. Үзен генә кодаламаса тагын. Хәтерли, Мишаның уң беләгендә көрән кара һәм энә белән чәнчеп "Нет в жизни счастья" дигән татуировка бар. Иң бәхетле Советлар илендә, бигрәк тә аның парторгына бәхетсез булырга ярамаганлыгын нык белгән Миша яшьлек юләрлеге белән язылган бик үк патриотик булмаган язуны ничек кенәләр бетерергә тырышып карамады, әмма бетерә алмыйча, мунча-фәлән кергәндә башкалар күзеннән сакланды. Үзләре азат иткән Псков тарафларындагы Ванино авылында туып үскән бу нәселле крестьян улы аяксыз кәнәфи астына кирпечләр өйгән дә, өстенә ниндидер чуар юрган ишарәте ябып, зиннәтле тәхеттәге немец гофмаршалыдай йокыга талган. Бобров кебек ул да ярыйсы гына немецча сукалый. Таза бәдәнле, төз гәүдәле, итләч йөзле, калын иренле, вакытыннан иртә агара башлаган, һәрчак купшы итеп таралган чәчләре йоклаганда да чуалмаган, йөзендәге ныклы ихтыяры атламына да бәреп чыккан бу чын урыс кешесе - адәмзатлылыкның бер тере үрнәге. Тик шунысы: кайчакта, явым-төшем булса, аның иске ревматизмы котыра башлый, сул аягы агач кебек шешенеп-катып китә. Әмма запаска китәргә ашыкмый. Сугышасы килә. Аның эчендәге - тышында. Аз гына вакыты булса да, ул туган авылы, аның кешеләре, туган-тумачалары турында сөйләргә тотына. Аннан аяк астында очраган төзек, эшкә яраклы шөрепләр, винтлар, болтларгайкалар җыя. Ул балачагында тимерчелектә эшләгән. Тимер-томырны капчыгында йөртә-йөртә дә, аптырагач, кая куярга белмичә, күзләренең яшен сыгып, ташларга мәҗбүр була. Аннан, сөйгәне Валентинага багышлап, күкрәк кенәгәсенә шигырьләр яза башлый. Беркемгә дә укымый. Кызлар кебек кызарып, "оялам" ди. Һи-и-и, Газетдин шигырь яза алсамы?! Һәркемгә укыган булыр иде. Аның уйлавынча, исән калса, Миша йә язучы, йә конструктор булачак. Ул чит кешегә тиз ияләшә. Газетдинне аеруча якын күрә, аны, әнисе кебек, кыскача Гзи дип кенә йөртә. Исем дигәннән, аны ничек кенә атамыйлар. Колхоз колының баласы буларак, ул 17 яше җиткәч тә паспортсыз яши. Хәрби билетына исеме авыл Советы сәркатибенең белеме җиткән кадәренчә Гизий дип кенә язылган метрикадан күчерелә. Шуңа күрә аны Гзый да, Гзи да, Газый да, Гизи да, Гизетдин дә диләр, бик сирәкләре генә авызларын тутырып Газетдин дип дәшәләр. Берәүсе аны Гия дип тә җибәрә. Болар барысы - кушамат. Урыс белән татар кушамат тагарга оста бит инде. Василий икән - Вась, Васёк. Габдулла икән - Габдел, Габдеш, Апуш. Мөхәммәтҗан икән - Мокамай. Аның чын, мулла кушкан исеме, әлбәттә, бер генә - Газетдин. Гарәптән килгән төрки-татар исемнәренең бер генә аваздагы аермасы да нинди тирән мәгънәгә ия! Әнкәсенең шул ук Гзеттинен генә ал: Гыйзетдин булса, гыйззәтле - кадерле, хөрмәтле, мәртәбәле, күңелгә якын; Газетдин икән, гази, газый - сугышта җиңеп чыгучы, яулап алучы... Әйе, аңа исем дөрес кушылган дип уйлыйк - дошманны гына җиңеп кайтырга насыйп итсен!.. Мининга килсәк, 1938 елда, җиденчене тәмамлагач, Ленинград техникумына укырга керә, стипендия тычкан күзенә тамызырлык кына булгач, ачлы-туклы, вокзалларда йөк бушатып йөри, ә өченче курсны тәмамладым дигәндә, сугыш башлана. Сигезенче көнендә үк, 30 июньдә, кулына корал алып, халык ополчениесенә китә. Алар бергәләп аның туган ягы - Псковщинаны, Латвия, Польша, Германияне фашизм афәтеннән тазарттылар. Менә хәзер Рейхстаг түбәсенә байрак кадар өчен аның котырган оясы - Гитлер рейхсканцеляриясенә таба... түшләре белән шуышалар...
Шунда ук, Мининнан ерак булмаган почмакта, штурм төркеменең командиры капитан Владимир Николаевич Маков оеган. Күн трофей курткасын салып урындык башына элгән, гимнастёркасының бөкләнгән чатыннан Кызыл Байрак, Кызыл Йолдыз, Ватан сугышы орденнары һәм җиңендә яралары санын белгерткән буйлар чак-чак кына күренеп тора. Ул шулкадәр интеллигент, шулкадәр нечкә күңелле җан иясе ки, мондый кешеләр турында тупас тел белән "йоклый" дип тә булмый. Мондый кешеләр үзләрендәге бар тәрбия-әдәп, зыялылыклары белән "йокламыйлар", бары тик "черем генә итәләр". Штурмга барачак төркем аның белән берничә көн элек кенә танышса да, булачак командирлары аларга ифрат та ошады. Була бит үз эшенең коеп куйган осталары! Озын буйлы, егетләрчә төз гәүдәле, китап бите кебек ак йөзле, нечкә чырайлы, аякларындагы хром итекләре көзгесендә Берлин чагылырлык итеп энәсеннән-җебенә кадәр матур, ыспай киенгән офицер! Аның мактанчыкларны, бигрәк тә шыттырып хатынын мактаган ирләрне җене сөйми. Белми, ни-нәрсәсе белән якын күргәндер, ул беренче очрашуларында ук Газетдинне - үз урынбасары, ә Мининны немецчадан тәрҗемәчесе итеп билгеләде. Газетдиннең моңа кадәр мондый да белемле, оешкан, гади һәм тыйнак кешене күргәне юк иде. Бу кадәр орден-медальләрен кайсы фронтларда ничек алып өлгерүе турында сорагач, ул: "Болары... яраларым төзәлгән арада, мине килеп тапканнары... - диде, елмаеп. - Калганнары штаб сейф-ларында югалды..." Кеше ничек шундый сихәтле була ала? Аңарда ниндидер каршылыклар бердәмлеге: матур киенә - әмма купшы түгел, батыр - әмма мактанчык түгел, күп сөйләми - әмма эше йөгереп алга бара. Кичә, сугышлар тынып торган бер арада, аның ярдәме белән үтә дә мөһим, бәлки, үз гомерләрендә иң саваплы, иң бәрәкәтле бурычны үтәп алдылар. "Яшереп торасы нәрсә юк. Әгәр һәлак булып, Рейхстаг диварлары астында комга әйләнсәк, беребез генә исән калса да, туганнарыбызга авыр хәбәрләрне шул кеше җиткерергә тиеш, - диде ул, күзләрен аларга текәп. - Алда форсат әллә була, әллә юк, туганнарыгызга үзегез үлгәннән соң хәбәр итәсе нәрсәләрне, адресларын да язып, түшегезнең уң кесәсенә салыгыз. Сезгә биш минут. Боерыкны үтәгез". Ватан хакына башларын түмәргә салырга әзер өч өлкән, бер сержант, түшләренең дүрт кесәсеннән дүрт кенәгә чыгарып, алардан дүрт бит ертып алып, Берлинны уратып алган юл боҗрасындагы Каров бистәсеннән, инде Гитлер оясының ыржайган авызыннан торып, үзләрен үстергән ата-аналары, теләсәләр, туганнары, сөйгәннәренә иң санаулы сүзләрен язарга тиешләр иде. Баш миен басып алган кан басымыннан язасы нәрсәләр чиксез күп, уйларга вакыт кына юк иде. Мондый чакта авыздан сүзләрнең, җыр кебек, кирәге генә чыга икән. Күп сөйләп булмый - яшәргә вакыт калмый. Ул урыс матрёшкасы кебек берсе эченә икенчесе кергән исемнәрне санап китте: "СССР. РСФСР. БАССР, Мишкә районы, Янагыш авылы, Казыйхан һәм Хөсникамал Заһитовларга, - дип язды әткәсенең инде ике елга якын кабердә ятканын белмәгән Газетдин. - Сөекле әткәй һәм әнкәй! Сөекле туганнарым! 1406 көн буе сугышта йөреп, бүген соңгы сугышыма китәм. Күрешә алмасак, сау булыгыз. Рәнҗеткән булсам, ярлыкагыз. Хушыгыз!.." Бу хатка нәрсәдер җитешмәде. Хатның почмагы китек иде. Саҗидәсе исенә төште. Тагын бер бит суырып алып язды: "Өрьяды авылы, Хөснуллина Саҗидәгә. Мин сине бик тә ярата идем, Саҗидә. Әгәр күрешмәсәк, миннән соңгылар сине минем кебек яратсыннар. Хуш". Һәм ул ике кәгазь кисәген, аерым бөкләп, гимнастёркасының уң кесәсенә салды.
Әткәсе-әнкәсе! Әткәсе Казыйханның кушаматы - Чолы. Ул "с" авазын авырлык белән чыгара. Солыны "чолы" ди. Заһитовларның һәркайсының авылда кушаматы бар. Ул армиягә "Чолы Казыйхан малае" булып китеп барды. Исән генә була күрсеннәр! Агачтан булса да - атаң, киездән булса да, анаң булсын дигән борынгы татар мәкален искә төшереп, ул елмайгандай итте. Аннан командирлары үзе җитәкләячәк штурм төркеменең алдагы батальоннар составында теләсә нинди бинага, аеруча Рейхстагка кергәндә хәрәкәтләрнең бик чая, куркусыз, тәвәккәл булырга тиешлеген искәртте. - Кешенең горурлыгы - атламында. Чаялык һәм тә-вәк-кәллек - тилелек түгел, ә акыл чарасы , - дип өстәде Маков. - Дивар өстеңә ишелеп килгәндә, авызыңны ачып торма. Юкса кирпеч керер. Кешегә сылтанма, үзеңә ышан. Берлин урамнарындагы сугышлар штурм төркеменең 4-5 кешедән дә артык булмаска тиешлеген раслады. Онытмагыз, фаустпатроннардан диварлар бик җиңел ишелә. Җимерекләрдән саклануның бер ышанычлы юлы - гүелдәү һәм ауган тавышлар ишетелү белән читкә сикер. Йә булмаса, ишек кәчәге астына кереп пос. Гадәттә, югары катлар тиз ишелә, астагы катлар тотрык-лырак була... Маков: "Без бер-беребез турында белергә тиешбез", - дип, һәркемнең тәрҗемәи хәлен сораштырды. Үзе турында да чишелеп алды. Нәсел тамырлары белән Мәскәүнеке икән. Мәскәү индустриаль техникумында укып йөргәндә чыккан сугыш аны да халык ополчениесенә китергән. Днестр буендагы сугышлар, беренче яралану, Севастополь, Мамай курганы. Аның ротасыннан алты гына диңгезчесе исән калган. Тагын да авыр яраланган Маковны санитарлар диңгез дулкыннарыннан тартып алалар. 1943 елда офицерлар курсын тәмамлый һәм артиллерия разведкасының чагыштырмача яңа, яшь һәм шуның белән сирәк инструменталь төрен оештыручы командиры булып үсеп җитә. Тагын да яралана. Бу юлы - Старая Руссада. Аннан - атаклы Ржев туралышы, Минск, Рига, Варшау һәм менә әле генә башланып киткән Берлин операциясе. Рейхстаг түбәсенә байрак кадаучылар төркеменә командир билгеләү турында сүз кузгалгач, 79 нчы укчылар корпусы командиры генерал-майор Перевёрткин беренче итеп аның исемен атаган... Газетдин колак салды. Разведчик күзлегеннән бәяләгәндә, хәрби фон чагыштырмача тыныч иде. Ул аның сагы астында тыныч ял итә алган иптәшләре өчен куанды. "Үзең кайчан ял итәрсең?" дип сорагандай булды кемдер. Әллә биредә тагын да уяу кеше бармы дигәндәй, шик белән ул тирә-ягына каранды. Бәрәч, көзге! Почмакта әллә ниткән кәндилләр белән бизәлгән кайзер Вильгельмнар көзгесе! Бүген төн уртасында сугыш комарында, ут-төтенгә чорналган килеш кереп ауган мизгелдә шундый мәһабәт көзге торганына игътибар да итмәгән. Разведчик, имеш!.. Инде ике көн плитуа күрмәгән йөзенә карарга базмагандай, ул көзге каршына килде, аның пыяласын сабан төрәне кебек нык гәүдәсе белән тутырды, сакал-мыегын шытырдатып капшады. Бәй, ул исәнмени әле?! 1921 ел ачлыгында туып исән калганмы? Ул елда бит авылның яртысы ачтан кырылган. Көзге каршында үз саулыгы-тазалыгына сокланмады. Ата-ана шулай тәрбияләгән: үзеңә үзең сокланырга ярамый. Әмма, рәхмәт, Ходай Тәгалә аны киң күкрәкле, базык буйлы, бөркет канатлары кебек ике якка күтәрелеп торган дулкын кара чәчле, калын бәрхет тавышлы итеп яраткан. Чибәр түгел, әмма, Саҗидә әйтүенчә, кызлар яратыр дәрәҗәдә коңгырт күзләре белән матур һәм шадралары белән сөйкемле җегет. Әйе, шадра шул. Нәкъ җырдагыча, "Шадра йөрәк яндыра". Янагышта гына түгел, Бөре суы буендагы авылларда егерме беренче елда туганнарның барысында да шадра бар. Сабый чакларындагы кызамык чиреннән калган. Борын һәм бит очларында кечкенә чокырлар. Елмайганда тирәнәяләр.
Ул елмаерга ярата, ә менә сөйләргә яратмый. Кайвакыт бөтенләй дә сүзсез кала. Әйтик, берәрсе кояш чыкканда "Газетдин, белмисеңме, тышта ниндирәк һава икән?" дип сораса, аның кояш батканда гына "хәзер карап керәм" диюе мөмкин. Маков кебек, аның үз күкрәгендә дә орден-медальләр бихисап. Тагып та тормас иде, Берлинга кергәндә орденнарны тагарга куштылар. Һөҗүм вакытында автомат, граната, башка кораллар, юл капчыгын, шинель-бушлатын күтәреп алҗыган солдатның гәүдәсе тагын да авырая, иңне баса. Фронт политидарәсе ни эшләгәнен беләдер. Ә менә ул, политидарә, Газетдиннең балачагында буе бүлтерек бәрән кебек кечкенә булганы өчен Кече Мук кушаматы йөрткәнен, шуның аркасында укытучы Мәликә апасының, беренче сыйныфка килгәч, "Әле бәләкәйрәксең, киләсе елга килерсең" дип кайтарып җибәргәнен, көн саен 10 чакрым юл үтеп, яңгырда һәм карда, җилдә һәм давылда, Өрьяды авылына җидееллык ШКМ - крестьян яшьләре мәктәбенә укырга йөргәндә котырып ташу аккан Ташкичү елгасын каен чаукалык белән сикереп кенә үткәнен, мәктәп эспиктәкелләрендә төп рольләрне башкаруын белми. Кайбер караңгы, бүреләр күзгә кергән төннәрдә алар мәктәпкә крәчинле факеллар күтәреп бара иделәр.Алдыңда яп-якты утлар ташкыны! Аркаңда туган телдәге уку әсбаплары, бер-ике тәгәрәткән бәрәңге. Камаулы Ленинградка илткән "Тормыш юлы" диярсең!.. Аны бит Берлинның Бранденбург капкасы төбенә дә шушы факеллар алып килгән булып чыга түгелме? VII сыйныфны бетергәч, алар яшьтәше Мөфтихан Җәмилев белән Уфаның хисапчылар мәктәбенә керергә чамаладылар. Урысча имтиханнан тиешле балл җитмәү аркасында үткәрмәделәр. Аннан сыйныфташлары Гыйльмулла Бикбулатовны да ияртеп, Бөре медицина училищесына керделәр. Кеше өстендә, стипендиясез, ачлы-туклы яшәп, 40 чакрым җәяү йөреп, беренче курс-ны уңышлы тәмамладылар. Бермәлне, Бөрегә килгәндә, төргәк, ә төргәк эчендә мөһим документлар, бик күп акча таптылар. Милициягә тапшырдылар. Табышны тапшырган өчен рәхмәт урынына бераз акча бирерләр дип өмет иткәннәр иде. Әмма тегеләрнең намуслары кырын сукты. Шул көнне диярлек укуларына түли алмаганнары өчен өч дус техникумнан куылдылар. Атаклы татар авылларын тарата башлап, Мөфтихан белән Гыйльмулла - Орск, Хәлил бакыр комбинатын төзергә, Газетдин исә Кызыл Армиягә хезмәткә юл алды. Яратты, әле дә ярата ул табиблык эшен, медицина техникумын тәмамлый алмаса да, үзен табиб итеп тоя. Шуңа күрә аны хәрби хезмәттәшләре "Лейбгвардия медигы" дип атый, беренчел ярдәм сорап, аңа мөрәҗәгать итә... 
III бүлек
Аларның 832 нче аерым разведдивизионы 1944 елның июнендә Псков өлкәсенең район үзәге Пустошка каласында оештырылган 136 нчы Кызыл Байраклы, Суворов һәм Кутузов орденлы Режец (Резекне) артиллерия бригадасына керә. Төп көчләре дошман тылына 20 чакрымга кадәр тирән ата торган 152 миллиметрлы авыр гаубицалар һәм дошманның алгы оборонасын кыйрата торган 122 миллиметрлы туплар. Ләкин бу туплар үзләре генә атмый, аларны йөгертә салып аттырырга кирәк шул. Артиллеристлар кая, нинди ноктага төзәп атсыннар өчен, оптик разведчиклар аларга югары математик төгәллек белән координатларны исәпләп бирергә тиеш. Аның менә шушысы читен. Томанмы? Исәпкә ал.
Җилме? Исәпкә ал. Урманнан аталармы? Әллә томанлы күл ярыннанмы? Саңгырау кыш көнендә аталармы, әллә яңгыравык яздамы? Әле Газетдин каршында плащ-палаткаларына уранып йоклаган егетләр, кулларына логарифм линейкасы тотып, дошманны сәпкә утыртучы нәкъ менә шушындый инструменталь координаторлар - дошман өстенә яуган туплар оркестрының скрипкачылары иде. Каршы якның куерак тупланган җирен табу, аларның аткан нокталарын күз күреме, колак ишетеме, атмосфера дулкынланышы һәм башка градиентлар аша билгеләү ниятендә алып барылган исәпләүләр бер үк вакытта безнең һөҗүмнең һәм оборонаның уңышына, снарядларны - Газетдин аларны карамель дип атый - әрәм-шәрәм итмәүгә, нәкъ дошманның өстенә генә төшерүгә, хәрәкәттәге тере көчен юкка чыгаруга, үзебезнең кайсы тишектән атканлыгыбызны яшереп, ялган маяклар кабызып, сиздермичә, позицияләрне оста һәм хәвефсез итеп алыштырып торуга хезмәт итә. Аннан соң батарея тупчыларын сакларга да кирәк бит әле! Әйтик, сугыш шартларында тупчыга үзен саклау өчен дизель, ә бәлки паровоз көче дә сораладыр әле. Тиз бул, җитез бул!.. Авызыңны ачып торма, качып тор!.. "Качып тору" өчен тупның алдын һәм артын яшерерлек, снарядларны дошман утыннан саклар өчен окоплар чокырга, тупчыларны сыйдырырлык блиндажлар, камалышта калмас һәм дошманны артыңа үткәрмәс өчен, оборона боҗрасы ясап, пулемёт, җиңел туп оялары, ярым ай рәвешендә траншеялар казу кирәк. Булган хәлме, булмаганмы, әмма "Беләм мин җир эшен!" дип, бер татар шахтёрының Донбасстан әтисен җирләргә кайтмавы турында мәзәк ишеткәне бар Газетдиннең. Шунысы хак: 7 тонна авырлыктагы бер гаубицага окоп казу өчен, 9 кешедән торган расчёт берничә сәгать эчендә бруствердан метр ярым тирәнлектәге 60 квадрат метр мәйданнан дистәләрчә кубометр туфрак аткарырга тиеш. Менә кайда чыга ул кәҗә майлары!.. Инструменталь-артиллерия разведчикларын (АИР) армия "интеллигенциясе" дип атыйлар. Аваз һәм топография разведкасына бары тик югары, урта-техник, урта һәм ким дигәндә VII сыйныф белеме булганнар гына алына. Кирәк икән, бинокль, теодолит, буссоль, планшетны да сукыр күз белән сүтеп җыя алалар. Кайвакыт кайбер шомабасарлар аларга "аристократлар" дип сыйнфый кушамат тагарга да күп сорамыйлар. Ә юкка. Дошман тылына иллешәр чакрым тирәнгә кереп, атна буе яшерен рейдта ут нокталары, туп батареяларын билгеләп, ахыр чиктә, өшетмичә, капчыгындагы запас пимасын кидереп, иңнәрендә диярлек күтәреп "тел" дә алып кайткан разведчик халкын "аристократ" дип буламы?! Әйе, разведчикларны кадерләү турында Сталинның махсус боерыгы барлыгы билгеле. Газетдиннәр дивизионы нәкъ шундый - пехотаны бер үк вакытта артиллерия белән берләштерә торган катнаш разведка. Үлемгә чиратсыз кергән разведчикларны хуҗалыкта, гомумармия сугышларында файдаланырга, фронт тишекләрен ямарга җибәреп вакларга ярамый. Чөнки алар асаба халык: тәннәре тимердән. Дөрес, аларның үзләренә дә "тыелган" нәрсәләр күп. Фронт линиясен үткәннән соң да төннәр-көннәр буе йокламаска, ашамаска-эчмәскә, юеш яфрак өстендә, кар-яңгыр астында ятып салкын тидермәскә, беркайчан тамак кырмаска, төчкермәскә тиеш. Төчкергән разведчик - "позорник", аны исемлектән сызалар. Дош-манның борын төбендә качып ятканда төчкерсә, барысына да үлем. Ә аларга үлеп, гәүдәләрен дошман тылында калдыру шулай ук тыелган. Аларның кораллары да үзенчә: безнең Шпагин автоматыннан күпкә җиңелрәк һәм уңайлырак немец автоматы, немец "парабеллумы" һәм немец офицерларының хәнҗәре. "Тел" үз адымы белән атларга бик теләмәсә, аны шул ук немецның үз хәнҗәр очы белән кашып аңга китерәләр.
Сугышта иң күп кырылган халык - разведчиклар. Аз кичердеме мондый өзек хәлләрне Газетдин? Хәтердә, Польша чиген чыккач, Магныш плацдармында, алар, биш разведчик, беренче тапкыр фронт линиясе аша дошман тылына үттеләр. Элек уңай гына килеп торган эшләр бу юлы катлауланды да куйды. Ачык урында ятканда, аларны сизенделәр: ракета яктыртты, өсләренә гранаталар яуды. Өчесе һәлак булды, берсе - Сироткин яраланды, Газетдин исән калды. Сироткинны 1 чакрым чамасы өстерәп килгәч, үзебезнең яктан ярдәмгә шуышкан ике сугышчыны тагын да снайперлар чәкетте. Газетдингә ярдәмгә үзебезнең яктан тагын бер разведчик шуыша башлады. Анысының да башына җитте теге снайпер. Тешен кысып түзүдән авызы-борыныннан кан киткән Газетдин ярым аңсыз Сироткинны эрегән кар сулары, көрт һәм быжык ләм аша, кесәсендәге бау белән өстерәп, барыбер дә окопларына алып кайтты... Исән микән Сироткин? Госпитальдән чыкты микән? Менә шуннан соң уйлап кара: фронт аксөякләреме алар? Юк, фронтның бәяләп бетергесез кара сөякләре һәм хикмәт ияләре - акыл савыты алар. Күп кенә очракларда аларны армиянең "сәнгать оркестры" дип тә зурлыйлар. Монысы да дөрес. Бирегә метеорология һәм аэрофотосурәт мәгълүматларын, дош-ман урнашкан урынның сейсмологик һәм топографик үзенчәлеген, яктылык һәм караңгылык, аваз һәм кайтаваз, җир өсте һәм су өсте геологиясе, геодезиясе фәннәрен һәм коралларын берләштерә торган белгечләр - шифрны эфирдан тотып алучылар, аларның аваз-кайтаваз тирбәлешен логарифмнарда исәпләп, планшетларга һәм конкрет координатларга салучылар туплана. Артиллерия разведкасы хәзерге заман сугышының шундый бер яңа өлкәсе буладыр ки, анда бер генә үзәк аваз-оптик теркәү ноктасының сафтан чыгуы аркасында ун-унбиш меңлек дивизия, илле меңлек бригадаларны ике кулсыз калдыруы мөмкин. Болар барысы да хак. Менә әле Газетдин сагы астында кыска гына вакытка булса да йокы симерткән егетләр менә шушындый разведканың сирәк осталары иде. Алар берүзләре унар белгечне алыштыра. Таң калырлык нечкә нәрсәләрне белә һәм хәл итә алар! Белеме - VII сыйныф, башы - югары белемле математик. Дошманның ут нокталары никадәр актив булса, безнең разведка аларны шулкадәр тизрәк капшап таба. Тавыш сигналларын тотып алу - үзе генә дә бер фән. Моның өчен фронтның 5-6 чакрымлык сызыгы буенча, дошман оборонасы эченә чакрым саен чакрым ярым эчкә кереп, авазлар тотучы постлар куела. Ул махсус элемтә белән үзәк регистраторга тоташтырыла. Аткан тавышы боҗралар тудырып регистратор микрофонында чагыла, ул аларны электромагнит тирбәлешләргә әверелдереп, иң соңгы дистанциягә тапшыра. Радиоалгычка берьюлы күптөрле шартлау авазлары эләгә: 102 миллиметрлы җиңел туплар, пулемётлар, миномётлар, танк туплары, авыр гаубицалар ата, һавадан ташланган бомбалар ярыла. Газетдин үзе һәм аның иптәшләре аларның шифрларын күз дә йоммый ачалар һәм тупчыларга дошманның ут нокталарын бастыру өчен анык ориентир бирергә 10 минуттан артык вакыт сарыф итмиләр. Алар һава торышын һаваның үзен бармакка чорнап та белә ала. Әйе, инструменталь-артиллерия разведчиклары урманнан, таудан, су буеннан, коры, юеш, җәйге, кышкы һава шартларында атылган туплар тавышын шундук аералар. Аларны иң чиләндергәне - томан эченнән, су буеннан, аеруча җыелып торган сусаклагыч, күл буе кебек иңкү урыннан яңгыраган ату авазлары. Алар су көзгесендә йотыла, снарядның кайсы төштән очып чыкканын ачыклый алмаган инструменталь разведка гүя бер мизгелгә авызын ачып кала:
атасын-анасын җиде кат төрләндергән тупчылар разведкадан координат таләп итә, ә алар, имеш, "анасын саткан армия аристократиясе", дошман тупларының оясын тончыктыру өчен үзебезнекеләргә координат бирә алмый. Шулар аркасында күпме үлем, безнең күпме снарядлар "сөткә" оча!.. Дошман ата, алгы сызыкны туктаусыз утка тота, әмма аның аткан тавышларын "кулга төшереп" булмый, кайтавазлар, су өстен сикереп үтеп, бөтенләй киредә - безнең 5-6 чакрым тирәнлектәге тылыбызда яңгырый... Әмма бу авырлыкларның берсе дә артиллеристларның һөҗүм вакытында күтәргән авырлыкларына тормый. Менә кайда ул җитезлек, менә кайда оешканлык!.. Дошман өстенә бер генә "карамель"не төкертү өчен 152 миллиметрлы тупның 9 кешелек расчёты 15 секунд эчендә сигезәр операциядән 56 операция ясап өлгерергә тиеш. Артиллерия кулланмасы буенча гаубица минутына дүрт тапкыр атарга бурычлы. Газетдиннәр расчёты минутына сигез тапкыр ата. Бу чынлап та оркестрдагы дистәләгән музыка кораллары һәм алар белән җитәкчелек иткән дирижёр ирешә алган бердәм гармониягә тиң гамәл иде... Германия чикләрен үткәч, Кюстрин плацдармында яз бик томанлы һәм үтә дә яңгырлы килде. Елгалар ташып, армия суларда йөзә башлады. Мондый һава шартларында артиллериягә координат бирү разведчикларга тагын да авырлашты. Әмма, ничек кенә булмасын, Берлинга якыная бару күңелне күтәрә иде. Газетдиннең гади солдат күзләре белән күреп-кичереп инануынча, Кюстрин-Зеел операциясе иң әзерлексез башланган операция иде. Гаскәрбашларның дан каплаган күзләрен Берлинны тизрәк алу уйдырмасы сукырайтты. Шуңа күрә бу кырылышта катнашачак, Зеел таулары балчыгы белән бер булып буталачак миллионнар, шунда ятып калачак меңнәр вә меңнәр бу кадәр кабахәтлеккә юл куйган гаскәрбашларның эшлексезлекләренә, мокытлыкларына һәм кешелексезлекләренә беркайчан да - бүгенге көнгә кадәр чын, дөрес, анык бәя биргән бер генә фәнни, тарихи хезмәт күрмәячәк иде. Гүя совет солдаты Берлинга Зеел түбәсе, Кюстрин казаны аша үтмәгән. Гүя ул Берлин үзәгенә Америкадан лендлиз парашютында төшкән!.. Чынлап та, гаскәрбаш күзлегеннән караганда, төп бурыч Берлинны алу бит! Теләсә нинди хак-бәя белән! За ценой не постоим!.. Әнә бит, юл чатларында уклар әллә каян кычкыра: "Берлинга - 30 чакрым!" Янагыш белән Бөре арасы диярсең! Йөрәк гөрсгөрс тибә. Ышаныргамы?! Ышанырлыкмы?! Алма тәгәрәтерлек бетон автострадалар, чат саен Гитлерның 85 нче боерыгын күргәч, ышанмый булмый: "Урыслар биредә үзләренең тәмугын табачак! Һәрнәрсәне шартлатырга, һәрнәрсәне яндырырга, һәрнәрсәне сафтан чыгарырга! Алга, Бөек Германия!" "Берлинга - 20 чакрым!" Инде аларга чат саен ябыштырылган Геббельс боерыгы өстәлә: "Сугыша алмаган һәр арий шәһәрне калдырырга тиеш. Шәһәрдә бер мәгънәсез калырга теләүчеләрне урынында атарга! Саусәламәт һәр арий кулына корал алырга тиеш! Дошманга ярдәм күрсәтүчеләрне урынында атарга!" "Берлинга - 10 чак-рым!" Үзлегеннән ясалган листовкалар күбәя: "Без дә Мәскәү белән Сталинград янында булдык. Әмма аларга кермәдек. Берлинга сез дә керә алмаячаксыз!", "Безнең фюрерның кеше резервлары чиксез. Без сезне яңа корал белән каршылаячакбыз. Кызыл Армия тар-мар ителәчәк!" Менә алар барган юлларын гәүдәләр белән түшәп, Ортвиг, Лечин калаларын, Берлинның бер генә катлы йортлардан торган Каров, аннан ике-өч катлы Панков бистәсен сугышып алалар. Германның бай, кирпечтән төзелгән, җимеш бакчаларының чәчкәле күбегендә кайнап утырган курчак кебек авыллары урысларның - салам, ләхләрнең еш кына камыш белән ябылган ярлы хуторларыннан кис-кен аерыла. Исән калганнар, аз гына тын алырлык вакытлары табылса, Берлин картасын өйрәнәләр. Бар, урыс Хомутовкаларыннан, татар Янагышларыннан җыелган авыл егетләре немецның телгә авыр Дюссельдорфларын ничек итеп тиз генә хәтеренә сеңдерсен!.. Сеңдерә, ничек кенә сеңдерә әле. Башыңа төшсә, башмакчы буласың дип, бабайларыбыз юкка гына әйтмәгән. Аларның 3 нче удар армиясенең 79 нчы укчы корпус составындагы 136 нчы артбригадасы 22 апрельнең кичендә, ниһаять, Берлинга керде. Агитаторлар авызыннан солдат теленә күчкән исемнәрне барысы күрше авыллары кебек шартлатып әйтеп тора: алар Рейникендорф бистәсенең көньяк култыгы, БерлинШпандауэр-Шиффарте каналының Фербендунгс каналы белән кушылдыгын, Плетцензее күле аша Моабит районына чыгып, Гиммлер Йорты, аннан Рейхстагның үзенә сугарга тиешләр, имеш!.. Әйе, күптән шулай кирәк, бу фриц-дуңгызларның танау асларын күптән шулай "катюша" белән сөртергә кирәк иде!.. Тик кайда ул Шпрее белән ике яктан уратылган, картада 105 саны белән билгеләнгән Рейхстаг дигән шайтан оясы? Аңа юл кайчан ачылыр?! Һәр сугышчы аны ботарлап ташлап, эчәгеләренә кадәр киптереп ыргытырга әзер!..
Укучыма бер искәртү бар. Бу бүлекләрне укыганда, аңа, ул телиме-теләмиме, "Сугышта булмаган, бу вакыйгаларда катнашмаган, бернинди писерләр тарафыннан теркәп барыла, бернинди архивларда саклана алмаган бу мәгълүматларны автор каян алды, нинди чыганакларга таянып язды икән?" дигән фикер килүе мөмкин, һәм бу табигый дә. Моңа ничегрәк җавап бирергә? Бик гади итеп. Беренчедән, гомумән алганда, төп борылышларында әсәр тарихи-документаль роман булса да, ул вакыйгалар-геройлар сурәтләнешендә автор фантазиясенә нигезләнгән. Әдәби әсәр, "әсәрләнеп язган әсәр", димәк. Уйлап карагыз: Наполеонның Мәскәү Кремлендәге алып барган әңгәмәләрен Лев Толстой нинди магнитофоннан тыңлап яза алды икән? Мөмкин идеме бу? Әгәр шуларны сурәтләмәгән хәлдә "Сугыш һәм тынычлык" кебек бөек әсәр туа алган булыр идеме? Пушкинның "Капитан кызы"ндагы Пугачёв, башкорт Салават образлары туар идеме? Әгәр матур әдәбият бары тик архив документына гына нигезләнеп языла торган булса, кешелек матур әдәбиятсыз, этик-эстетик нигезсез калып корыган булыр иде. Аерым бер басым ясап әйтәм: мин шул искиткеч авыр, җаваплы чордагы гади офицердан Юлбашчы Гаскәрбаш Сталинга кадәр Җиңү штурвалын кулында тоткан, Җиңүнең төп иҗатчысы булган хәрби стратег һәм дәүләт эшлеклеләренең сәләтен-талантын, керткән өлешләрен югары бәялим, хәтта аларның даһилыкларын да танып таңнар калам. Әмма бер үк вакытта даһиларның да хаталардан хали булмаганлыкларын да онытмыйм. Аннан, белеп кылган гөнаһлар белән бергә, белми кылган гөнаһлар да булмый түгел. Маков төркеменә карата "белеп" кылынган гөнаһларга бу даһилар ничек барганнар да ничек юл куйганнар? Шул заманның сәяси атмосферасы, геройларның холкы-характеры, аларның фикерләү һәм хәрәкәт итү алымы, тәэсире-йогынтысыннан чыгып бәя биргәндә, вакыйгалар агышы, мәсьәлә-бурычларның хәл ителеше, гомумән алганда, мантыйгы-логикасы мине вакыйгалар бары тик шулай хәл ителүе мөмкин дигән ышанычка этәрде. 
IV бүлек
Шулчак Газетдиннең култык астында диярлек көчле шартлау яңгырады. Дулкын басымы аны алып ыргытты. Якында гына, тирә-юньне кайнар-әчкелтем известьташ, көйгән тузан, кирпеч ватыклары белән күмеп, дивар ишелде. Җимерек тәрәзәдәге ай юкка чыкты. Күз күргән, колак ишеткән аралыкны тәртипсез аткан тавышлар, граната, мина шартлаган тавышлар басты. Исәнгерәгән аң, ялт-йолт китереп күзне кискән тузан ташкыны аша якында гына немецча кычкырышкан, ыңгырашкан аваз-лар, авыр дагалы немец итекләренең дөпелдәгәне ишетелде. Подвалны, димәк, сүз дә юк, кичә төнлә генә кулга төшергән почтамт бинасын фашистлар басып алган иде...
- Исән-саулармы?! - Яшен тизлегендә итекләрен эләктереп алган Маковның ихтыярлы боерыгы яңгыра-ды: - К бою!.. Заһитов, Лисименко, минем арттан, Минин, Бобров, тылны саклап - чыгу юлына! Бер-беребезне югалтмаска!.. Маков аңлады: алар, 150 нче дивизия гаскәрбашы Шатиловның 756 нчы полк гаскәрбашы ярпач полковник Зинченко белән вокзалны биләү шатлыгын сыйдыра алмыйча, ашапэчеп, аръергард саклары куеп тормыйча, гаскәрләргә ял биреп, трибуналга тиң җавапсызлыгы аркасында, тишекләрдән чыккан дошман камалышында калганнар!.. Маков төркеме Зинченко полкы белән бергә хәрәкәт итә бит! Дошман биргән сабак шәһәр эчендәге сугышта бәлане көтмәгән җирдән көтәргә куша иде. Хәлне секундлар хәл итте. Ут ташкыны шулкадәр көчле һәм тыгыз иде ки, аның кайсы яктан килгәнен абайлап булмый, күзеңне йом да - алга!.. Маков, граната ыргытып, читкә сикерде һәм яссы тәңкә булып җиргә капланды. Бина эчендә барган сугышларда өстеңә дивар ишелүдән бары шулай гына сакланып була. Почмакта карадан коелган фашистлар күзгә чалынды. Эсэсчылар!.. Каяндыр фаустпатрон ялкыны кереп, ташларны ялмады. Арттанрак килгән Заһитов, алар тарафына берьюлы ике гранатасын томырып, янәшәдән ауды. Ул арада Мининнарның арттан һау-һаулап килгән фашистларны автоматтан чытырдатканнары, гранат шартлаган, сүгенгән тавышлар ишетелде. - Егетләр, сак!.. - дип кычкырды ачы тавыш белән Маков. - Биредә фашистлар!.. Әйтеп тә өлгермәде, якында гына, ухылдап, авыр снаряд ярылды. Бу Берлин кебек күп катлы шәһәр шарт-ларында артиллериянең мөмкин булган чаралары белән алып барылган тулы масштаблы сугыш иде. Өстәвенә - ул гынамы, күрелмәгән очрак! - бу танклар, реактив ракета, артиллерия, миномётлар катнашлыгындагы кул сугышы да булган икән. Маршалларның масштаблы картасында саннар-чакрымнар белән генә билгеләнгән биналарның һәр катын, һәр почмагын корбаннар хисабына алган солдатларның җиңүе адым белән генә үлчәнә һәм шуңа да аларның карталары бары тик йөрәктә саклана һәм бөтенләй дә масштабсыз дәрәҗәдә олуг иде. Әле генә урыныннан күтәрелгән Газетдиннең баш өстеннән генә автомат чираты чыелдады. Газетдин тагын граната очырды һәм автоматыннан ата-ата озын, әмма тар аралыкка бәреп керде. Анда күршеләре капитан Неустроев батальоныннан Кошкарбаев взводы атаканы кире кайтара икән. Лейтенант Рәхимҗан Кошкарбаев - милләте белән казах. Алар бер-берсен яхшы белә, ихтирам итә. Газетдин аңа партиягә рекомендация бирде. "Гзый! - дип кычкырды Рәхимҗан аңа. - Уң ягыңа кара!.." Баксаң, подвалдан чыккач, төнге алышта аларның күзенә бөтенләй күренми калган ишек бар икән. Газетдин ата-ата шунда ташланды. Аның артыннан утка дуслары кереп чумды. Подвалның аларга ачылган оператив өлеше таракан кебек кара фашистлар белән тулы иде. Күпме алар? Бишәү? Алтау? Әллә ун, кем санап торган?! Санап торсаң, ул сине хәзер үтерә!.. Ышансаң ышан, ышанмасаң ышанма, әзмәвер кебек таза, металл кебек чыдам, эрзин кереш кебек сыгылмалы, дүрт ел сугыш чорында өстенә төшкән ядрәнең дә, тәненә кермичә, чуерташтай читкә сикергәненә ышанган биш сугышчы сугыш чорында беренче тапкыр үз ояларындагы бер өер фашист белән кул сугышына керде. Сугышның могҗиза, кеше ышанмастай чын әкият икәнлегенә ышандырган чынбарлык иде ул. Бәлки, адәм баласы шуңа ышанганга гына исән каладыр? Кул сугышы разведчикларның стихиясе иде. Башта тегеләр совет солдатларының рәттән басып торуларына ышанмый телсез калды. Бобров белән Минин икесе ике яктан автомат коены яктысында "Hende hoch!" дип кычкырганнан соң, аңнарына килеп, алышка ташландылар. Әмма аларның кунычларына кара шинель чабулары, йөрәкләренә кара курку уралган иде. Күздән эркелеп чыккан бу курку аларны, моңа кадәр беркемнән курыкмаган баскынчыларны, ихтыярсыз итеп куркыта.
10 яшеннән - бер, 12 яшеннән ике потлы гер уйната башлаган, балачагыннан йөз атлыйсын ун атлап, йөз сикерешне ун гына сикереп, һәрнәрсәне җиренә җиткереп, арттырып, асылташ бәрабәренә тиң итеп эшләгән, хәтта поход мунчасында юынганда да, башкалардан аермалы буларак, кырып юылган тәненең шыгыр-шыгыр килеп кердән арынганлыгын аңлаткан авазлары палатканың бер башыннан икенче башына яңгырап торган, Сабантуйларда көрәшеп, урманнар аударып, бер сукканда дошманын башлы шифер кадагы кебек кертеп кенә утырта торган Газетдинне тотып тыярлык түгел иде. Сул кулындагы автомат белән ерактан, уң кулындагы хәнҗәр белән якыннан үзенә юл ачкан Газетдин, күпме сугышлар күреп, фашист белән беренче тапкыр шулай кулга-кул, иңгә-иң килеп сугыша алу ләззәтеннән илһамы кузгалган ир асабасы Газетдин, инде үзе өчен генә түгел, ата-анасы, барлык туганнары, Янагыш халкы, Ватаны, хәтта үзе белән бер рәттәге яудашлары өчен дә 1406 көн сугыштан чыкмаган Газетдин, гүя бөтен Европаны буйсындырган Гитлерны җиңү өчен Аллаһ тарафыннан яратылган Бөек бер Мөдәррис, Уралдан килгән Биек Күкрәкле бер Пәһлеван, Кояштан төшкән бер Батыр Генератор иде. Аны Минин бер дә юкка "беренчеләрнең беренчесе" дип атамый, күрәсең. Ничек кенә теләмәсен, мондый үлемнән ничек кенә тартынып җирәнмәсен, ул инде өч фашистны үкертеп хәнҗәр очына элеп өлгерде. Ул арада бүрәнә кебек юан фашист белән идәндә ауный-ауный алышкан капитан Маковка ярдәмгә килгән Лисименко автомат түтәсе белән тегенең башына томырганнан соң, анысы да тынып калды. Бобров белән Минин да икесе ике фашистның башына җиткәннәр. Тик шул мизгелдә аларның берничәсе суга сеңгәндәй юкка чыкты. Аны-моны уйламаган Бобров, күрәсең, дусларын капларга теләп, алдагы уемга төтен чыгара торган сабын ыргытты. Бүлмәне тын алалмаслык ак ачы сөрем басты. - Нигә төтен?! - дип ачуланып кычкырды идәндә кан эчендә аунап яткан гәүдәләр аша Маков. - Алар бит хәзер төтенгә күмелеп качалар!.. Минем арттан!.. Алда, бераз эчтәрәк, тагын ике ишек бар икән. Маков артыннан Бобров белән Лисименко иярде, Газетдин исә арттан килгән Минин сагы астында, граната ыргытып, сул ишеккә чумды. Караңгыда кемнәрдер кыштырдашты, мыгырданды. Алар шәүләләргә берьюлы ут ачты, кемдер ыңгырашып һәм гөрселдәп ауды. Кемнеңдер кыргый аһәңнәр чыгарып үксегәне ишетелде. Әмма шунысы сәер: аларга тоташ ут ташкынындагы эчке аралыктан каршыга атмыйлар иде. Газетдин бу хәлдән аптырап калды. Нишләргә дә белмичә кесәсеннән фонарен чыгарып, бүлмәне яктыртырга мәҗбүр булды. Ни күзләре белән күрсеннәр, фуражкаларының текәсен генә түгел, мундирларын да фашист карчыгалары, фашист тәреләре чуарлаган ике эсэс офицеры, кулларын күтәреп, аларның алдына тезләнгәннәр, берсе - сәгатен, икенчесе хәрби билетын сузган да берсе икенчесенә күрсәтеп ялвара:
- Herren Offizieren! Sind vir anlich einander? Vir zvei Zvvillinge Kunstler aus der bekkanten Generation Stabenheifet!.. - Тәрҗемә ит! - диде Газетдин Мининга. - Нинди тәрҗемә? - диде иренеп Михаил. - Тышта сугыш кыза, ә син - тәрҗемә, имеш!.. Дөмектерергә - бетте-китте! - Һәм ул автомат көпшәсен тегеләргә таба төбәп куйды. - Дошманны үтерү авыр эш түгел, Миша... Әмма сугышның да үз конституциясе бар... - диде, берсе икенчесенә ике тамчы су кебек охшаган бу кешеләрне күздән кичереп, Газетдин. Монда, ике офицер арасында, сизенүенчә, сугыш төшенчәсеннән югарырак ниндидер сер бар һәм ул, үзе коммунист, тегеләр фашист булса да, үз-үзен шәхсән кеше үтерү белән куандырасы килми иде. - Бирелергә дип кулын күтәргән дошманны үтерергә безнең хокукыбыз юк, без аларны әсир генә итә алабыз, Миша!.. Син бит коммунист, җитмәсә, парторг!.. Тәрҗемә итә күр, дим!.. Алар нәрсә лыгырдый? Минин нишләргә дигән кыяфәттә каткан иде. Ул арада фонарь яктысына, кара төтендә йөзеп, командирлары Маков, Лисименко һәм Бобров килеп керде. - Бу ниткән театр! - диде күзләре шар булган Маков. - Эсэслар!.. Котлыйм!.. - Сталин гут! Гитлер капут! Офицер әфәнделәр! Без бер-беребезгә охшаганмы? Без игезәк бертуган! - дип тәрҗемә итә башлады Минин, Газетдин сүзләреннән айнып. - Без - атаклы Штабенхайфт нәселеннән ике бертуган рәссам!.. Ата-аналарыбыз, туганнарыбыз кырылды... Без генә исән!.. Нәселебез хакына, сәнгать хакына!.. Үтерә, әсир ала күрмәгез!.. Маен готт!.. Алла хакы өчен!.. Бу сугышта да була алмый торган коточкыч драма иде. Әле кичә генә кыланышлары кырга сыймаган Гитлер балалары, гасабилыкларын, ярпач мин-минлекләрен кая куярга белмәгән зигфридлар, бүген, менә хәзер, аның, Агыйдел-Бөре буйларыннан килгән татар Казыйхан малае алдында мескенлеккә, гидайлыкка төшеп, итәкләре белән идән юалар иде. Ул аларны хәтта үтерәсе килмәс дәрәҗәдә нәфрәтләнеп кызганды. Әле кичә генә җиңелмәс Гитлер балалары хәзер, алар алдына яшь түгеп һәм үксеп, тез очлары белән "һоппа!" бии иде. Бу хәл атасының иге-зәк Гарифҗан белән Салихҗан абзыйларының мондый мескенлеккә бармыйча, беренче герман сугышында әсир калып та, Вустрау лагерьларыннан, биләсәпиткә байлык төяп, ватаннарына исән-сау кайтуларын хәтергә төшерде. Кеше нәселе, Аллаһтан килгән игезәклек хакы бу очракта аның өчен изге төшенчә иде. Үзенең дә күңеле йомшарып куйды. - Сталин гут! Гитлер капут! Үтерә күрмәгез!..- дип ялына иде һаман тегеләр. - Сталин гут!.. - Нәрсә фашист белән кишер чәйнәп су эчәргә? - диде парторг Минин, гүя яңадан уянып.
- Стенага терәп атарга да, эш бетте!.. Безне, каннарын коеп, егетләр көтә!.. Мәсьәләне командир гына хәл итә ала иде. Атсалар, үзләренә гөнаһ, СМЕРШка тапшырсалар, боларның мәңге дә кайтасы юк, әгәр тапшыр-маганнарын белсәләр, үзләренә трибунал иде. Командир текәлгән карашы белән һәркемне күздән кичерде. - Атарга тек атарга, - диде Бобров. - Аларны тагын нишләтәсең? Таң сарысы йөзенә яткан Лисименко Газетдингә текәлгән иде. Маков карашын Лисименкодан Газетдингә күчереп, озак карап торды. - Тимик, иптәш капитан. Егетләр дөрес уйлыйлар, әмма ялгышалар, - диде Газетдин йомшак кына. - Безнең халыкта игезәкләргә кул күтәргән кешенең нәселе корый дигән сүз бар. Үз көннәрен үзләре күрсеннәр. Җир йөзендә нәселсез калачак ике ятим офицер башына җи-теп кенә Гитлерны җиңеп булмаячак. Без бит байракчылар!.. Кайчандыр котырган шушы ике фашист, иртәгә айнып, совет солдатының без эләчәк байрагыннан тетрәнсен!.. - Сөйлисез тагын!.. - Минин автомат затворын лызгылдатты. - Ашыкма, сержант, - диде Мининга Маков, аннан Бобровка мөрәҗәгать итте: - Йә, тәрҗемә яса әле. Әгәр без комендатурага тапшырмыйча калдырган хәлдә, алар Кызыл Армиягә каршы корал тотып көрәшмәячәкләрен ничек раслар? Бобров тәрҗемә итеп өлгермәде, ике игезәк мундирларындагы тәреләрне өзгәләп атарга тотындылар, портупеялы наганнарын салып ыргыттылар һәм бер уртак хәнҗәр белән беләк тамырын кисеп, эт кебек, каннарын ялый башладылар. - Офицер сүзе!.. Беркайчан! Беркайда! Берничек!.. - Сезгә тагын ни кирәк?! - диде Газетдин, иптәшләрен күздән кичереп. - Ауфвидерзейн!.. Берегез дә ишетмәде һәм күрмәде! - диде егетләренә Маков. - Безне Рейхстаг түбәсендә очрашу көтә!.. Һәм егетләрен әле кызганнан-кыза барган урам сугы-шына алып чыкты. Еллар үтәр, инглизләрнең Би-би-си каналы сержант Михаил Минин катнашлыгында исән калган ике немец рәссамы белән тетрәткеч әңгәмә үткәрер... Фронт сызыгы өермә-өермә булып бераз алга күченгән иде. Зинченко полкының Неустроев һәм Самсонов батальоннары арасын биләгән Маков төркеме подвалда мәҗбүри тоткарланганнан соң килеп кушылгач, ике комбат та куанды: мондый бөркетләр ярдәме белән һөҗүм киеренкелеге бермә-бер артачак. Инде кичен яулап алдык дигәндә, таң белән дошман яңадан кире кайтара язып куйган поч-тамт, Лейштрассе урамында кузгалып киткән бәрелеш хәзер позицион сугыш рәвешен алган һәм һәр куак, һәр йортны кыргый атыш, шартлау-гөрселдәү тавышларына күмә. Әйе, һәр корылма, һәр ишек, һәр тишек механик шахмат тактасын хасил итә диярсең: солдат керә - ача - кача-поса - тоскый - атаата - бата - кайта - китә һәм тагын шулай, тагын да шулай үлемнән качу уены уйный.
Шәһәр шартларындагы бу сугыш күп катлы сугыш иде: әгәр йорт бер катлы икән - димәк, ике; ун катлы икән - унбер катлы булып чыга, чөнки, ни өчен дигәндә, аның иң ышанычлы резервы - бер айлык азыгы-суы үзендә булган подвал. Дошман артиллерия һөҗүме вакытында подвалга төшеп тора да, пехота һөҗүме вакытында кире ун кат буйлап таралып, мең ут ноктасы булып тураклый башлый. Шулай итеп, алгы линиядәге траншеядан башланып киткән сугыш тылдагы корылмалар, аларның яшерен почмаклары, подваллары, коммуникация шахталары, тоннельләр, электрүткәргеч-кабель, суүткәргеч, канализация люклары, трансформатор бункерлары, метро станцияләрен тоташ бер оборона сызыгы итеп берләштереп, һөҗүмдәге солдатны ун адымлык арада ун тапкыр сикереп, ун тапкыр ятып-торып, яшеренеп, ун тапкыр чигенеп, үлем күзенә чүп булып чәнчелергә мәҗбүр итә иде... - Диспозиция шул ук, Маков! - Ярты ягын авиация бомбасы алып очырган кечкенә йортның подвалы ишегенә ышыкланып кыр телефоныннан сөйләшкән Неустроев, туктап, аңа кулын болгый-болгый кычкырды. - Рейникендорф - Шпандауэр каналы - Гиммлер Йорты! Ике сәгать саен хәбәр бир!.. Хәзер унлап сугышчы ал да әнә теге почмактагы йортларны утап чык!.. Немецларның таң атканда ни сәбәпле Зинченко полкына үтеп керә алуы турында Неустроевтан сорашырга теләгән иде - вакыты түгел. Өсләренә яңгырдай коелган ядрәләр астында алар, почмактан почмакка поса-поса, җиргә сеңеп, йөз чамасы адымда торган биш катлы бинага таба елыштылар. Ул үзләренең 136 нчы артбригадасыннан лейтенант Никитин, сержант Сафиулла Газизовның газонның чүкеп эшләнгән рәшәткәләрендә эленеп калган гәүдәләрен күреп тетрәнде. Рәшәткә тимеренең уклары алар аша үтеп чыккан иде. Шунда ук батальоннарының элемтә чыбыкларындагы өзекне гүя гәүдәләре белән тоташтырып минада шартлаган ике элемтәчесе - әле кичә генә бергә ашаган-эчкән, кырынган-юынган якташлары - Уфа егете Вася Белозёров, Кыргыз-Миякәдән Миңнулла Сәйфетдинов очышта туктап калган лачыннар кебек канат җәеп катканнар. Миңнулланың егермесе чак кына тулган иде. Әле яңа гына караеп һәм куерып килгән мыегының нечкә сызыгы сөйгән кызының кул җылысын да тоймаган булгандыр. Күп тә үтми, Киев кахулы ефрейтор Евтушенко, Бәләбәйдән чуваш-пелеше Аркаша Семёновның чәчкә аткан дөньяга сокланып елмайгандай яткан сөлдәләренә тап булды. Гүя алар үлмәгән, аласы тын хәрәкәтләре йөзләрендә бүленеп кенә калган иде. Тирә-ягы әле бая гына тын алган, автоматыннан ут яудырып, сөенче бүләген алгандай, каядыр чапкан, йөгергән, үзен кызганмыйча ут эченә кергән тере кешеләр белән кайнап тора иде, хәзер алар тынсыз. Күз күреме җиткән аралык аның яудаш дуслары, танышлары, званиесе буенча ул үзе аларга буйсынган командирлар һәм аңа буйсынган сугышчыларның инде беркайчан да җир буйлап атламаячак зифа гәүдәләренең үлем газабында тынган рәвешләре белән тулган иде... Газетдин, атуыннан туктап, бер мизгелгә сугышның тын алышына колак салды. Әйе, сугыш та тын ала белә. Моны тәҗрибәле сугышчы гына таный ала: дөнья икегә бүленгән дә ярсый-ярсый кеше үтерә. Аның тын алышы шул. Сугыш басуында көлтә-көлтә түшәлгән гәүдәләр калдырып, дошман аларны ура, һәм алар дошманның үзен ура иде. Ә нигә?! Кинәт бер фикер аны акылга утыртты. Әгәр моңа кадәр ул, кая кушсалар, шунда кереп, кеше үтереп алга барса, бүген ул сугышта беренче тапкыр кеше үтермичә тормышны саклап калырга теләде. Әгәр шулай әйтергә яраса, сугыш кырының "игенчесе" хәзер, менә шушы мизгелдә, корбаннар бирмичә, һәрхәлдә, мөмкин кадәр азрак түләп җиңәргә теләде. Нигә, чынлап та, билләһи газыйм, инде Җиңү кояшы күренде, ул менәменә сугыш кырын илһамлы тормыш нурлары белән яктыртам дигәндә, Берлинның язмышы, топографик харита кебек, безнең уч төбендә торып калгач, аны кеше гомерен саклап, тыныч кына камап тору юлы белән бер-ике ай эчендә яулап булмас иде микәнни?
Кайвакыт офицерлардан ишетеп калгалаган сержант, сержантлардан ишеткәләгән рәтәвәй халык, алан-ялан каранып, пышын-пышын гына серләшеп тә алалар иде: имеш, 1944 елның җәендә Британия утрауларыннан Нормандиягә уңышлы десант төшереп, Европада Икенче фронт ачкан һәм хәзер инде көнбатыштан Берлинга җитеп килгән союздаш гаскәрләр җитәкчелеге фашизм башкаласын дүрт яктан камап тору юлы белән буйсындырырга телиләр, ә Сталин белән Жуков, имеш, союздаш гаскәрләрне Берлинга якын җибәрмичә, аны ничек кенә булса да үз көчләре белән 1 Май бәйрәменә һичшиксез кулга төшерү турында хыялланалар икән... Моңа кадәр яудашлары китергән вакытсыз корбаннар өчен кем җавап бирер? Бирерме? Кем боларны кайда һәм кайчан җирләр? Җирләрме? Кем аларның каберләрендә дога кылыр? Кылырмы? Кем сөт кебек актин-ак кәфенгә төрер? Төрерме? Сугышның 1408 нче көне гүя аның тормышында иң кансыз, иң үтерешле көне булырга охшый иде булса кирәк. Аңа эсселе-суыклы булып китте: теге почтамт астындагы игезәк немец офицерларын теге дөньяга озаттырмыйча, аттырмыйча калдырып дөрес эшләдеме?! Хакы бар идеме? Ватанының миллион корбаннары, ятим балалар, тол хатыннар аның, немец булса да, кеше заты саналып, нәселсез калган игезәкләргә күрсәткән бу имани адымын аңлармы, гафу итәрме?! Җир йөзен канга батырган фашизм әһелләренә карата аның тарафыннан күрсәтелгән бу кешелеклелек һич тә урынсызга кылынган бер мәмилек, җебегәнлек кыйссасы булмадымы? Бәлки, хакыйкать Миша Минин ягында булгандыр? Тегеләрнең гомерләрен кызыл тәпәнгә балан тәлгәше кебек кыеп кына төшерәсе калгандыр? Йә Хода, бу сугыш дигәнең шулай бары тик үтереш, үтереш һәм үтереш кенәмени соң? Коелган каннан башка сугышта берәр мәрхәмәт, кызгану галәмәте юкмыни соң һәм булырга да тиеш түгелмени? Әлбәттә, кемдер бу һәлакәт тәмугындагы бер мәгънәсез үлемне батырлык үрнәге дип бәяләр. Кемнеңдер баш очына - казык, кемнеңдер күкрәгенә туң медаль-орден куначак. Бу хакта газеталарда, китапларда мактап язачаклар. Кинофильмнар куячаклар. Нәрсә ул батырлык? Ул кеше гомереннән өстенме? Кыйммәтрәкме? Үз-үзен үтереп яуланган ирекнең әхлагы нәрсәдә? Шушы әле генә гомерләре кыелган Евтушенко һәм Сәйфетдиновлар үз үлемнәренә батырлык эшлибез дип бардылармы? Әллә сугыш дигән акылсыз нәрсә, пролетар язучыбыз Максим Горькийның "Старуха Изергиль" әсәрендә әйтелгән кебек, "батырлар юләрлеге"ме? Әгәр ул юләрлек булса, сугыш кырында мондый юләрлекнең таң калдырырлык мисаллары тулып ята. Әнә ул! Каршыңда! Һәм Газетдин шул юләр батырлыкның күзенә томырылды... 
V бүлек
Сугыш операцияләре югары дүрт ноктада - Ставканың күрсәтмә бирү, Генштабның үзара ризалаштыру, фронт гаскәрбашының боеру, хәрби часть командирының күзәтү ноктасында һәм иң түбәндә - гади сугышчының сары су, яшел баткак җыелган окобының төбендә төенләнә һәм чишелә иде. Окоп белән Генштаб, Сугышчы белән Маршал арасы менә бүген дә бик якын: урынсыз боерык шунда ук корбаннар булып әйләнеп кайта. Окоп белән Маршал арасы менә бүген дә бик ерак:
Солдат кичергәнне Маршал кичер-мәде, Маршал күргәнне - Солдат, Солдат күргәнне Маршал күрмәде, чөнки маршаллар Җиңү көнен Кеше Гомерен саклау өчен түгел, ә 1 Май дигән пролетарийлар бәйрәменә коймак өлгерткән кебек өлгертергә тиешләр иде... Маршалның боеру ноктасы белән сугышчы казынып кергән окоп арасы якынайган саен, корбаннар кимеде, бу ара ерагайган саен, корбаннар артты. Ничек кенә булмасын, Берлинны яуларга тиешле хәл-иткеч һөҗүм алдыннан гына диярлек Беренче Белоруссия фронты гаскәрбашы итеп билгеләнгән Җиңү Маршалын гүя җен алыштырды: совет гаскәрләренең Висла-Одер операциясен чагыштырмача уңышлы башкарып чыкканнан соң гайрәт-гасабасы котырган һәм дошманга "үз гаскәрләрен Берлинга күчереп өлгерүгә юл куймас өчен, башкаланы бер сикерү белән хәтта 15-16 февральгә үк алырга мөмкин" дип Ставканы өметләндергән гас-кәрбаш, күрә торып, шушы дуамал экспериментка һәм күзгә күренеп торган отылышка барды. Ул сәгатен Мәскәү вакыты белән тигезләде, әмма сәгать дошманның Европадагы немец вакытын күрсәтә иде. Соңыннан, һөҗүмнең беренче көнендә үк югалтуларның дошманга караганда өч тапкыр күбрәк булуын ачыклагач, маршал үзе өчен тигезләп тәңгәл китергән вакытын үзе үк танымады. Аны гаепләп тә булмый иде, чөнки бу шартларда стратегик өстенлекне кулга төшерү бары тик шундый тәвәккәллек белән акланды. Шулкадәр дә осталык, үҗәтлек, алдан күрүчәнлек белән ныгытылган, әгәр мондый чакларда кулланылган хәрби атамалар теле белән әйткәндә, тирән эшелонланган, җир астына казынып кереп яткан, һәр үлән кыягы хәнҗәргә әверелеп, туп өермәсендә кайнаган оборона сызыгын бары тик җәяүле - әле кичә генә Висла-Одер операциясеннән алҗып чыгып, ял да итеп өлгермәгән солдат көче белән "ура" кычкыртып җимерү - бу бик тә сәер, аңлашылмаган, хәзерге сугыш тактикасында күренмәгән сәер яңалык, әмма шуның белән дә киләчәк тарихчылары өчен серле яңалык булып калачак иде. Танк һәм САУларны Берлин урамнарындагы сугышлар өчен саклыйм дигән булып, һөҗүмне авиация ярдәменнән мәхрүм итеп, тере кешене дзоттагы пулемётларга каршы җибәрү - бу нинди яңа суворовчылык?! Мондый шикле тактика нигезендә нык ихтыярлы Жуковның күпмедер йомшаклык күрсәтеп, үз-үзенең гаскәрбашлык талантына борынгы грек мифлары герое Нарцисс кебек сокланып алу дигән "кеше факторы" ятмады микән... Бу чир Берлин эченнән - 30 миллиметрлы броня артыннан совет солдатына каршы аткан фашист танкын шул солдат маңгае белән җимертүгә тиң иде. Әмма маршал үз танкларын алыш башыннан ук харап итмәскә, сугышның соңгы стадиясе - Берлинның һәр тишек, һәр почмак, һәр куак, һәр чокыры төбеннән фаустпатрон белән тырпайган урам сугышлары өчен сакларга теләде. Нәрсә белән бәйләнгән иде бу шаккатыргыч адым? Берлинга төбәлгән миллион ярым сугышчыдан фронт линиясенә адым саен сугышчы, өч адым саен бер туп куеп, Берлин оборонасын, союздашлар тәкъдим итүенчә, акыл һәм хәйлә белән түгел, ә бары кызган маңгай, кызган көбәк һәм тере көч күмәклеге белән җимерә алам дигән ышанычы беләнме? Күз алдыгызга китерегез: фронт сызыгының һәр чакрымы саен 1282 сугышчы һәм 280 туп көбәге!.. Бу сугышчыларның берсен икенчесе белән таптату, үзеңә килгән көч ташкынын күзеңне йомып кыру өчен дошманга кулай диспозиция иде.
Беренче Белоруссия фронтын үз кулына төшергәннән соң, Берлинны тизрәк һәм тулаем бары тик үз буйсынуындагы гаскәрләр белән алу мөмкинлегенә ышанып кәпәренүдән килеп чыккан иде мондый "планлаштыру". Әйе, Польшаны азат иткәннән, Германия чиген үтеп, Берлинның ачкычы исәпләнгән Кюс-трин плацдармында ныгыганнан соң, Җиңүгә юлның турыдан-туры Берлинга карап хәрәкәт иткән Беренче Белоруссия фронты гаскәрләренә ачылганлыгын һәм бу авырлардан авыр бурычның, янәшәдәге башка фронтлар аны телиме-теләмиме, шул ук фронт өстенә төшәчәген яхшы аңлаган маршал 1945 елның башларында ук, җиңүдә үз урынын билгеләп, тиешле "оештыру чарала-ры"н күргән иде. Моның өчен ул Беренче Белоруссия белән 1944 елдан ук уңышлы җитәкчелек иткән һәм Висла, Одер елгаларын кичү операцияләрен таң калдырырлык оператив осталык белән башкарып чыккан армия генералы К. Рокоссовскийны Ставка тарафыннан көтмәгәндә һәм һичбер сәбәпсез төньяктагы күршесе - Икенче Белоруссия фронтына - төньякка, Балтыйк буе юнәлешенә күчертеп, үзен Рокоссовский урынына Беренче Белоруссия фронты гаскәрбашы итеп тәгаенләттергән иде. Шуның нәтиҗәсендә Гражданнар сугышы елларында бергә хезмәт иткән, хәтта үзенең командиры булган, аннан 30 нчы еллар азагында репрессиягә эләгеп, сугыш башлангач, Сталин балтасы астында югары дәрәҗәдәге командирларсыз калган Генштаб начальнигы Жуков үтенече буенча төрмәдән чыгарылып, Мәскәү юнәлешендәге дивизия командиры итеп билгеләнгән Рокоссовский белән ике арада гомерлеккә кара песи узды. Шушындый ук дошмани киеренкелек аның көньягындагы күршесе - Беренче Украина фронты гаскәрбашы маршал Иван Конев белән мөнәсәбәтләрдә дә саклана һәм гомерлеккә сакланачак иде. Жуковның күңеленә кереп урнашкан кара корт бер минутка да тынгы бирмәде: Рокоссовскийны да, Коневны да Берлинга якын җибәрмәскә, алар, дөрес, тактик яктан Беренче Белоруссия фронтына ярдәм итәргә, ләкин стратегик яктан төп бурычтан читләштерелергә, ягъни көндезме-төнләме, актамы-карадамы, күзе ачылган, әллә күзе бәйләнгән килешме, бер мең, әллә миллион корбан бирепме - Берлинны бары ул, бары маршал Жуков кына алырга тиеш иде!.. Газетдиннәрнең бригадасы нәкъ менә шул сугышның биш төенен бер итеп Берлинга турыдан юл ачкан Кюстрин плацдармы килесендә төелде. Ай-һай-һай! Менә ныгытма дисәң дә ныгытма!.. Әмма аны алмый торып, безнең гаскәрләр Берлинны кулга төшерү турында хыяллана да алмый иде. Кюстрин - Берлинның кендеге. Мин, язучы, 70-80 нче елларда, бу туралышта катнашкан сугышчылар белән әңгәмәләшкән чакларымда немецларның таң калдырган оборона осталыгы, утларының тыгызлыгы турында сөйли алмас дәрәҗәдә гаҗиз булуларын яхшы хәтерлим.
...Разведдивизион Кюнехоф дигән кечкенә хутор йортларының түбәсендә - алгы сызыкка мөмкин кадәр якын урнашып алды. Дошманның ут нокталарын ачыклап, артиллерия өчен хәбәр итү коточкыч авыр шартларда бара, бомба төшүдән түбәнең яртысы читкә аткарылган, калган яртысының чирәбе эреп яна, андагы ташлы сумала чөкерди-чөкерди аска агып төшә һәм еш кына сугышчылар үзләре яна башлый. Алар яна, әмма исән иделәр. Үлем турында уйламаган кеше исән була. Кулларына кигән туп биялие белән каккалапсуккалап бер-берсен сүндерергә тырышкан егетләр, ниһаять, чара таптылар: Минин каяндыр гидрант китереп чыгарып, үткәргечтән су җибәрде һәм аларны салкын су белән мунча кертеп, ялкыннарын сүндереп тора башлады. Яңгыр булып яуган тамчыларга сызгырып килеп кергән мина ярчыклары һәм ядрәләр, пышт итеп сүнеп, аяк асларына өеләләр. Газетдин туплаган разведмәгълүматларны Саша белән Алёша тупчыларга хәбәр итә. Тыгыз су ташкыны үзенә дә эләккән һәм җиләслек ләззәте алган Маков көчле "Цейс" бинокленнән алгы сызыкны сөзә һәм туктаусыз күрсәтмәләр бирә:
- Гзи, сулдан ике йөз метрда блиндажны күрәсеңме? 25-40 координатындагы траншеяларга игътибар ит! Син, Лисименко, араны теодолит аша ачыкла!.. Йортның беренче катына янә снаряд эләкте. Көчле шартлаудан саңгырауланган разведчиклар бер мизгелгә тынсыз тордылар. - Фотосурәткә төшерәм, исәннәр бармы? - дип кычкырды тәмугта да шаян Бобров. - Борын очларыгызны күрсәтегез!.. Сугышта акыл гына түгел, шуңа өстәп, шаянлык та бик кирәк. Ул үлемне оныттыра. Аваз һәм яктылык оптикасы кануннарын яттан белгән артиллерия разведчиклары бер көн эчендә генә Берлин юнәлешендәге 28 блиндаж, 115 чакрым траншеяның координатларын билгеләп юкка чыгардылар. Кинәт тылдан өч немец танкы килеп чыкты. Бу көтелмәгән хәл аларга югарыдан, түбәдән күренә, ә түбәдән астагы артиллеристларга күренми иде. Маков үзләре белән янәшәдәге батарея командиры Демидовка хәбәр итте: - Иптәш майор, алга чыгарып, гаубицадан, турыдан!.. Өскә киләләр!.. Газетдиннең күзе идәндә яткан фаустпатронга төште. Бәрәч! Менә бит гаубица кайда! Үзебезнекеләрдән сорап маташалар! Үзе манчып караса? Гомерендә беренче тапкыр!.. Кулларына төшкән трофей коралын кичә буш вакытында бераз өйрәнеп маташкан һәм үзе белән алып та менгән иде. Менә бит, кирәге чыкты!.. - Саша, гранаталарны!.. Лисименко шунда ук почмактагы әрҗәне дустына таба өстерәде. Газетдин уң кулы белән өч килолы гранатаны чак-чак эләктереп алды, капсюлен тикшерде, канатлы "кәнфит"не өстән көбәккә төшерде, аннан кыек астындагы ярыктан "фердинанд"ларга төбәлде. Демидов батареясы телгә килеп, шул арада танкларның берсен бәреп тә өлгерде. Куе кара төтен, эскерттәй сөрем тузгытып, Газетдин тоскаган танкны каплады. - Ат! - диде Маков, артиллеристларга координатлар хәбәр иткән арада. - Ник катып калдың? "Фауст" "фердинанд" кардәшен төтен эченнән дә эзләп таба!.. Һәм капитан зәһәр итеп каһкаһә белән көлде. Командирларының болай итеп көлүен бер дә ишеткәннәре юк иде. Көтте Газетдин. Төтен эскерте аңа таба, ә аның эчендә, йортны изеп үтәр өчен, Икенче бөтендөнья сугышының иң атаклы танкларының берсе - Маков әйткән "кардәш" "фердинанд" килә иде. Демидов батареясы, күпме генә тырышмасын, болар белән исәпхисапны өзә алмый иде. Газетдин "фауст"ның түтәсен иңенә иплерәк итеп терәде, гранаталы көбәген аралык градиентларына көйләп куйды һәм аз гына җил үзгәреп танкның почмагы шәрәләнүгә атып та җибәрде. Гранатомёт аны кискен рәвештә артка ташлады. Нык кына суга икән, каһәрең. Корылма танкка эләккән, танк яна иде...
- Котлыйбыз, Гзи! - дип кычкырыштылар дары төтене эчендә йөзгән дуслары. - Профессионал!.. Кызык бит. Бер караганда, үз коралларың да җитәрлек, әмма шартларыннан чыгып, сине дошманыңның коралы коткара. Кем ярдәм итте? Каян килә иде бу көч? Ал таңнанмы? Ватаннанмы? Аллаһтанмы? Бу үлем белән тормыш аерым кеше, шәхес язмышында бер булып тоташкан сихри мизгелләрнең кабатланмас бер чагылышы иде... 
VI бүлек
Хөрмәтле укучым, мин биредә, бер мизгелгә туктап, каһарманыбызга хас булган сирәк сыйфатларны, шул сыйфатларның рухи-рухани чыганакларын билгеләп китәргә тиешмен. Юк, аларның башкаларда очрый алмаган, кабатланмаганыннан түгел. Минем, бер генә милләт баласын да, бүтән беркемне дә кимсетмичә, өстәмә буямый-бизәмичә, берни киметми-арттырмыйча, фикеремне ул заманда мылтык астында торган унбиш-егерме миллионлы Кызыл Армиядә бердәнберләр, асылдан асыллар, өлгердән өлгерләр, сабырдан сабырлар, тапкырдан тапкырлар арасындагы гади татар солдаты Газетдин Заһитовның ирлек-яугирлек талантына юнәлтәсем килә. Барысыннан да элек ул, дүрт гасырлык коллыкта изелеп,татар сабырлыгыннан яратылган зат иде. Урыс империясенең яралып килгән юлында беренче корбан булып түшәлгән, дөресен әйткәндә, шул империяне төзеп биргән, димәк, тарихның үзе тарафыннан сайланып, шәхси ияреннән бәреп төшерелеп, чит ияргә утыртылган, аңардан башка берәү дә бу миссияне башкара алмаган татарболгар, үткәнендә тарихларны тетрәткән кыпчак - кешелеккә күчмә цивилизация бүләк иткән җәяле-җәяүле укчы, борынгы дала учагыннан очкан очкын, шул ук скиф, сармат, һуннар мирасын дәвам иткән төрки-татар, әлбәттә, мөселман баласы иде. Боларга өстәп, ул төрки-татарның анасы булган гүзәл табигать табылдыгы иде. Аның холкы-фигыле, үзен тотышы, барлыгы, сәләт-һидаятьләре - уттан-судан, шуларның бердәмлегеннән килә иде. Гасырлар буе Евразиянең чиксез киңлекләрендә мал-туар көтүләренең рәшәсендә тирбәлеп, гражданлык-дәүләтчелек өлгерүе кичереп күзен ачканнан соң, үзен, башка бер генә җир-меридианнарда да күрелмәгәнчә, өч ай җәйле, өч ай кышлы, өч ай көзле, өч ай язлы, суыгы, җылысы - 40 дәрәҗәгә җиткән Идел-Уралның ирекле баласы итеп тойган үсмер Газетдин Табигать-ана кочагында маллар куган, үзенең бар көчен-сәләтен, энергиясен шушы өчәр айлык дүрт ел фасылларының суыннан, ташыннан, үләннәреннән, агачларыннан, плюс-минус кырык градуслы экваторга якынлык серләреннән алып, башка беркемдә дә була алмаган куәт белән җитлеккән, өлгергән иде. Әйе, аннан ул - моннан дүрт йөз ел элек Явыз Иванга коллыкка төшеп, дүрт йөз ел буе урыс армиясендә "гололобый" вә "поганый" булып сызланган, борыны канланган, лашман сөйрәгән, урыс-улак арасында гореф-гадәтләрен, милли бәйрәм-йолаларын үти, юньләп намазын да укый алмыйча, мулласыз яшәп тә, Алласын онытмаган, бөек язучылар Лев Толстой, Иван Бунин, Александр Куприннарның зурлап язуынча, шпицрутен белән суга-суга рәтләр аша үткәрелеп, урыска иң зур империя төзеп биргән, иң мөһиме, мең энәле бер керпегә әйләнеп, кешелеклелеген югалтмыйча, хурлануы нәтиҗәсе буларак түгел, әнә шул хурлануларга каршы тора алуы нәтиҗәсендә исән калган камил холыклы һәм иманлы татар иде.
Ул беренче чиратта Идел буеннан, көчләп чукындырудан качкан Урал татарларына хас аерым татарлык - мәгърифәтлелек, иманлылык, туган җанлылык, ватаныйлык һәм табигыйлек белән көчле иде. Аның моң-аһәңе шуңа да калын, бас тавышлы иде. Бу - дүрт гасыр буе чит кавем өчен кан коеп, хокуксыз, китап кушканча, үз Ватанын изүче белән уртак ителгән Ватанын яклаган, миллионнарча корбаннар биреп, үзенә бернәрсә дә таләп итмәгән һәм бер тиен хак алмаган горур ятимлек, ярлы-ябагайлыктан туган горурлык иде. Шушы милли изелү, рухи-рухани талану һәм үзен башкалар белән тигез тою теләге аны салкында туңмас, эсседә пешмәс, суда батмас, утта янмас халәткә җиткерде һәм шул халәттә саклады. Ул тырыш хезмәт нәтиҗәсендә шушы ябагайлыкта барлыкка китерелгән көчле, нәфис, бай, китаплы, әдәп-әдәбиятлы тормыш нуры иде. Ул җир-су тойгысын берь-юлы алты үлчәнештә - алдан һәм арттан, уңнан һәм сулдан, югарыдан һәм түбәннән күреп, аны яшәү кануны итеп тануда иде. Хезмәттәшләренең "Газетдин башкалар арасында нигә гел беренче?" дигән соравына мин җитмеш елдан соң: "Аның чынбарлыкны менә шушы алты үлчәнештә кабул итүендә", - дип җавап бирер идем. "Ни өчен ул явым-төшемдә дә чирләми, хәтта башкалар белән беррәттән ядрә астында һөҗүмгә барганда да яраланмый, исән кала?" дигән сорауларына: "Чөнки ул үзен һич кенә дә кызганмыйча, җанын вә тәнен туйганчы яндыра", - дип җавап бирер идем. Аның тәне таш, ул үз-үзенә баш иде. Ул - татар лашманы, татар балтасы белән немец төзегән Рәсәй империясенең салкын яңгырларда күшеккән баласы, кеше итеп таный башлаганнан бирле, һәр адымда, һәркайда үзен кызганмады: үлчәп атлады - Инәк елгасына моннан мең адым булып, ул шул араны биш йөз адымда үтү бурычын куйды һәм шуңа иреште дә. Ул ат кунасындагы бәйгеләрдә бер аттан икенчесенә ыргып кына күчте, чабышта атның астына төшеп исән кала алды. Ул, кошлар кебек, агачтан агачка кунды. Аның сызгыруы сандугач сайравына тиң нәфис иде. Кайвакыт ял сәгатьләрендә аңардан татарның "Кара урман"ын, "Уел" җыруларын сызгырттыралар иде. Шуңа да ул, үсә-өлгерә барган саен, алдына катлаулыдан катлаулырак бурычлар куйды. Әйтик, Чуртан күленә чумып, ике йөзгә кадәр санаганчы, теге ярга тын да алмыйча чыгарга тиеш. Һәм шулай чыкты да. Аннан су астында тын алмыйча өч йөзгә кадәр санаганчы торды. Әйтик, бүген биш сикереп үткән араны иртәгә ике генә сикереп үтәргә тиеш. Һәм шуңа иреште дә. VII сыйныфтан соң тракторчы ярдәмчесе булып эшләгәндә, күтәртмә казык-лар ярдәмендә 200 килолы крәчин мичкәсен арбага берүзе менгезергә-төшерергә өйрәнде. Аллаһы Тәгалә аңа сирәк, күкрәк төбеннән килә торган яңгыравык бәрхет бас тавыш биргән. Андый тавышны, гадәттә, Юрий Левитан тавышы, диләр. Ул күңеле белән саф, җаны белән шат, әмма мин-минлектән, тота-каба гаепләүбәйләнешү, мактанчыклык, гасабилыктан азат иде. Һәркайда һәм һәрчакта гөманлады һәм гөман белән чынбарлыкның тәңгәллеген раслады. Чөнки тумыштан даһи иде. Шулай итеп, гади авыл малаеның хыялы белән чынбарлыгы бер төенгә төенләнде. Шуңа да кеше күрмәгәнне күрде, кеше уйламаганны уйлады, кеше эшли алмаганны эшләде. Газетдин Заһитовның сугыштагы егетлеге, алыпларга хас батырлыгы уйдырма түгел. Ул хак, изелгән халкының намуслы исеме белән илһамланган татарлык, башка беркемдә дә, бер халыкта да була алмый торган түзем-татарлык, шул түзем-татарлыкның үлчәме-мыскалы, бүгенге тел белән әйтсәк, бренды-тренды иде. Хәер, болары да үзебезнең сүзләр икән:
"бренд" - бер инде, "тренд" - тере инде. Ул беркайчан да батырлык эшлим димәде. Ул батырлык дигән нәрсәне гомумән аңламады. Ул шулай яшәде генә. Биеклекне таулардан гына түгел, тигезлектән дә таләп итте. Укучыларым, аның холкы-фигыленә, ясаган адымнарына, кылган гамәлләренә бәя биргәндә, аның "карахтеры"ның менә шушы үзенчәлекләрен хәтерләреннән чыгармасалар иде. Әлбәттә, болар барысы да Урал таулары, урманнары, елгалары арасында бер татар моңы һәм татар сагынуыннан яратылган илаһи сыйфатлар иде. Шул ук вакытта аны уратып алган һәр татарның үзендә Газетдингә хас газыйлык һәм һәр татар гаиләсендә Газетдингә хас фаҗигаи башлангыч саклана иде. Газетдин өчен һәр татар туганы үз Рейхстагын яулаган һәм батырлык йолдызына лаек газый иде. Кыскасы, ул татар сызлавы белән сызланган солдат, татар гына тудыра алган Газыйсолдат, Җиңүче-солдат иде. 
VII бүлек
...Сугышта һөҗүмнең уңышы сугышчы белән аның турыдан-туры командиры гына түгел, сугышчы белән Ставка, сугышчы белән маршалның күзәтү пункты арасында да күзгә күренмәс һәм өзелмәс элемтә булуга бәйле. Бу элемтә никадәр яшерен, масаюдан ерак торса, шулкадәр нык була. Кюстрин өчен сугышлар башланыр алдыннан үз ниятләренең тормышка ашуы белән илһамланган Жуков әле 1945 елның 26 гыйнварында ук Ставкага "үзенә ышанып тапшырылган Беренче Белоруссия фронты гаскәрләре Одерны уптым илаһи кичеп чыгып, туктап та, ял да итеп тормастан, 1-2 февральдә үк Берлин юнәлешендә һөҗүм башлый алачак" дип белдергән иде. Шул ук киңәшмәдә ул Берлин операциясендә безнең яктан җәяүле гаскәрләрне мөмкин кадәр күбрәк тупларга чакырды. "Дошман безгә никадәр күбрәк тере көч тупласа, бу безгә шулкадәр отышлы булачак" дигән өндәмә дә ташлады. Әмма Җиңү Маршалы үзе каршындагы дошманның исеменнән бигрәк җисемен тиешенчә белеп бетермәгән булып чыкты. Одерның көнбатыш ярында башланган һөҗүм, оператив киңлек ала алмыйча, шундук тончыкты һәм гаскәрләр Берлин капкасы булган Зеел калкулыкларында хәлдән таеп туктады. Берлинны, имеш, союздашлар алганчы һәм үз фронты гаскәрләре белән тизрәк - якынлашып килгән 1 Майга кулга төшерергә хыялланган гаскәрбашны бу уңышсызлыклар да туктата алмады. Стратегик хыялны реаль чынбарлыктан югары куйган маршал 1945 елның 10 февралендә Ставкага Сталин исеменә Берлинны алу планын тапшырды: "1. Дошман Штеттин тирәсендә һәм Одер елгасы буенда ныклы оборона булдыру ниятендә "Висла" төркеме армияләре гаскәрләрен яңабаштан үзгәртеп урнаштыра. 2. Операциянең максаты - дошманның оператив туплану мөмкинлеген өзү, Одерның көнбатышындагы оборонасын җимереп үтү һәм Берлинны алу... Берлинга һөҗүмне 20.02.1945 тә башлый алам". Февральнең 20 сендә! Ставка, әлбәттә, каршы килмәде. Булдыра аласың икән, башла.
Әмма бу мәсьәләдә Сталин алдындагы түмәргә башыңны салып сөйләш. Алдагы вакыйгалар Жуковның ашык-пошык әзерләнгән һәм тәкъдим иткән планының уйдырма икәнлеген раслый һәм Ставка Берлин операциясен 16 апрельдә башлау турында икенче план кабул итәргә мәҗбүр булды. - Иптәч Җюков, Берлинны кем алачак соң? - диде Сталин 30 мартта Генераль штаб начальнигы Антонов, оператив идарә начальнигы Штеменко, Жуков, Рокоссовский, Конев һәм барлык башка фронт һәм армия гаскәрбашлары катнашкан киңәшмәдә. - Моны ачыкларга бик тә вакыт бит!.. Йә, кем алачак? - Без һәм союздашлардан күпкә иртәрәк, иптәш -Сталин! - диде шундый ук масаю белән Жуков янәшә-сендә торган Беренче Украина фронты гаскәрбашы Конев. Конев фикеренчә, Берлинны аның көньяк-көнчыгыш плацдармыннан хәрәкәт иткән Беренче Украина фронты гаскәрләре җиңелрәк һәм азрак корбаннар белән яулый алачаклар иде. Һәм бу, чынлап та, дөреслеккә якын иде. - Гаскәрләребез Берлинны алырга атлыгып тора, иптәш Сталин! - диде Жуков, оператив карта өстеннән башын бераз гына күтәрә биреп. - Без аларны чак кына тыеп торабыз!.. Моны фронт, армия гаскәрбашлары да раслар!.. Арттырыбрак җибәрде бугай. Ставкада тынлык урнашты. Рокоссовский, Конев, Ерёменколар, ни әйтергә белмичә, урыннарында таптандылар. - Атлыгып торгач, нигә алмадыгыз соң, иптәч Җюков?! - дип киная белән чалыш елмайды Сталин. - Һы!.. Тыймаска иде!.. Берлинны 1 Майга алырга кирәк!.. Моның сәяси әһәмиятен аңламаган гаскәрбаш фашизм тегермәненә су коя. Мин кабатларга мәҗбүрмен: Бер-лин-ны 1 Майга һәм, һичшиксез, бөтендөнья хезмәт ияләренең дуслык бәйрәме - 1 Майга алырга кирәк!.. Ул пычак карашы белән гаскәрбашларны телеп төште. Бу күрсәтмә шунда ук боерык рәвешен алып имзаланды. - Башкалардан аермалы буларак, минем хәзер сезгә телдән генә җиткерәсе күрсәтмәм дә бар, иптәчләр, - дип дәвам итте Сталин, пышылдауга күчеп. - Тарихта алар язма боерык канунын алмаса да, статуслары ягыннан язма боерыктан ким түгелләр. Ул - һичшиксез үтәлми калмаска тиешле боерык. СМЕРШ бу проблема өстендә эшли. Сезгә аны үтәү буенча һәр фронт СМЕРШы белән берлектә үз программагызны булдырырга кирәк. Рейхстагны 1 Майга алудан тыш... - Юлбашчы бер мизгелгә туктап калды һәм кул ишарәсе белән маршалларын үз тирәсенә чакырды. Оператив картаны өстәл тирәли уратып алган маршаллар, карталарыннан аерылып, Сталинның култык астына елыштылар. - Гитлерны... Теге котырган... кәкре фашистны... үз өнендә тере килеш, ишетәсезме, тере килеш... кулга төшерергә!.. Ул Ялта килешүләре нигезендә... халыкара хөкемдә хөкем ителәчәк! Кем белә, ул процесс, бәлки, уйнаштан туган национал-социализмның үз оясында - Нюрнберг сыраханәсендә дә барыр әле!.. - Иптәш Сталин! Һәр совет маршалы гына түгел, һәр совет солдаты Гитлерны тере килеш эләктерү турында хыяллана! Берлинга кергәч, Рейхстагка якынайгач, моның белән махсус шөгыльләнәчәкбез!.. - дип эләктереп алды фикерне Жуков һәм янәшәсендә торган ярдәмчеләренә шундый ук бүре карашы ыргытты. - Кәкре тәрене эләктерү буенча һәр фронт СМЕРШында махсус бүлек булдырачакбыз, шулай бит, иптәшләр?
Маршаллар, үзләре дә сизмәстән, үкчәләрен үкчәгә ша-кылдатып, Югары гаскәрбаш урынбасары белән теләк-тәшлекләрен белдерделәр: - Нәкъ шулай, иптәш маршал!.. - Бит по сему, иптәчләр, - диде Сталин. - Киләсе очрашуга кадәр. Хушыгыз. Жуковның хәтерендә, Ставкада икәүдән-икәү генә калып, Берлин юнәлешенә үзен күчертеп, Рокоссовский белән фронтларны алмашу турында сүз кузгалгач, Сталинның йөзе үзгәрде, аның эре коңгырт шадрасы, ат саңагы кебек яңаклары буйлап бакалар йөгереште. - Сез бит сугышчан кордашлар... шәриктәшләр, иптәч Җюков? - дип укталды аңа Сталин. - Сезне үз урынына - Беренче Белоруссия, үзен сезнең урынга - Икенче Белоруссия фронтына күчергәч, Рокоссовский бу хакта нәрсә уйлар? Минем Рокоссовский кебек гаскәрбашларым урамда аунап ятмый... - Җиңүнең авызы зур, иптәш Сталин. Дан туртасы барыбызга да җитәр, аның авыр көрәгәсен күтәрергә хәлеңнән генә килсен... - дип җавап бирде ул чакта Жуков, Сталинның күзләренә туры карап. - Анда Рокоссовский да, Жуков та... хәтта... - Жуков шушында туктап кала алды, чөнки ул, әгәр ялгышып булса да, "...Сталин үзе дә сыя" дип әйтеп бетергән булса, язмышының нәрсә белән тәмамланачагын яхшы аңлый иде. - Сугыш барышында Ленинград, Мәскәү яны, Курск Дугасындагы кискен чакларны хәтерегезгә төшереп тормыйм, иптәш Сталин. Мин ул чакта кирәк булгач, Беренче Белоруссия фронтына да кирәк булуым аңлашыладыр... Бу Жуковның "Берлинны мин генә ала алам, мин генә алырга тиешмен һәм моңа минем генә хокукым бар" дигән дәгъваты иде. Һәм Сталин сугыш башыннан бүгенге көнгә кадәр фронттан фронтка ыргытылган Маршалы хакына теге "Мәскәү янындагы хәлләрне" хәтеренә төшереп тормады һәм Жуков теләгәнчә хәл дә итте. Нәтиҗәдә бу өч талантлы гаскәрбаш - Жуков, Конев, Рокоссовский арасында гомерлек көндәшлек өчпочмагы пәйда булды. Гаскәрбашлар арасыннан "төлке" кушаматын алган иң хәйләкәр стратег маршал Конев шул көннән башлап Жуков белән иңгә-иң бармады, күрешкәндә кулы сыек һәм суык булды, карашлары башкалар алдында чакматаш булып очкынланды; аеруча Польшаның данлыклы улы, туган ләх халкын фашизм коллыгыннан азат иткән армия генералы Константин Рокоссовский исә Берлин операциясе алдыннан гына Жуков пышылдавыннан Сталин ясаган бу мәкерле рокировканы дөрес аңлады; кайчандыр 1919 елда бер эскадронда кылыч сайраткан Жуков белән аның элеккеге командиры Рокоссовский шул көннән башлап көндәш булдылар, икәү генә чакта бөтенләй дә сөйләшмәделәр, кеше алдында тешләрен кысып кына исәнләшә торган булдылар. Нәтиҗәдә бу ике кырыс шәхес арасындагы бу шәхси каршылык оператив карталардан гомуми окопларга төште, гаскәрләрнең кәефе дигән илаһи көчкә әверелде: солдат ашыкмас җирдә маршал ашыкты, маршал ашыкмас җирдә солдат ашыкты. Солдатның мылтык мөшкәсе күргәнне маршал бинокле абайламады, маршал бинокле абайлаганны солдат мөшкәсе күрмәде.
Дөресен әйткәндә, сугыш алдыннан округ гаскәрбашларыннан дивизия, полк гаскәрбашларына кадәр кырып бетергән Югары Башкомандующий Сталинның Жуковка кагылмавында нечкә мәкер, бөек интрига ята иде. Грузин Сталинга Жуков чынлап та талантлы гаскәрбаш, сирәк стратег, кабатланмас тактик түгел, ә беренче чиратта интеллигентлыктан ерак торган солдат, кулына наган-шпицрутен тоттырып, фронттан фронтка коткаручы итеп йөгерткән Җиңү Маршалы, искиткеч түзем, кискен холыклы, кирәк чакта крестьян психологиясе белән тирән төшмичә эш иткән урыс буларак кадерле иде. Ул Жуковны ничек кенә үстерсә дә, Дәүләт Оборона Комитетында "Төп Боеручы Гаскәрбаш" булып үзе кала килде. Сталин Жораны (икәү генә калганда, ул аны шулай атый иде) СССР гербындагы иң кирәкле башак көлтәсе рәвешендә янында тотты. Курчак уены уйнады. Үзен "халыклар атасы", формасы белән милли, эчтәлеге белән социалистик сәясәтне гадел тормышка ашырган ленинчы дәүләт эшлек-лесе итеп данлаткан "даһи грузин", Жуков кебек икенче бер "даһи урыс" белән тандем булдырып, киләчәктә бу бергәлекне халыклар дуслыгының мәңгегә үрнәк мисалы итеп раслатмакчы иде. Эчке сәясәттә Сталин Берия аша да шундый уеннар уйнады. Шуның нәтиҗәсендә җиңүгә якыная барган көннәрдә генә түгел, дүрт ел барган сугыш чорында иңгә-иң торып бергә эшләгән чорда Сталин алдында абруй казанып өлгергән Жуков хәтта Берлинны алуның Сталин раслаган соңгы планын аның үзеннән үзгәрттерү мөмкинлеген дә тапты. Моны Зеел калкулык-ларындагы Кюстринны һәм Берлинны алгандагы буталыш вакытында Жуковның гаскәрбашларга җибәргән катгый, кайвакыт шактый буталчык һәм дорфа боерыклары да раслый иде... "№ 00553/ 15 апрель, 1945 ел. 15 сәгать 30 минут. Гаскәрбашы боерды: Артиллерия әзерлеген 1945 елның 16 апрелендә 5.00 сәгатьтә башларга. Җәяүле гаскәрләр һөҗүмен артиллерия әзерлеге башланганнан соң егерме минут үткәч, ягъни 16.04.45 тә, 5 сәгать 20 минутта башларга. Беренче Белоруссия фронты штабы начальнигы Генерал-полковник Малинин". Ун минут үтеп өлгерми, гаскәрләр төзәтелгән яңа боерык алды: "№ 00554/ 15 апрель 1945 ел. 15 сәгать 40 минут. Гаскәрбашы боерды: Артиллерия әзерлеген 1945 елның 16 апрелендә төгәл 5 сәгать 45 минутта башларга. Җәяүле гаскәрләр һөҗүмен 6 сәгать 15 минутта башларга. Калганнары - элек куелган тәртиптә. Беренче Белоруссия фронты штабы начальнигы Генерал-полковник Малинин".
Башлангыч план буенча егерме минут барамы ул ар-тиллерия әзерлеге, әллә икенчесе буенча утыз минут барамы?! Мондый әзерлекләрне Газетдин шикелле күп тапкырлар башыннан кичергән карт сугышчылар, алар гына түгел, әле кичә генә резервтан килгән яшьләр, барча армияләр, барча фронтлар бу боерыкны ишетеп шаккатты: Берлин операциясе кебек гаять дәрәҗәдә катлаулы, җаваплы операция өчен бик тә, бик тә аз иде бүленгән вакыт. Мондый һөҗүмнәр, бигрәк тә дошманның оясы - ныклы, теш үтмәс крепостька әйләндерелгән Берлин бәрелешен башлаганда артиллерия алгы сызыкны бер генә түгел, ике сәгать үтүкләсә дә, таманга төшәр иде югыйсә. Әнә алар Люблинны, Варшауны күпме утка тоттылар!.. Нибары ярты гына сәгать котырып алган бүгенге әзерлек дошманга совет артиллерия мунчасының кайнар әттә-тә-тәле градусын сиздермәстән пышт итте дә сүнде кебек. Гаскәрләр аннан көч-куәт ала алмадылар. Һәм җидешәр катлы подвал-бункерларга төшеп, икешәр метрлы бетон артына яшеренгән дошман каршында үзен якларга тиешле танклар, үзйөрешле туплар һәм гаубицалар утыннан мәхрүм ителгән җәяүле солдат һөҗүмгә күтәрелде дә башы өзелгән башактай кире ятты, күтәрелде дә кире ятты. Ашык-пошык үткәрелгән артиллерия әзерлегенең бушлыгын Жуков, күрәсең, гаскәрләрнең моңа кадәр күрелмәгән позицион тыгызлыгы белән тигезләргә теләгәндер. Өч адым саен тырпайган туп, адым саен янтайган сугышчы исәбеннән чыгып, "корбаннарның саны белән исәпләшмәскә" хезмәт иткән һөҗүм авангарды -дошманга кырып салыр өчен көтелмәгән һәм бик тә сагынычлы бүләк иде. Газетдиннәрнең батареясыннан уналты, дивизионнарыннан йөзләп кенә кеше исән калды. Фортификацион сугышлар һәм аларның композициясе гамәленнән чыгып караганда, бу һөҗүм үзенең үтә ялгышлыгы, алабарманлыгы белән мескен һәм кызганыч иде. Дошманның алгы сызыгы безнекеләрне, һөҗүмгә күтәрелгән саен, май сыланган икмәк итеп ашый, әппәр итә дә позициясен үзгәртә, берәмләп чәкетеп азапланмый, чалгы белән чаба,турагычта турый, тегермән ташында тарта, җиз иләктә или, әгәр кайдадыр оборонасы өзелеп кала икән, ике дә уйламый, һич аптырамастан, алдан әзерләнгән икенче, кирәк икән өченче, дүртенче, хәтта... тугызынчы сектордагы (Берлин оборонасының барлыгы тугыз сектордан торганлыгын, тугызынчысында Гимм-лер Йорты, Швейцария илчелеге, империя кәнсәләре, рейхстаг (парламент) һәм башка дәүләт оешмалары урнашканлыгын әйткән идем бугай!) яшерен дот-ояларга чигенеп, туры төбәү белән бер ялгышусыз ут яудыра, безнекеләрне ура, сугышның 1406 көнендә исән калып, инде Берлинга җитеп, Гитлерның борын астында солдатларыбыз гәүдәләреннән тере аркан ишә иде. Әгәр алар унар булып сигез тапкыр һөҗүмгә күтәрелгән булса, аларның уннан сигезе ауды, икесе генә, тере калып, сигез тапкыр җиргә сеңде. Сугышның шушы 1406 көнен кичергән Газетдиннең бу кадәр иттурагычны күргәне булмады. Искиткеч күп югалтулар кичереп, алар Зеел калкулыгының Кюстрин яткан түбән итәкләреннән югарырак үтә алмадылар. Берлин операциясе башланган 16 апрельнең икенче яртысында уңышсыз-лыклардан аптыраган Жуков икенче эшелонда тотылган 1 нче һәм 2 нче танк армияләрен кертергә мәҗбүр булды. Бу көтелмәгән адым моңа кадәр кат-кат төзәтелгән Берлин операциясе планын тагын да бутап катлауландырды. Элеккеге план буенча танклар пехота ачып биргән аралык-коридордан үтәргә, дошманның тылын җимереп-изрәтеп, Берлинны төньяк-көнчыгыш һәм көнчыгыштан камап алырга тиеш булганга һәм гамәлдә пехота үзе мондый дошман оборонасын өзә алмыйча егылганга күрә, Зеел калкулыкларына шуыша башлаган безнең танклар, ике дә уйламастан, үзебезнекеләрне таптап һәм үзебезнекеләр басып алган коммуникацияләрне изеп-җимереп үтәргә мәҗбүр булдылар. Фашист фаустпатроннарыннан гөлт-гөлт ыргылган ялкыннардан безнең танклар шырпы кабы кебек янды. Өстәмә рәвештә үзебезнең һава көчләре дә сугышка кертелгәч, алар, ялгышып, үзебезнекеләрне утка тотты, һәм бу гөнаһлы һөҗүм ата - улны, ана кызны белмәгән мәхшәр-кырылышка китерде. Бу безнең командованиенең үз халкына карата кылган һәм беркайчан да ачылмаячак җинаяте иде.
Шулай итеп, чынбарлык кушканны һәм союздашлар җитәкчелегенең Берлинны көнбатыштан - союздаш, көнчыгыштан совет гаскәрләре камалышында тотып буйсындыру, йөз меңнәрчә сугышчыларыбыз гомерен саклап калу турындагы тәкъдимен кире кагып, Жуков халкы һәм 1 миллион 200 меңлек гарнизоны инде камалышта калган, ипекәйгә ачкаклап, суга сусап, ут, кумулятив газ-төтеннән тончыккан Берлинның үзеннәнүзе биреләчәген көтеп тормастан һөҗүмгә күчәргә булды. Берлин операциясе вакытында Жуков бар вакытын 8 нче армия гаскәрбашы Василий Чуйковның күзәтү -пунктында үткәрде. 16 апрель таңы тетрәнеп уянды. Нәкь иртәнге 5 сәгать-тә совет артиллериясе 22 мең туп авызыннан утыз минутлык ут ачты. 4 мең танк, 5 мең самолёт резервта иде. Дошман өстенә алгы сызыкка маршал китерткән 2450 вагон, атап әйткәндә, 1 млн 236 мең, ягъни Берлин гарнизонының һәр солдаты башына берәр снаряд төшеп шартлады. Масштаб, масштаб!.. Фронтка шартлаткыч ташыган составларны көнчыгыштан көнбатышка каратып бер сызыкка куйсаң, бу кайсы, имеш, бүрәнә, төзелеш материалы, кайсы салам, печән астына яшерелгән йөкләрнең озынлыгы мең ярым чакрымга сузылган булыр иде. Масштаб, масштаб!.. Жуков фикеренчә, аның камил акылы белән әзерләнгән һәм үткәрелгән артиллерия әзерлегеннән соң шәһәрдә дошман гарнизоны гына түгел, берничә миллионлык Берлин халкыннан да беркем исән калмый кырылып бетәргә тиеш иде. Камалышта булган дошманның авызына су капкан кебек тыныч торуы Жуковны әүвәлдә шактый аптыратты: нәрсә бу, совет артиллериясе тегеләрне бөтенләй сыдырып салды мәллә? Өнсез иттеме? Шулай дип уйлап, ул артиллерия әзерлеген ярты сәгатькә җитәрҗитмәстән туктатты һәм гаскәрләрне һөҗүмгә күтәрде. Совет солдаты дошман оборонасына сикергән мәлдә генә фронт сызыгы маршалның сугышлар тарихына бөек бер ачыш булып керергә тиешле стратегик сер - 200 метр саен куелган 100 миллиард шәмле 140 прожектор белән яктырды. Әле таң яктыртып өлгермәгән күкне һәм чаң-тузан каплаган җирне ут телемнәре кисте, әмма бу кеше башы сыйдыра алмас ут гарасаты дошманны түгел, күбрәк үзебезнең гаскәрләрне буталышка китереп исәнгерәтте һәм аңгырайтты. Жуков бу ысулны Халхин-Гол сугышында япон самурайларыннан күчергән иде. Әмма самурай чүл арысланы булып үкерә дип, ун елга якын вакыт үткәч, Берлин астында арыслан булып үкереп булмый иде. Әйе, дошманның бер генә тубының да атмавы башта Жуковны куандырды. Өстеннән бастылар, юк иттеләр фрицны!.. Башын да калкыттырмадылар!.. Аның фикеренчә, артиллерия әзерлегеннән болай да кырылып беткән дошманның соңгылары, Жуков прожекторларын советларның "катюша" сыман яңа коралы итеп кабул итеп, бу кадәр нур ташкыныннан тома сукыраеп, бер-берсе белән бәрелешеп, берсен берсе таптап, каушап, тактик идарәне югалтып һәм "Гитлер капут!" дип кулларын күтәреп, Жуков алдына тезләнергә тиешләр иде... Башны да күтәрергә бирмәгән ут астында чалгыдан чабылган безнең гаскәрләр 17 апрель таңында, ниһаять, дошманның тугыз оборона сызыгыннан беренчесен көч-хәл белән яулый алдылар, әмма ныгытмалар Жуков көткән фриц гәүдәләре белән түшәлмәгән, фрицлар, киресенчә, артиллерия әзерлеге вакытында икенче оборона сызыгына күченеп өлгереп, безне тагын да көчлерәк ут белән каршыладылар. Баксаң, дошман "башка-баш" исән калган!.. Ике тәүлек буе кан койган гаскәрләр, Зеел калкулыкларына күтәрелә башлагач, бөтенләй дә йөгенеп туктадылар. Алар ике тәүлек эчендә үз тезләрендә нибары алты гына чакрым алга шуыша алдылар. Безнекеләр һөҗүмгә күтәрелгән арада, дошман арткы сызыкка күченгән, ә без ярты сәгать буе аңардан калган буш урынга дөпелдәтеп ятканбыз икән ләбаса!.. Җитмәсә, безнең ике һава армиябез очкычлары, җирне каплаган прожектор яктысы, томан, тузан аша позицияләрне югалтып-бутап, үзебезнекеләрне утка тотты. Бу Жуков планының тулаем җимерелүе иде. Еллар үтәр, бу хакта маршал Василий Чуйков менә ни дип язар: "...Шунысын әйтергә тиеш табам: прожектор роталары безгә зыяннан башка бернәрсә китермәде. Ул сугыш кырын прожектор яктылыгыннан сукырайган тузан белән басты, бу роталарга бик зур югалтулар китерде. Бихисап шәм яндырдык, әмма файда ала алмадык".
Күзсез "сукыр тавык" калган солдатлар командирларына "Бу иллюминацияне сүндерегез!" дип ялындылар, әмма маршал югарыда, бик югарыда, аның боерыгын беркем дә үтәми булдыра алмый иде. Тәмам стратегик хәйләсез, кулында кәйләсез дә калган маршал, Сталин белән киңәшминитми торып, фаустпатрончылардан саклап, әлегә резервта тотылган ике танк армиясен сугышка кертергә булды. Мондый яңалык һөҗүмнең беренче көн планында каралмаган булганлыктан, ике танк армиясе юлларда тыгынлык һәм гаскәрләр арасында көтелмәгән драматик "бөке"ләргә, буталышларга китерде. Бу хәтта командирның командирга буйсынмау кебек анархия күренешләрен китереп чыгарды. Газетдиннәрнең 79 нчы укчы корпус командиры генерал Перевёрткин бу хакта менә ничек язды: "18.04.45. Меглин шәһәре районында өч танк корпусы килеп тыгылды. 18.04.45 тә мин бу районга килдем; 21.00 сәгатьтә артиллерия утын һәм пехота һөҗүмен әзерләргә боердым. 9 тк-ның 23 тбр штабы начальнигы Катырлов аша мин бригада командирына -пехота белән берлектә дошманны изеп үтәргә боер-дым. Бригада командиры минем бое-рыкны үтәмәде. Пехота дошманга төне буе һөҗүм итсә дә һәм 5 чак-рымга алга үрләсә дә, танклар без өзгән урынга кермәделәр. 20.00 сәгатьтә мин тагын бер тапкыр бри-гаданың теләсә кайсы командирын табарга боердым. 4.00 сәгатьтә 9 нчы гвардия танк корпусының 65 нче тбр командиры подполковник Максимов табылды. Әмма ул алда торган бурычларны бергәләп үтәүне килештерү өчен миңа килүдән баш тартты. Өч тәүлек эчендә пехота сугышлар белән 26 чакрым үтте, әмма бу вакыт эчендә танклар пехотаның сугышчан рәтләре артында болганып-буталып йөрүләрен дәвам иттеләр..." Жуковның ачуы котырды. Ул үзенә урын тапмады. Аның кәефе менә бу боерыктан ачык күренде: "17 апрель, 1945 ел. 20 сәгать 30 минут. 1. Генерал-полковник Колпакчиның 69 нчы армиясе, генерал-полковник Катуковның 1 нче танк армиясе һәм генерал-полковник Богдановның 2 нче танк армияләре Берлинга һөҗүм операциясен барысыннан да начар үткәрә.
Бу армияләр, гаять зур көчләр һәм чараларга ия булсалар да, менә икенче көн инде, чагыштырмача йомшак дошман алдында таптанып, булдыксыз һәм кыюсыз мыштырдауны дәвам итәләр. Командарм Катуков һәм аның корпус командиры Ющук, Дремов, Бабаджанян ерак тылда (10-12 чак-рым) утырып, сугыш кырын һәм үз гаскәрләренең хәрәкәтләрен якыннан күзәтмиләр. Бу генераллар агымдагы хәлнең нинди икәнен белмиләр һәм вакыйга-ларның койрыгында сөйрәләләр. 2. Әгәр Берлин операциясен үтәү барышында мондый сүлпәнлеккә юл куйсак, безнең гаскәрләр хәлсезләнәчәк. Берлинны ала алмаган килеш барлык матди казнаны әрәм-шәрәм итеп бетерәчәк. Мин таләп итәм: а) һөҗүмне кичектергесез рәвеш-тә көчәйтергә. 1 нче, 2 нче танк армияләренә һәм 9 нчы танк корпусына 3,5 һәм 8 нче армияләр ярдәме белән дошман оборонасының тылына бәреп керергә һәм, җитезлекне арттырып, Берлин районына якынаерга; б) барлык армия гаскәрбашларына - төп юнәлештә сугышлар алып барган корпус командирлары күзәтү -пунктларына, ә корпус командирларына төп юнәлештәге беренче эшелон бригада һәм дивизияләре күзәтү пункт-ларына күченергә. Тылда утыруны катгый тыям. Жуков". Боерыкның менә шул "б" пункты хәвефле булып чыкты да инде. Тирән эшелонлы фронт лейтенантларның солдат сугышкан алгы сызыкка - окопка, капитан һәм майорларның - лейтенантлар, подполковник һәм полковникларның - капитан һәм майорлар сызыгына, генералларның полковниклар күзәтү пунктларына- күчерелүләре Берлин операциясе башланганнан соң офицерларның үтә дә күп кырылуларына китерде. Солдат һәм сержантлар арасындагы корбаннарны исәпләгән кеше дә юк иде. Сер түгел бит, элек солдат белән алгы сызыкта бары тик взвод командирлары - лейтенантлар гына чокынып ята иде. Рәттәге башка офицерлар, рота командирларыннан алып, алгы сызыктагы окоптраншеялардан күпкә арттарак - тылда урнаша торган иде. Хәзер исә генераллар өйрәнелгән җылы позицияләреннән подполковник-полковникларның күзәтү пунктларына күченде, һәм һәр офицер фронтны ранжир буенча ут эченә күчерергә мәҗбүр итте. Шулай итеп, Берлин өчен барган сугышта җиңүгә "любой ценой - хакыннан тормыйбыз" дигән демагогия хакына ирешелде. Канәгатьсезлектән урын таба алмаган Җиңү Маршалы үзеннән түбән һәр офицерны атасы-анасын кыстырып, эттән алып, эткә салып, аты-юлы белән сүгеп, вазифаларыннан алып ыргытканнан һәм күпләргә наган күтәргәннән соң, гаскәрбашларын үзләрен фронтның кайсы канатында икәнлекләрен белмәүләрендә, хәрби антка хыянәт итүдә гаепләүләргә кадәр барып җитте. Хәрби субординацияне гади халык яссылыгына күчергәндә, маршалның үзенә буйсынган комсоставка карата бу кыланышын "кырга сыймый" дип бәяләргә мөмкин иде...
Зеел калкулыгындагы һөҗүм тончыккач сугышка кертелгән үз авиациябез инде үзебезнекеләрне дөмбәсли башлагач, Жуковның "Нәрсә эшли бу ахмаклар?!" дип сикереп торып кычкырганы, үзенә урын табалмыйча өзгәләнгәне, туктаусыз сүгенгәне, хәтта якалашканы турында язалар шул минутта шул вакыйгаларга шаһит булганнар. Маршал үзе чак-чак исән кала: берничә бомба Жуков идарә иткән күзәтү пунктына төшә. Ике гаскәрбашның да үз армияләре белән элемтәсе өзелә. Аптыраганнан күзләре маңгайга сикергән Жуков мондый дистрофияне туктату өчен үзебезнең зенитчыларга үзебезнең самолётларга ут ачарга боерык бирә... Бу шартларда батып барган кеше саламга ябышкан кебек, Жуков та әле күптән түгел генә Висла-Одер операциясендә кулланган "алгы отрядлар", ягъни дошман тылына кечкенә штурм төркемнәре ыргытып, аның эчке оборонасын какшату - локаль бәрелешләр оештырып, кичүләрне, юлларны, күперләрне басып алу, элемтәне, идарәне өзү, кыскасы, паника куптару тактикасын кулланырга булды. Маршалның тылга "отрядлар ыргыту" турындагы боерыгы сүздә үтәлүен үтәлде, әмма гамәлдә үтәлә алмады: территория дошман гаскәрләре белән шып-лап тутырылганлыктан, ул файдасызга бихисап корбаннар бирүдән ары узмады. Монысын инде алгы сызыктагылар гына кичерә иде... Танк һәм авиация армияләрен урынлы-урынсыз диспозициягә кертү, гомумән, тактик әзерлекне тиешен-чә үткәрмәү нәтиҗәсендә килеп чыккан бу фаҗига үчен гайрәтле маршал башкалардан кайтарырга тырышты. Идарә пунктыннан бер-бер артлы мондый югары дәрәҗәдәге җитәкчеләргә хас булмаган тотнаксыз боерыклар, теңкәсе котырып шашкан кисәтүләр оча торды. Көн азагында аның штабыннан һөҗүмне дәвам итәргә дигән яңа боерык алынды... 
VIII бүлек
Алар һөҗүмне җәяүләп дәвам иттеләр дә. Сугышып алган, кире биргән, тагын алган авылларның, шәһәрләрнең, бер генә түгел, бишәр тапкыр кичкән елгаларның исемнәрен исләрендә дә калдырмадылар. Бардылар да бардылар. Фронтлар Калининнан - Төньяккөнбатыш, Төньяк-көнбатыштан - Икенче Балтыйк, Икенче Балтыйктан - Беренче Белорусска, гаскәрбашлар генерал-полковник Симоняктан генерал-полковник Кузнецовка алышынды, әмма егетләр үзләре генә алышынмады. Куанырга кирәк бит!.. Һаман да шул 40 нчы калыптагы кирза итектә. 48 нче үлчәмдәге гимнастёрка-галифеда. Берлин картасында Моабит районы дип күрсәтелгән һәм Шпрее елгасына илткән бу кварталны алу да безнең җәяүле гаскәрләргә бик кыйммәткә төште. 150 нче дивизия командиры генерал Шатилов аны төшке ашка кадәр кулга төшерергә боерды. Зинченко һәм Плеходанов полклары бу каты чикләвекне вата башлады. Газетдиннәр каршында канаты сынган бөркет кебек кукраеп торган һәм алгы ягы түбәсенә кадәр немец телендә чалышполыш реклама белән чуарланып беткән бина әллә берәр офис, әллә берәр кунакханә иде.
Нәрсә генә булмасын, ул һәр тәрәзәсеннән җилдә җилләнгән ак челтәрләре белән пулемёт, фаустпат-рон ажгырып торган кальга - кеше якын килә алмас ут әвернәсе иде. Газетдиннәр артыннан, сугышчыларны куандырып, безнең ИС-2 танкы күренде. Шау чәчкәдә утырган чияләр янына җитүгә, фаустпатрон аңа ут төкерде. Напалм ялкыныннан чия үрле-кырлы сикереп яна башлады. Фаустпатрон тагын ялкын өстәде. Бу юлы тимер эскерт кебек танк, чылбыры белән түмәргә абынгандай, алга талпынып селкенде дә, каты шартлау чыгарып, үзе дә шушы чия кебек "чәчкә атты". Ягулык, дары исе шыгырдап сеңгән киемнәренә ут кабып, йөз әмәл белән башнядан сикереп чыккан танкистларны фольксштурм автоматчылары ура торды. Чия яна, танк яна һәм танкистлар кырыла иде. Йортка безнекеләр 45 миллиметрлы, аннан ара-тирә 76 миллиметрлы туплардан аттылар. Аларның калиб-ры ыржайган тишекләр авызыннан чамалана. Йортның мондый гына черки тешләвеннән керфеге дә селкенмәде кебек. Килгән ярдәм белән дәртләнгән Плеходанов полкы һөҗүмгә күтәрелеп карады, ләкин пехотаны тегеләр сыдырып кына салдылар. Аның кире җиргә ятмый чарасы юк иде. Уң флангтан ярдәмгә килеп караган Зинченко сугышчылары да ятарга мәҗбүр булды. Шулчак чабылган печән сыман майор Лазаренко ауды. Бу штаттагы снайпер эше иде. Минин да, Газетдин дә Лазаренконы яхшы беләләр. Озын сары керфекләре белән ул авылдашы Садретдингә охшаган. Минин белән Бобров йорт кырыйлатып ярдәмгә йөгереп барганчы, ул инде җан да биргән иде. Медицина формасындагы бик чибәр лейтенант кызкай, ядрә астындамын дип тормыйча, үле майорның күкрәгенә капланды һәм үксеп елый башлады. Сугыш бара, тегендә чия яна, танк яна, ә биредә үле майор гәүдәсе өстендә шашып-шашып кыз бала елый иде!.. Кайчандыр еллар үтәр, сугыш яралары төзәлер, шушы җир тарихында иң кансыз сугышның бер үлемсез ядкяре, аның бер тере образы булып, шушы сөйгәненең үле гәүдәсенә иелгән кыз бала калыр. Шунда ук солдатның ярчаланган аягын бәйләп маташкан санитар хатын, әллә ачуы, әллә көнчелеге килеп: - Син аны назларга дигәндә ай-һай оста идең, ә менә канын туктату өчен ярасын бәйләргә дә оныттың... - дип ачуланды. - Шундук бәйләгән булсаң!.. - Минем бинтым бетте! - дип өзгәләнде кыз һәм, уң кулы белән бер генә талпынып, эчке күлмәгеннән бер кушуч ак тукыма умырып чыгарды һәм, тагын да бер тиле талпыну белән, тынсыз калган майорның ярасын бәйли башлады. - Үлми тор, җаным!.. - Үлми тор, имеш... Үлгәч!.. Иптәш майор үлмәгән дә булыр иде әле... - Заткнись!.. Я его любила больше, чем всю страну!.. - Кызкай ике алсу йодрыгы чүкечләре белән туң җирне чүкеде. - Ненавижу!.. Ненавижу!.. Гүя шәфкать туташының карыныннан күтәрелә иде бу ачыну. Әмма җирдәге тормыш гүя сугышсыз бара алмый иде. Шулчак Газетдин Лазаренко урынында үзен, ә лейтенант погоннары фәрәштә канаты кебек ипле утырган военврач кызкай урынында Саҗидәсен күз алдына китерде. "Әй, адәм балалары! - диде шулчак күктән бер тавыш. - Сугыштан туктагыз! Хатыннарның балалары тумаган илләрендә булганда, ирләрнең балалары билбаулар белән буган билләрендә! Шул тумаган балалар белән ант итәм!" Кызкай теге санитар хатынга шундый да гарьләнеп карады ки, гүя аңардагы нәфрәткә җир йөзендәге барлык сафлык сыеп беткән...
Безнең артиллеристлар йортка берничә тапкыр 122 ле белән чәпәделәр. Ләкин бу да гаять ныклы корылманы тәмам чүктерә алмады. "Их, үзебезнең 152 ле гаубицабыз булса, мин боларны әйләндереп кенә чыгарыр идем..." - дип уйлады Газетдин. Йорт һаман да бирешмәде - снаряд бу юлы, өзелми эленеп торган тәрәзә капкачын җилтерәтеп кенә калмыйча, диварны тишеп чыкса да, ул фаустпат-рончыларны үсендереп кенә җибәрде. Бинаның көньяк канатындагы кирпеч түшәп, амбразурага әйләндерелгән тәрәзәләр бу юлы бөтенләй котыра башлады. "Йортның гарнизоны ныклы, иптәш капитан, - диде Маковка Газетдин. - Әллә танктан торып бәрәбезме?! Аның тубы бик көчле бит!" "Нинди танк сөйлисең?! - диде аңа, ачулангандай, Маков. - Каян аласың монда танкны? - Ул ачуын кая куярга белмичә, читкә төкереп сүгенде. -Гаскәрбашыбыз Берлинны пехота көче белән генә алырга булды бит, анасын сатыйм!.." Сугыш кызуында алгы сызыктан күзен алмаган Маков, күрәсең, фаустпатроннардан дөрләп янган безнең танкларны һәм аның кырылган экипажларын да абайламаган иде. Газетдин Неустроев тарафына ымлап баш какты. Маков елмаеп җибәргәнен сизми дә калды: тылдан аларга ярдәмгә чынлап та танк килеп ята түгелме!.. Яшибез болай булгач!.. Әмма бу танкның да куырылып янган чияләр тирәсенә җитүе булды һәм ул да, беренчесе кебек, бугазына сөяк торгандай тукталды да урынында төртелеп куйды һәм фаустпатрон өстәгән ялкыннан котырып яна башлады. Чияләр дә, танк-лар да, танктагы кешеләр дә яна иде. Алардан карашын яшереп, Маков кара көйде. "Минин, Бобров, Лисименко, Заһитов! - дип кычкырды ул, почмакка ышыкланып. - Карагыз аны, без бу йортларны алуын алырбыз, әмма безгә үләргә ярамый! Рейхстаг көтә!.. Сезнең үлем өчен мин җавап бирәм! Кирәкмәгән җирдә тыкшынып бармагыз, ишетәсезме, бөркетләрем?!." Инде безнең өченче ИС га да ут капкан иде! Еллар үтәр һәм Гитлер командованиесенең унтеры Швабның ике көн эчендә Бланкенбург кварталларында советларның 24 танкын яндыруы турында архив мәгълүматлары басылып чыгар. "Танкистлар янына барып килим, иптәш командир! Бәлки, берәрсе исәндер?!" - диде Газетдин. "Исән ди сиңа!..Бу өермә эчендә башыңны өздерәсең киләме? Фикер килде, имеш! Фикерең үз башыңа җитмәсен! Бар, тик... бая кисәттем!.." Якында гына төшкән снарядтан гөрселдәп янәшәдәге бина җимерелде. Тирә-якны пырхылдап торган якты җимерек тузаны басты. Моны ничек аңлатырга: баш күтәрә алмаслык ядрә давылында Янагышның бүре сымак өлгер, җитез, тирән акыллы, сыгылмалы гәүдәле, шуларга өстәп, сугыш кына өйрәтә алган гимнастик күнекмәләр, сальто-морталелар ясап, әкияти сәләткә, дастани көч һәм хикмәткә ия булган баласы люктан башын чыгармаган килеш двигателен кабызырга маташкан механик янына ук килеп җиткәнен сизми дә калды: - Экипаж исән мәллә? - дип кычкырды ул люктан башы күренеп торган механикйөртүчегә, үз күзләренә үзе дә ышанмыйча. - Заряжающий, укчы, командир... Их!.. Берүзем калдым... - Снарядларың бармы? - Бар!.. - диде башыннан кан саркыган механик. - Ну и што? Аларны тозларгамыни?! - Әнә йорт! Хәзер шунда тозлап-борычлап манчыйбыз! Турыдан төзәп- бронебойный, осколочныең булса - аның белән! Ә-ә, туган?! Син - башняңа, мин хәзер сиңа люктан үтәм дә, икәүләп пыран-заран китерәбез!.. Әйдә!..
- Сыйсак... - Үлем каршында урын җитәр... Әле генә иптәшләре үлеме кайгысыннан бетеренгән механик колагына кадәр елмаеп җибәрде. Кем иде аның исеме? Кай яклардан иде ул? Газетдин коткаручыларының исемен дә сорарга оныткан. Ватан сугышы дигән сәер сугыш шушы исемнәрен сорарга онытылган батырларның сәер сугышы булмадымы соң ул? Ничә секунд үткәндер, ул инде бер атлап, ике сикереп, люк аша башняга кергән һәм механик белән 122 миллиметрлы танк тубыннан алты атыш ясап, фаустпатрончылар оясын энәсеннән җебенә кадәр туздырган һәм батальоннарга юл ачкан иде... Маковчылар биредә беренче тапкыр гитлерюгенд явы белән очрашты. Болар япон камикадзеларының гитлерча кабатланышы иде. Әйе, сукыр чебен яу булып керә һәм яу булып үлә. Велосипедка атланган, иңенә ун килолы йөк - авыр винтовка, патрон тулы сумка, ике граната белән дүрт килолы фаустпатрон аскан гитлерюгендның шым гына каян килеп кергәнен сизми дә каласың, ул, атыннан төшеп, бер-ике танкны бәрә дә, ядрә корбаны булып, шунда ятып та кала. Бер дә юкка гына Гитлер аларны "Panzerjard" - "танклар кыручы" дип атамаган. Газетдин белән танкист ике полк арасында сугышкан Маков төркеменә килеп кушылганда, тегеләр берничә йортта "санитар утау" алып бара иде. Каршыдагы бинада чынлап та бик бай, корольләр заманыннан калган кунакханә икән. Идәннәрдә аунаган апак мендәр-җәймәләр, йөнтәс тастымаллар, зиннәтле кашагаларына тырнаклы бөркетләр кунган караватлар, кәеф-сафа җиһазлары, мунча-сауналар, мәрмәр ванналар, кырынубөдрәләнү корамаллары Германия аксөякләренең сугыш шартларында да маникюрлы тырнак очы белән корсак кашып яшәгәнен раслый иде. Тик шунысы: дүрт яктан гына түгел, астан-өстән дә ут яуган өермәдә кемнең граждан, кемнең хәрби халык, кайсы хезмәт персоналы, кайсы гавам киемендәге диверсант икәнлеген белү мөмкин түгел иде. - Беренче чиратта фаустникларны! - дип боерды Маков. - Граната белән! Турыдан кул сугышына кермәскә! Маков, Бобров! Үз телләрендә кабатлагыз: граждан хезмәткәрләр урыннарында калсын! Күчеп йөрмәскә! Кем кораллы - юк ителәчәк!.. Өске катлардан пулемётлар тыкылдады. Дошман, болай итеп буталышкан ябык бина шартларында фаустпат-рон белән үзенә дә зыян китерәчәген аңлап, гади атыш коралларына күчте. Берлин кебек коммуникацияләре яшеренеп, сугышу өчен идеаль шартлар тудырган шәһәрне урам сугышларының иске стратегиясе - сан ягыннан күпчелек белән генә алып булмаячак икән. Син урра кычкырып, һөҗүмгә ташланам дип, авызыңны ачарга дигәндә генә, 10-12 яшьлек селәгәй гитлерюгенд канализация коесыннан сикереп чыгып, фаустпатроннан кумулятив ялкын белән гөлт тә гөлт китереп, танкыңны яндыра да, кереп качып, инде сине пулемёт чалгысы белән чаба башлый. Фаустпатрон фашизмның сугыш фәне уйлап тапкан яңа һәм шактый көчле коралы булып чыкты. Ул безнең "катюша"ның танкларны юк итә торган гранатомёт рәвешен алып, солдат кулына күчкән җыелма төре икән ләбаса!.. 20-30 метрдан танкларны майлаган кебек чүки. Эш ысулы бик гади: әйтик, танкыңны ныклы итәсең килсә, син аның бронясын калынайтасың.
Әмма, калынайтсаң, шунысы: танк авырая, аны сафтан чыгарыр өчен авыр туплар сорала. Тик авыр туп манёвр ясау, маңгайга терәп ату өчен уңайлы түгел. Җиңел кул пушкасы кирәк. Фаустпатрон гранатасы менә шул җиңел кул тубы ул. Шартлаганда, кумулятив снаряд, мина шикелле, ярчыкларга таркалмый, җимергеч нурын, лупа кебек, энергиясен бер ноктага туплап, броняны тишеп керә һәм экипажны сафтан чыгара да куя... - Тышка чыкмаска! Өске катлардан урамга аталар!.. Берәмләп!.. Маковчылар, бүлмә арты бүлмәне граната белән сипләп, артларыннан автомат чиратлары белән санитар чистарту ясап, каттан катка күчә иделәр. Эчтә генә түгел, тышта да камалышта булган фаустниклар, башка чара калмаганлыктан, биш катлы кунакханәнең соңгы ике катыннан аска - менә торган баскыч аралыгына туктаусыз ут яудырдылар. Кинәт кунакханә яна башлады. Ул ыс, сөрем исе белән шатыр-шотыр килеп кайнады. Моңа чыдый алмаган гражданнар һәм эсэс формасын салып ыргыткан фаустниклар, түземнәре төкәнеп, бая Газетдиннәрнең танк тубы умырган җимереклекләр аша аска сикерә башладылар. Аларны безнекеләр капчыкка коелган бәрәңге кебек чүпли торды. Газетдин белән Лисименко өске катта алышкан Маков, Бобров һәм Мининга ярдәмгә ташланды. Тышта төшлеккә җитеп килгән кояш яктырып карайган, биредә исә сугыш корымының ак очкыныннан дөнья караеп яктырган иде. Дүртенче катның кирпеч түшәлгән биш тәрәзә тупсасы астыннан аларга таба агылган ядрә давылы диварларда биеп сикерә һәм көмеш тәңкә тавышлары чыгарып аска коела. Боларны, тылдан бәрмәсеннәр өчен, ничек кенә булса да Маковтан аерырга кирәк иде. Бу комбайн кадәр ике затлы караваты белән дөньясы тулган зур бүлмә икән. Егетләр, икесе ике граната томырып, идәнгә чүкте, Газетдин эчтәге бүлмә ишеген каплап торган яландай карават артына яшеренде. Моны күреп калган фашистлар ут ачтылар. Лисименкога шушы гына кирәк иде. Ут чыганагын ул шунда ук оясында тончыктырды. - Гизи, мин югарыга!..Мине капла!.. Газетдин дә аның артыннан бишенче катка томырылды. Кинәт югарыда ике көчле шартлау яңгырады, гүя дошманның артиллериясе яңадан кузгалган иде. Болар безнең бая аткан җиңел артиллерия булып чыкты, күрәсең. Бишенче кат тынып калды. Ни күзләре белән күрсеннәр, ишектән кулларын күтәргән ике фашист һәм аларның артыннан - көлсәң көл, еласаң ела - ыспай гәүдәле, түгәрәк битле, үзбәк өреге кебек янган йөзле, иң кызыгы шунда: аягыннан баш түбәсенә кадәр караваттагы мендәрнең каз мамыгы давылына чумган командирлары капитан Маков килеп чыкты. Баксаң, мамык снаряд ярчыклары, автомат ядрәсен үткәрми икән. Элек дүрт тапкыр яраланган командирлары бу юлы каз мамыгы тутырылган эрзин кебек мендәрләр белән капланып исән калган!.. Бу тирәдә рейхның хәерхаһ оешмалары тупланган, күрәсең. Башларына кайзер Вильгельмның Беренче бөтендөнья сугышыннан калган мундирларын, каскаларын кечкенә башларына чалшайтып кигән 15-16 яшьлек гитлерюгенд өермәсеннән азат ителгән күрше бинада фашист генераллары һәм югары чинлы офицерлар хатыннарының госпитале булып чыкты. Алар анда җан бирер өчен түгел, ирләре-туганнары өчен кан биреп яталар иде. Өстәлләр тулы коньяк шешәләре. Кайберләре, күрәсең, батыр күренер өчен, башларына чәч бөдрәләтә торган чүлмәк урынына шул ук Вильгельмның мөгезле каскаларын кигәннәр. Газетдингә үз гомерендә беренче тапкыр һәм көтмәгәндә фрауларның кием-салымы, алар кулланган ислемай-иннекләр "күргәзмәсе"нә күз салып төшәргә туры килде. Совет сугышчылары бу кадәр нәзакәтне күрергә әзер түгел иде.
Алдан бернинди кисәтү дә булмагач, айлар-еллар буе хатын-кыз күрмәгән, мондый шашындыргыч хуш исләрне иснәмәгән солдат ихластан югалып калды. Кемнең атасы, кемнең энесе, кемнең анасының башына җиткән, көчләгән, яндырган, туңдырган генералларның хатыннарын, ана, апа-сеңелләрен алар атып егарга гына түгел, өсләренә ятып мәсхәрә итәргә, аннан эчәгеләренә кадәр ботарлап ыргытырга да күп сорамаячаклар иде. Бармак саен балдаклы, асылташ ялтыраган күкрәкле, кайсы эчке күлмәктә имчәкләрен ишеп, кайсы тышкы күлмәк, кайсы өрфия трусик, капчыктай рейтузга кереп чумган, кайсы яралы, кайсы качып яткан, кызыл маникюр тырнаклы, куркышкан күзләре маңгайга сикергән бу фраубикәләр аларны күрү белән никадәр кычкыра алсалар, шулчаклы кычкырып, кызгандырырга тырышып, елаш-ачыныш күтәреп, почмакларга кереп качтылар, кайберләре, һәрнәрсәгә әзер булгандай, юл өстенә түшәлеп өнсез калдылар. Биредә берәр кыргыйлыкның килеп чыгачагын көт тә тор инде. Күркә кебек ак тәнле, ындыр табагыдай киң күкрәкле, көнбагыш чәчкәсе кебек сары чәчле, тыгыз имчәк төрткесе күлмәген тырпайтып торганы, араларыннан өсте-башы нык бизәнгән фраубикәләр үрнәге, ике дә уйламыйча, кочакларын ачып, Газетдингә ташланды һәм караватына өстери башлады. - Ха-ха-ха!.. - дип, каһкаһә белән көлде русча шактый сукалаган бу кабаре сөяркәсенә охшаган хатын. - Коспотин советиш оффициер, сжалься, не убивай!.. Поделись со мной любовью!.. Ирләре фронтларда кан коюга карамастан, Геббельс вәгазьләре белән тилереп, гомерләрен саклар өчен мондый түбәнлеккә барган немец генералының хатыны алдында барысы да аптырашта калдылар. Монда җенси азгынлыктан бигрәк провокация яшеренгән иде. Аны атып егасыңмыни? Хатын-кыз бит! Җитмәсә, госпитальдә! Әсирләрнең, яралыларның, аларның гаилә әгъзалары хокукларының халыкара конвенциясен үтәү турында күпме теш кайрамады политотдел "муллалары"!.. Фрауларны күмәк көчләгән алты солдатны чыгарып та аттылар күптән түгел Икенче Украина фронтында. "За ценой не постоим!" Җиңүгә килеп җиттем дигәндә генә бер минутлык рәхәт өчен штрафбатка китеп бар әле! Ярый аларны бу кискен хәлдән бригада СМЕРШыннан майор Хәйдәр Сафуанов коткарды. Бу беренче күрүдә үк аларга ошаган, бик тә ачык, якты күңелле татар кешесе, кызу сугыш барышында бар җаваплылыкны үз өстенә алып, сузмый-нитми, ниндидер формаль кәгазьләр белән баш катырмыйча, генерал хатыннары госпитале кебек җитди объектны махсус комендатурага тапшыру өчен Маковка ышанычнамә язып бирде һәм госпитальне шундук аерым сак астына алды... 
IX бүлек
Аларны, бер караганда, кечкенә кыенлыктан чыгарган, вакыт булмау аркасында кайсы як татары икәнлеген дә сорашып өлгермәгән майор Хәйдәр Сафуанов белән берничә генә минутлык очрашу аны әллә нинди фәлсәфи уйларга этәрде. Капитан Маков нәрсәсе беләндер Сафуановка охшаган иде.
Дүрт елга якын сугышта булып, Газетдин кеше холкы, аеруча сиңа үрнәк булырга тиешле командирыңның холкы, гамәле һәм тере сүзенең бәндә язмышында нинди хәлиткеч урын биләве, икенче кешене никадәр күтәрә һәм түбәнсетә алуы турында сәгатьләр буе сөйли, кулыннан килсә, китаплар да яза алган булыр иде. Кеше кечелекле булган саен нечкәрә, тирәнәя; гөрбиян булган саен саега, каны ката. Иң кирәкле бер сүз әйтелү нәтиҗәсендә алынмаслык биеклекләрнең алынганын, чагыштырмача җиңел алынырга тиешлеләренең алынмый калуын, шул бер генә иң кирәкле, иң газиз, иң кадерле сүз җитмәү аркасында күпме каза һәм корбаннар килүен күпме кичерде ул! Бое-рык көче җитмәгән төштә җылы сүзнең көче җитә. Армия хезмәте, аеруча хәрби тормыш хрестоматиясенең иң җаваплы өлеше булган сугыш ул - боерык белән җылы сүз ярыша торган ачык ялан. Җылы сүз - боерык, ике сөйләргә бирмәгән устав нигезендә яшәгән армиядә кешелеклелекне саклый торган мирас. Шулай бер мәлне, дошманны Рига юнәлешендә куып барганда, аларның инструменталь-тавыш батареясына 29 нчы артбригада гаскәрбашы полковник Савинов килде. Артиллерия разведкасын тирәннән белгән, олысы-кечесе белән сабыр, кечелекле мөгамәләдә булган, үзеннән дә, башкалардан да күпне таләп иткән югары дәрәҗәле офицер пәйда булган мизгелдә ике өлкән яшьтәге сугышчы ашарга утырып маташалар иде. Полковникны күрү белән, алар кашыкларын ташлап диярлек сикереп тордылар һәм багана кебек үрә каттылар. Сугышчыларның берсе, тизрәк аңына килгәне, ашыга-ашыга үзләренең ни белән шөгыльләнгәнлеген аңлата гына башлауга, Савинов: - Вольно. Инструменталь разведка көтеп торыр, ашавыгызны дәвам итегез, - дип тынычландырды. - Латвия башкаласын алыр өчен көч күп кирәк булачак... Сугышчылар елмаештылар. Инде бөтенләй дә ипләренә килеп, полковникка бергә әбәт ашарга тәкъдим иттеләр. - Нигә, мөмкиндер ул, - диде полковник. - Әле мин дә ашамаган... Һәм өстәл бурычын үтәгән агач төпсәгә тирә-яклап түшәлгән коры печән өстенә аякларын бөкләп менеп тә утырды. Комбриг Савиновның килүен ишетеп алган батарея командиры, ут капкандый йөгереп килеп, барысын "Үррә кат!" командасына күтәреп, нәрсә белән шөгыльләнүләре турында рапортын башлауга, теге кырт туктатты: - Яхшы, капитан. Барысы да тәртиптә. Әйдәгез, бергә тамак туклык итик. Пешекче аларның икесенә дә үз буында ярмаланып пешкән итле карабодай боткасы китерде. Сугышчыларның яшь ягыннан өлкәнрәге, сорап-нитеп тормый, үзләренә тиешле ике йөз грамм аракыны дүрткә бүлде дә, полковникка һәм капитанга сузды. - Аш алдыннан. Дару урынына. Олы телдән үтеп, кече телгә җиткәнче, тек. Савинов елмаеп көрәгәне алды. Капитан да. - Мин моны эчәм, егетләр, - диде комкор. - Куаныч белән эчәм. Беләсез, куркак куян илле грамм эчеп кенә батыр булалмый. Сезнең кебек батырлар булганда, без Латвия башкаласын мөмкин кадәр азрак корбан белән алачакбыз! Исәнлеккә-саулыкка! Җиңү хакына!
Тамак туйдырганнан соң, полковник аларның ленталарын һәм артиллерия разведкасының тавыш кайтарылышы аша тупка тоту хисапларын тикшерде. Максатка барып җиткән һәр туптан соң ул хисаплау үзәгенә шалтыратты, һәр кечкенә уңышка да куанып, рәхмәтләр белдерде, батарея командирына үзләрен оста күрсәткән сугышчыларны дәүләт бүләкләренә тәкъдим итәргә боерды. Тавыш-аваз метрикасына тулы анализ ясап, тиешле бәясен куеп кайтып киткәч, сугышчылар һәм кече командирлар бозлы яңгыр астында аталарча күңелләрен күтәргән комбриг-ларын мактап бетерә алмадылар. Риганы алганда шушы берничә җылы сүзнең гади солдатка ничә ат көчендәге дәрт-дәрман бирүен, аларның җиңүгә нинди өлеш кертүен кем исәпләп чыгара ала?! Әмма полковник Савинов белән рәттән генерал-майор Пласков кебекләр дә бар иде. Урыста андыйларны "самодур", татарда "сансыз, сантый" диләр. Чынлап та, сансыз.Чөнки җир йөзендә үз саны булмаган нәрсә юк. Әгәр андый кеше очраса, татар аны "У-у, сансыз!" дип кенә куя. Пласковның дуамаллыгы хакында бригадада шактый әки-ят-ләр ишеткәне бар иде Газетдиннең, әмма сержант кына буларак, субординация мөмкинлек бирмәгәч, очрашыр-га насыйп иткәне булмады. Менә насыйп итте бит! Газет-диннәрне еш кына яшерен топографик карталар ясатыр өчен Өченче удар армиянең артиллерия штабына чакырталар иде. Анда артиллерия өлкәсендә бик зур белгеч саналган генерал Пласков утыра. Газетдин аңлавынча, ул чынлап та зур белгеч, тик бу белгечлекне аның аңлата алмаслык тотанаксызлыгы һәм солдафонлыгы бәрә дә ега иде. Беркөнне 14 сәгатькә аларны Пласковка килергә куш-тылар. Киенгәнчистарынган, итекләрен көзгедәй ялтыраткан, орден-медальләрен теш порошогы белән яктырткан, ак якаларын теккән алты бөркет кебек хронометрист артил-лерия штабына килделәр. Генерал аларны ике сәгать көттерде. Хәтта кабинетына үткәргәч тә, шушы бүксәсен тутырган генерал кисәге, үзенең әңгәмәсен аларны, гади сержант халкын, атыюлы белән хурлау, тота-каба сүгүдән башлады: - Кая командирыгыз? Аңа катгый шелтә. Нишләп соңардыгыз? Сезнең һәркайсыгызга катгый шелтә. Мин сез-не 14 сәгатькә чакырткан идем! Мин упрауа табармын, понимаете ли! Мин сезне шунда озатырмын ки, где Макар телят не гонял! - Аннан үзенең кытайларның джут капчыгы кебек дүртпочмаклы кыска гәүдәсен аларга таба тәгәрәтеп китерде, Газетдин каршына туктады, бармак башы белән күкрәген төя-төя, көлгән кыяфәттә һаман бер сүзне талкыды: - Нишләп сез 14 сәгатькә түгел, 16 га килдегез?! Кызыл Армиянең нинди яшерен почмакларында үр-че-гән бу микроб? Янагыш баласына бу һич кенә дә аңла-шылмый иде. Аның орденнар тулы күкрәге, гүя сыкрап, мондый хайванлык өчен җавап сорады. Һәм генерал каршында басып торган гади сугышчы: - Иптәш генерал, безнең белән кул күтәрмичә генә сөйләшегез! - диде, мондый юньсез гамәлгә катгый җавап биреп. - Әгәр башка сорауларыгыз юк икән, чыгарга рөхсәт итегез!.. Вәт, тиле түгел диген, ә! Бу сүзләрдән соң генерал Пласков гүя мыштым песигә әйләнеп басылды, берни булмагандай, йөзенә елмаю йөгерде:
- Мин сезне 14 сәгатькә үк чакырткан идеммени?! Ха!.. Онытып җибәргәнмен. Эшне тавык чүпләп бетерерлек түгел. Йә, утырышыгыз! Сөйләгез, сезнең разведдивизионда дошманның фронт артиллериясенә каршы нинди разведка эшләре алып барыла? Мондый тамашадан соң авыз ачып сөйлисе дә килмәде. Бу плюс белән минус арасындагы өченче бер халәт иде. Генерал аларны тыңлап, ярыйсы гына файдалы киңәшләр бирсә дә, хәтта мәңге күрмәгән Наманган өреге белән цейлон чәе эчерсә дә, солдатларның кәефе бозылган, җаннары сүрелгән һәм алар мондый кыланчыкның армиядә, аеруча авыр сугыш елларында, алгы сызыкта кала алуының серләрен төшенә алмый газапланалар иде. Каннан һәм җаннан яратылган бу хаста, Газетдин фикеренчә, ир-егет булмау, иркәлек, заман һәм замандашларыңнан сабак алмау, кешенең иң бөек байлыгы - вакыт галиҗәнапларын кадерләмәү, авызың бер пешмәгәч, өреп каба белмәүдән килә. Менә өлкән сержант Газетдин Заһитов һич тә көтмәгәндә генерал Пласковка шундый сабак бирде: киләчәктә ул мондый очракларда өреп кабачак. Газетдин колак салды. Яңа һөҗүмгә боерык ишетелми әле. Пласков кебекләр арасыннан тагын армия артиллериясенең разведка башлыгы майор Ширяев хә-тердә калган. Бу инде үз-үзе белән сокланып туймаган, кешесенә карап кына сәлам алган, сәлам биргән зат. Дивизионга килсә, штабтан да түбән төшмәс, майордан да кечерәкне күрмәс. Комдивлар, комкорлар еш булган дивизионга ул кереп тә карамас, кызыксынмас. Иң мөһиме, аның эшлексезлеге, мәгънәсезлеге аркасында тәүлекләр буе адрессыз координатларга миллиард сумлык боеприпас бушка оча. Хәер, һич тә бушка түгел. Дошман, шуннан чыгып, безнең координатларны билгели һәм чүпләп кенә үтергеч ут ача. Шулай итеп, безнең оборона гүя үзе теләп йөзләгән, хәтта меңләгән гомер белән түли. Менә артык җылы булмаса да, кешенең кешегә тиешле сүзе, матур мөгамәләсе, игътибары нинди хакка төшә! Аларның хисаплау взводы командиры өлкән лейтенант Куликовның Ватан сугышы орденына тәкъдим ителү кәгазьләренә армиянең артиллерия штабы начальнигы полковник Нед-звецкийның Куликовның кайчандыр бер тапкыр аның кабинетына тузанлы итекләрдә рапорт белән кергәне өчен генә кул куймавын алгы сызыктагы сугышчы ничек онытсын?! Ә капитан Третьякны кая куясың? Татар "Тилене чәчеп үстермиләр, ул үзе үсә" дип бер дә юкка әйтмәгән икән шул. Андыйларны шул ук татар урыс сүзе белән "эзбир", ягъни "җанвар" ди. Третьяк 1943-1944 елларда дивизион белән җитәкчелек итте. Ул тәрбия, батырлык тәрбиясе белән түгел, хамлык һәм кеше кимсетү белән генә шөгыльләнде дисәк, һич артык булмас. Невель каласын азат итүдәге каһарманлыклары өчен бер төркем сугышчыларын бүләкләү документларына исемлектә үзе булмаган өчен генә кул куймады - никадәр хөсетлек һәм күңел тарлыгы! Командирыңның кылынган гамәлгә тиешле бәя бирмәве, каршы чыгуы, аны яшереп калдыруы, шуларга өстәп, хәтта үзләштерүе - монысы инде бигрәк тә түбәнлек! - җылы сүзне, батырлык өчен бүләкне ил сагындагы стратегик чыганак исемлегеннән сызып ату түгелме? Ошбу тарлык, кешене җан җылысыннан мәхрүм итү, ягъни эчке, куендагы дошманлык безгә "тышкы дош-ман" белән беррәттән күпме зыян китерде һәм китерәчәк икән?! Газетдин, кәефе килеп, гомерендә булмаганча елмайды. Аллага шөкер, аның янәшәсендәге сугышчан дуслары, командирлары нинди яхшы, киң күңелле кешеләр! Бигрәк тә Маков - кояшлы, айлы кеше!..
X бүлек
Үлемгә-үлем бәрелеш һәр йорт бусагасында барган- шартларда фронт сызыгының каян үткәнен ничек белә-сең? Йорт хуҗасы булган немец өчен дә газап ул сызыкны табу. Немец, ичмасам, сугышта да, ялда да "немец төгәллеге" - сәгатьнең минуты, минутның секунды белән эш итә. Безнең кебек, тәүлек буе кирәкмәгәнгә кычытмаган җирне кашып, булмаган бурыч-ны табып, ниндидер кичерелмәгән бәйрәмнәр хакына "вакытыннан алда да", "арттырып та" түгел, җиренә җиткереп кенә үти һәм баста. Монда сәбәп дигән нәрсә юк. Шуңа күрә аларда "Немец - сәләт, Иван сәбәп эзли" дигән мәкаль йөри. Алар биредә атаклы "немец тәртибе"н дә күрделәр: әгәр ул йозак икән, ул яхшы бикләнә, әгәр инде ул ачкыч икән, әйбәт ача. Менә әле дә төшке аш вакыты җиткән бугай шул, дошман, чигенүче-җиңелүче як булуына карамастан, коралын читкә куеп, аш табагы өстенә иелде. Ашамыйча сугышып та булмый шул. Сугыш хәзер генә бетә торган нәрсә түгел. Ашап калырга кирәк. Кайдандыр бер подвалдан авыз гармуны яңгырады. Немец, чынлап та, ашарга, аксөяклар теле белән әйткәндә, тәгам җыярга җыена булыр. Алар инде, гавам теле белән әйткән хәлдә, тыгынырга дигәндә, минуты сукса, кага башлаган кадакларын кагып бетермичә туктый. Их, шушы гармун!..Газетдин яшь чагында тәки уйнарга өйрәнә алмады. Шыңшытты гына. Ә менә мандолинда уйный белә белүен. Сәгыйдулла абыйсы алып биргән иде. Абыйсы үзе гармунда яхшы гына сыздыра. Солдатлар арасында шундый хәбәр йөри: Берлинны алгач, һәркемгә туган ватанына бишәр килолык бүләк посылкасы салырга рөхсәт итәчәкләр, имеш. Газетдин әллә нинди трофейлар сөйрәп маташмас. Биш килога сыйса, туган колхозына берәр трактор, комбайн төреп салган булыр иде. Шул инде, әнкәсенә, апа-сеңелләренә күлмәклек атлас, Саҗидәсенә чигү чигәр өчен бавар батисты һәм үзенә берәр яхшы аккордеон алып кайта алса, бик җиткән! Немец тальянын!.. Сугыштан исән-сау котылса, кырык эшен кыралай ташлап, аккордеонда уйнарга өйрәнәчәк! Әйткәндәй, Берлинның үзәге саналган Рейхстагка якынайган саен, гаскәрләрдә трофей кулга төшерү дигән тынгысызлык көчәя. Бигрәк тә зур йолдызлы югары чиннар - генераллар арасында. Сизелеп тора. Сул күзе солдатка акайса, уң күзе - байлыкка. Нигә еракка китәргә, полк командиры Зинченко белән дивизия командиры Шатиловның үзара ярыша-ярыша дүрт "Студебекер"га "Шевроле" машиналары, мебель һәм кызыл мал төяп Рәсәйгә озатулары турында солдат халкында күпме сүз йөрде. Ул гынамы? Җиңү Маршалының, Хәрби совет әгъзасы генерал Телегинның, башка гаскәрбашларның Рәсәйгә эшелон-эшелон байлык озатулары турында нинди генә әкиятләр ишетелми. Халык беркайчан да бушны сөйләми!.. Бушны чәйнәргә аның вакыты юк. Түбән чиннар да йокламады: бигрәк тә Дон казакларының атлы гаскәрләре, көньяк, Кафтау, Урта Азия вәкилләре "трофей-ганимәт корчаңгысы" белән кашына башлады. Аларның менеп атланган машиналарыннан капчыклы сыртлары тыр-пайды, олаулары, туп арбасы тәртәләре, лафетлар, хәтта танк башнялары, бронетранспортёр "яндау"лары, ленд-лиз студебекерларына тагылган төенчекләрдә таланган байлык - капчык-капчык тукыма, ияр-ат дирбиясе, палас, затлы трюмо, нәфис бизәкле сандыклар, ау мылтыклары, эш корал-лары, Рембрандт, Дюрер һәм башка даһи рәссамнарның атаклы картина күчермәләре, шул ук вакытта таланган мал, хатын-кызларны аерым һәм күмәк көчләгән өчен хөкем ителгән солдат, офицерларның исемлеге адым саен күзгә ташлана башлады.
ППШлар онытылып, ППЖлар күбәйде. Әнә, әле корты кузгалып кына килгән язгы умартага төшкән бер якут кардәшебезне корт талаган: болай да кысык күзле егеткәй шешенгән күз кабак-ларын ачалмый җәфалана. Урамнарда туздырылган түшәкмендәрләрдән мамык давылы оча. Хактыр, Германия чиген үткәннән соң, күркә, тавык һәм дуңгыз итенә күчкән безнең гаскәрләрнең кәбестә чырае күзгә күренеп түгәрәкләнә, алсулана, ә үзләре батырая, хәтта оятсызлана башлады. Әнә кичәге мискин казак бүген шнапстан кызарып алган пехота олавында газетага төргән махрасын бер читкә ыргыткан да байларча, немец сигарасын көйрәтеп, кикерә-кикерә, таланган радиоалгычтан Би-би-си тыңлап килә, янбашы астында - декоратив мамык мендәр, ап-ак матрас, күбесенең артыннан өстерәлгән пушкасы лафетында - юлда маршта үлеп киткән солдат гәүдәсе... Гаскәрбашлар басып алынган җирләрдә халык һәм әсирләр белән ничек кенә кешелекле мөгамәләдә булырга чакырмасыннар, комсызлык, бәгырьсезлек, кансызлык очраклары күбәйгәннән-күбәя бара. Нишлисең, туганнарын югалткан солдат үзе дә сизмәстән немец вәхшилегенә вәхшилек белән җавап биреп куя. Әле кичә генә югары состав оперативкасында сөйләгәннәр: совет конвое, үз бурычын җиңеләйтү өчен, сиксән әсирнең җитмеш сигезен юл өстендә атып егып, пунктка икесен генә илтеп җиткергән... Җиңелеп барган немецлар үз тарихларында беренче тапкыр кеше затының, граната шартлатып, елгада, алпавыт буасында балык тота, яралы атны суеп, түшкәсен шунда ук черек салам өстендә эшкәртә һәм пешереп ашый алганлыкларын күреп таң калдылар. Һәм, үзләре дә сизмәстән, мондыйларны "Untermenschen", ягъни "недочеловек" дип атадылар. Көтмәгәндә камалышта калган һәм исән-сау чыккан Маковлар төркеменең әле бүген авызларына чык тамчысы да алганы юк. Менә аш бүлүче полуторкага тагылып килеп кергән поход казаны өстендәге тимергә пышылдап кына диярлек чаң сукты. Сугышчылар бу казанны кочаклап үләр хәлдә иделәр. Борынны кытыклаган ботка исеннән исертерлек хуш ис таралды. Бу ис һәркемгә өендә калган әнкәсен искә төшерде. Җир өстендәге өстенлек өчен җир астында - подвалларда барган сугышның тынсыз гамәлчеләре - бушлатлары, итек, каска, бүрек, пилоткалары, хәтта кашлары белән бер булып көйгәнянган сугышчылар төрле тарафлардан суырыла-суырыла аш исе килгән маскировка тарафына елыштылар. Һәркемнең юл капчыгыннан, итек кунычындагы элмәктән тимер калак-лар кояшка чыкты. Сөйләшкән кеше юк, бары кәтилүк-калаклар гына серләшә. Чөнки сөйләшер рәтләр сөйләшә алмас дәрәҗәдә сирәгәйгән, иртән бергә калак күтәргән яудашларның күбесе, якты дөнья белән инде хушлашып, тапталган чәчкәлекләрдә әле җирләнмичә ауный иде. Инде сугыш менә-менә бетә дип торганда, кулыңдагы ата-ата тузып беткән коралың белән чәчкәле чияләр арасына мәңгелеккә кереп югалу куркынычы йөрәкләргә шырпыдай кадалып каный иде. Старшина Семиглазов һәркемгә йөзәр грамм "фронтовой"ны таратып чыкты. Газетдин үзенә салдырмады. - Нигә? - диде күзләре чынлап та шар булган Семиглазов. - Ниг-гә?! Туйга барасың юктыр бит?! - Юк. Сугышка барасым бар. Анда айнык килеш тә таман.
- Салып барсаң җиңелрәк!.. - Миңа каршы килгән фрицлар айнык бит... - Димәк, синең градусник кебек айнык буласың ки-лә? - дип авызын ерды старшина. - Один раз умирать!.. - Һәм ат кебек голт итеп калай көрәгәсен бугазына аткарды. - Мин, Гызый бавырдас, салам да куямын, гуй, - дип елмайды янәшәсендәге Кошкарбаев. - Исән-аман болыңыз!.. - Күтәрең, Рәхимҗан дус! Аш булып барсын!.. Сугышларның иң канлысы, иң корбанлысы, иң мәгъ-нәсезе алда иде әле. Зинченко полкыннан вакытлыча Плеходанов полкына күчеп сугышырга туры килгән Маков төркеменә азык паёгы белән дә вакытлыча шуннан тукланырга туры килде. Артиллеристлар үз күзләре белән күреп ышанды: пехота-кардәшләрне болай яхшы гына ашаталар икән югыйсә. Томалап пешерелгән итле ботка. Гомердә эләкмәгән эре-эре томатлар. Ха!.. Ахрысы, алпавыт базындагы трофей табыштан. Җимерелеп пешкән, юка элпәле, тозлагач томатка әверелгән помидорлар - тоту белән ярылырга торган ризык кайберәүләрнең тупас бармакларында сытыл-гач, тегеләр үзләре томат рәвешенә кереп бетте. Алар яңа сугышларга ашыга иде. Тагын да - "Bavvar" шоколады белән чәй. Җитмәгәнгә ботканы өстәп тә бирәләр. Тамак ялгап та өлгермәделәр, сугыш тагын кабынып китте. Колак төбе уңнан һәм сулдан, арттан һәм алдан каз бәбкәләре кебек чи-чи килеп тирә-юньне үпкән ядрәләрдән кайный, куырыла, көйдерелә иде. Дошман артиллериясе исәпләми-нитми турыдан бәрә һәм ныгытмаларны сугышып алырга мәҗбүр булган совет гаскәрләрен башка-баш кыруда үз бурычын шактый уңышлы үтәп ята. Бу тирә Эльбага, Эльба аша Берлинга якынаеп килгән союздашлар авиациясе тарафыннан бомбага тотылып, шактый җимерелгән иде. Рәтләре сирәкләнеп калган батальоннарга алмашка безнекеләр икенче эшелоннан штурм отрядларын кертте. Алар бронетранспортёрларда, танк-ларда иде. Әмма танклар, Берлин трампаркына җиткәч, пехотага юл ачасы урында фаустниклардан котылырга теләп, үзләреннән коелып төшкән һәм устав кушуынча җәяүле чөйгә әйләнгән пехота артына яшеренергә мәҗбүр булдылар. Газетдиннәрнең штурм чөе, йорт араларын чистартып кына торган дошман пулемётлары утыннан сакланып, таран рәвешендә трампаркка үрмәләде. Әмма фаустниклар биләп алган калын һәм ифрат биек трампарк деполарын дөмбәсләү өчен аларга һаман да ни авиация, ни танк десанты, ни артиллерия көче җитми иде. Маков кыр телефоныннан, үзе кушканча, комбат Неустроевка хәбәр итте: - Көчле ут... күтәрелергә бирми... Разведчикларның әзер координатлары буенча дошманны төтәсләп чыгару өчен эрэс дивизионы ... 45 ле туплар!.. Ул сүзен әйтеп бетерә алмады, бер-бер артлы яңгыраган көчле шартлаулар тирә-якны саңгыраулатты. - Самсонов бирәчәк! - дип кычкыра иде Неустроев Маковның кулыннан төшеп киткән трубкасында. - Трампаркның уң канатын капшагыз!.. - Заһитов, Минин, Лисименко! Самсонов дивизионын табып, эрэсларга юл ачыгыз!.. - дип боерды тузан эченнән калкып чыккан капитан.
Бу яхшы хәбәр иде. Ләкин комбатны мондый мәхшәрдә ничек табарга? Кискен чакта бер генә уйларга өйрәнгән өч дус туктаусыз сызгырган ядрәләр, мина кыйпылчыклары яңгыры астында трампаркның яшелләнеп мүкләнгән нигезләре буйлап уң флангка ташланды. Бирәм дигән колына чыгарып куяр юлына дигәндәй, аларга Самсоновның замполиты Крутоверхов тап булды. Әле генә җиңел яраланган, әмма постын ташламаган лейтенант: - Эрэс дивизионы сезнеке, тик координатларны трампарк каплый! Берәр расчётны түбәгә күтәреп, шуннан бәрсәң, вәт булыр иде тамаша!.. - дип, кеше ышанмас хыялны да ычкындырып ташлады. Газетдиннең башында, шундый чакларда була торганча, ниндидер нейтрон кабынып сүнде. Яңа, кызык-лы фикер килгәндә, аның белән гел генә шулай була. Мөмкинме "катюша"ны трампарк түбәсенә күтәреп, шуннан дөпелдәтергә? Аннан, бәлки, Рейхстагны да әвәләп булыр? Ә нигә булмасын?! Шулай итеп караганда, ә?! Һәм разведчик-артиллеристның миендә, Икенче бөтендөнья сугышы тәҗрибәсендә беренче тапкыр, "катюша" дигән реактив "түти"не түбәгә күтәреп, дошманны шуннан "Әпипә"гә тәпәләү хыялы яктырды. - Саша! - диде ул Лисименкога. - Син эрэс артиллеристларын трампаркка таба алып кил, түбәгә сикерергә әзерли тор! Ә син, Миша, минем арттан!.. Ул, үзе дә сизмичә, трампарк эчендә бая күзенә ташланган күтәргеч кран тарафына йөгерде. Бәлки, ул кранны кабыза, хәрәкәткә китерә һәм "катюша"ны "Студебекер" машинасы, рамнары-ниләре белән турыдан-туры түбәгә күтәрә алыр?! Була диме? Моның өчен бит кранчы булу кирәк! Кран двигателен кабыза алырмы? Биредә колхозның "колёсный Фордзон"ын кабызгандагы белем генә җитәрме? Ярар, нәрсә булса - шул. Аллага тапшырдык!.. Алар Минин белән, нигезләргә ышыклана-ышыклана, башта трампарк ихатасына, аннан депо каршында сураеп торган кранга таба томырылдылар. Парк эче чагыштырмача тыныч, сугыш хәрәкәтләре бармый, эшче-персонал күренми, хезмәт туктаган, трамвайлар йөрми иде. Газетдин кранның ачык ишегеннән кабинага сикереп үтте һәм, кабызырга дип, ачкычын эзләп кармана башлады. Шулчак аста немецча акцент белән сөйләшкән тавыш ишетелде: - Чем занимается и что кочет косподин оффициер? Караса, Минин автоматының сагы астында ике шваб басып тора. Лап итеп җиргә сикереп төште. Өстен-башын төзәткәләп, боерык бирүче командир рәвешен алды. Ул арада Лисименконың трампарк каршына җитеп килгән "катюша" "Студебекер"ы да күренде. Бу куаныч иде. Немецларның йөзләрендә дошманлык тоелмаса да, сугыш шартларында үзен кискен тотарга тырышып: - Совет гаскәрләре җитәкчелеге исеменнән сезгә әнә теге "катюша"ны краныгыз белән кичектергесез рәвештә трампарк түбәсенә күтәрергә боерам, - диде Газетдин кранчы кыяфәтендәге озын буйлы швабка. - Әгәр баш тартсагыз... Ул әйтеп бетермәде. Шваблар әллә исән калу куанычыннан, әллә куркышларыннан, әллә шуларның икесеннән дә калтырап төшкәннәр иде.
- Автоматыгызны алыгыз, - диде Озын Буйлы. - Сез мине үтергәнче, совет "катюша"сын якыннан күреп калыйм әле... - Һәм ул шундый итеп елмайды ки, гүя кара-көрән депо тирәсе берьюлы яктыргандай итте. - Катя-катуска, милая-харусая!.. Коткаручыбыз!.. Мин бу көнне күпме көттем!.. Мин антифашист-тельманист Роберт Граббе булам! Хәзер, туганнар!.. - Ул, бөтерчек кебек кечерәеп, кабинасына сикереп менде, немецның тәрбияле техникасы шундук үзенең 20 тонналы гәүдәсен дерелдәтеп эшләтә башлап, трампарк капкасына юнәлде. Барлык Берлин буйлап авыр сугышлар бара, биредә өч разведчик эрэс артиллеристлары ярдәме белән сугыш тарихында беренче тапкыр "катюша"ны машинасы-рамасы белән берьюлы түбәгә күтәрәләр һәм Рейхстагка беренче залпны әзерлиләр иде. Күп тә үтми, Газетдин үзе дә трампарк түбәсендә иде. Моннан Берлинның гаҗәеп күренеше ачыла икән. Шартлы сан, шартлы билге белән картада сурәтләнгән биналар, төяк-төбәкләр биредә чынбарлыкка әвереләләр. Биек тәреле католик костёллары, протестант кирхалары арасында Берлин мәчетенең айлы манарасы да күзгә ташлана. Әнә ул, Плетцензее күле. Әнә бераз арттарак, алар кичәргә тиешле каналлар. Әнә караеп картайган заводлары, хакимнәрнең төрмәләре белән данлыклы атаклы Моабит районы! Моннан Рейхстагка да күп дигәндә ике-өч чакрым каладыр. Аяк очларыңа басып, кендек тамырыңны тотып карасаң, биредән Янагышын да, бәлки, Саҗидәсен дә күрә алган булыр иде. Вакыты ул түгел. Шул мәлдә парк түбәсеннән шыелып очкан реактив снарядлар ташкыны, гөлт-гөлт килеп, инде каналлар артындагы Швейцария илчелеге, Тиргартен паркы тирәсенә төшеп сылана башлады. "Катюша"ларның выжт та выжт иткән үзенчәлекле скрипка тавышларында немецларның алты көбәкле миномётларының сызгыруы кабатланган кебек. Юк, кая ди ул! Тоела гына. Урыс-ны кабатлап булмаган кебек, "катюша"ны кабатлап булмый иде. Газетдин, беренче тапкыр "катюша" тавышын ишеткәндәй, колакларын каплады һәм куанычыннан елмаеп җибәрде: - Бездән сәлам шул булыр!.. Ничәдер генә сәгать үтәр, бу тәҗрибә, хикмәтле адәм баласы уйлап тапкан бер табыш буларак, барлык фронт буйлап кулланыла башлар. Хәтта Газетдин үзе дә, моңардан бераз соңрак басып алыначак Гиммлер Йортыннан Рейхстагны утка тоту өчен "катюша"ларны сүтеп, аның рамнарын дилбегә, аркан, яшерен-батырын түгел, пехотаның бил каешлары ярдәмендә югары катларга күтәртүдә катнашып, соңгы һөҗүмгә юл ачар... 
XI бүлек
Берлинның табигый киселеше, аның бихисап күлләре-елгалары, канал-сулыклары, күпервиадуклары, фонтаннары, йөзәрләгән парк һәм бакчалары, сквер-бульварлары гүя сугыш чукмарларының милитаристик үзәге, дошманнарыннан саклану, каршы тора алу чараларының үрнәге булу өчен яратылган бер хәзинә иде. Аның тышкы һәм эчке бистәләре, үзәк хөкүмәт кварталлары болыт мунчаласы сеңдергән су кебек, Кызыл Армиянең дүрт хәрәкәттәге армиясен сеңдерде дә куйды. Фронт бар, ә фронт үткән сызыкны, һөҗүмнең төп юнәлешен бу кадәр мәхшәр эчендә батарея командиры булган капитаннан армия гаскәрбашына кадәр түбән, урта һәм югары хәрби җитәкчелек кенә түгел, хәтта Җиңү Маршалы үзе дә күрми һәм чамалый алмады. Һәм бу мөмкин дә түгел иде. Сугыш үзенең кайбер почмакларында вертикальдән горизонтальгә, горизонтальдән вертикальгә күчеп, тилергән ат сымак арт аякларына басып кешни, тояклары белән ташны талкый, чөнки җиңү өчен кансыз алыш яланда, тигез шартларда түгел, ә унар катлы йортларда, аларның кесәләрендә, сырларында, балак буйларында бара, аннан кинәт кенә җир астына - подвал, канализация шахталары, трансформатор куышлары, тоннель базларына кереп кача һәм, минуты җиткәч, яңадан югары катларга сикерә, яңадан гомерләрне кисәргә тотына. Әлбәттә, мондый буталыш, мондый ботканы тигезлектән күзәткән маршалның бинокль окуляры сыйдырып бетермәде. Бу гаеп ташлау түгел, ә 5 миллионлык шәһәр шартларында миллионнар арасында барган сугышның реаль чынбарлыгы иде. Бу шартларда үлемнән миф, батырлык ясап, кешеләрне никадәр күп кырган саен үзең катнашкан вакыйгаларның масштабын зурайту гадәти бер күренеш иде.
Ә алар кичергән фаҗиганең дә, "батырлык" дигән серле төшенчәнең дә масштабы галәмәт зур иде. Бары тик Газетдиннәрнең разведдивизионы гына да Берлинның һавадан төшерелгән аэросурәтләрен эшкәртеп, артиллеристларга аның 88 квадрат километрлык мәйданында яшерелгән 100 гә якын артиллерия, 30 зенит батареясын, меңнән артык укчылар оясын, 78 блиндаж һәм 115 чакрым траншея юлларын ачып бирде. Бу "ачышларны ясаганда" күпме кешенең гомере өзелгәне генә ачыкланмый кала һәм иң күп югалтулар Газетдиннәрнең артиллерия разведчиклары арасында иде. Аларның штурм төркеме беркетелгән 150 нче укчылар дивизиясе 26 апрель киченә Фербиндунгс-канал, Бойсельштрассе станциясенә якынлашты. 27 апрельгә каршы төндә Моабит районының төньяк-көнбатыш өлешен дошманнан тазартуга иреште. Аннан түшләре гранит белән түшәлгән Шпрее елгасы да кул сузымында гына. Инде канал аша кичеп, төрмәсе белән атаклы Моабит районының көньяк-көнчыгыш өлешен чистартасы, Берлинның үзәк Путлицштрассе электр станциясе аша Мольтке күперенә, аннан Швейцария илчелегенең Ак Йортына, Гиммлер гестапосының Кызыл Йортына чыгасы һәм, ниһаять, Король Мәйданы аша Рейхстагның үзенә сикерәсе бар иде... Генерал Шатиловның планы буенча 150 нче укчы дивизия 27 апрельнең киченә ничек кенә булса да Гиммлер Йортын кулга төшерергә һәм 1 Майга кадәр күпкә алда, бәлки, 28 ендә үк Рейхстагны алырга тиеш иде. Корпус командиры Перевёрткин белән килештереп, ул үз буйсынуындагы хәрби берләшмәләргә бу хакта махсус боерык та җибәргән иде. Көтмәгәндә генә аны корпус командиры үзенә чакырып алды. - Сез нишләп кичелмәгән Фарбиндунгс-канал аша алынмаган күперне алынган дип мәгълүмат бирәсез?! - диде Перевёрткин, аның күзләрен бораулап. - Кая ди күпер алыну, аның өчен әле сугыш башланмаган да икән бит!.. Сезнең аркада Рейхстагны 1 Майга алу операциясе өзеләчәк!.. - Семён Никифорович.... - диде, шыр җибәреп, Шатилов. - Иптәш генерал!.. Сезгә мин җибәргән рапортта... - Мин инде кырык җиде ел Семён Никифорович һәм биш ел генерал!.. - Моңа кадәр бер тапкыр сүгенгәнен ишетмәгән Перевёрткин аты-юлы белән сүгенде. Димәк, ике рапортның берсе ялган булып чыга?! Берлинда! - Американнар Эльба ярыннан Берлинга менә-менә сикерәбез дип торганда!.. Шушындый җаваплы сәгатьтә! Нәрсә, трибуналга китәргә телисеңме?
Сүз 150 нче дивизия кичеп чыгарга тиешле Фербиндунгс-канал һәм Шпандауэр-канал кушылган чатта янәшәдән барган 171 нче дивизия алырга тиешле, әмма Зинченко полкының вакытында ярдәм итмәве аркасында яуланмыйча калып, моның бихисап корбаннарга китерүе турында бара иде. Комкорның боерык пунктында болай да эссе һава тагын да кызып битне пешерә башлады. - Сезнең гаскәрләр 27 сенә кичкә каналны кичәргә һәм Моабит районын тулаем алып, көньякка, Шпрее елгасына таба хәрәкәт итәргә тиешләр. Оператив бурыч: Шпреены 28 ендә иртән кичеп, Мольтке күпере аша Гиммлер Йортын яулау һәм 28 апрельнең киченә - 1 Май хөрмәтенә Рейхстаг түбәсенә Җиңү Байрагын кадау! Яшәсен бөек юлбашчыбыз генералиссимус Сталин!.. Боерыкның үтәлеше өчен башыгыз белән җавап бирәсез, генерал Шатилов!.. Башкарыгыз!.. Комкорның әле беркайчан да барлык Өченче удар армиянең "үрнәк комдивы", икәүдәникәү генә булганда "Вася" дип кенә мөрәҗәгать иткән генерал Шатилов белән болай кискен сөйләшкәне юк иде. Перевёрткинның маршал Жуков ставкасыннан яңа күрсәтмәләр белән боргычланып кайтканлыгы көн кебек ачык иде. Ул полк командирлары Зинченко белән Плеходановны үзенә чакыртты. Гаскәрбаш Жуковның 1945 елның 17 апрелендә, 20 сәгать 30 минутта кабул иткән боерыгы нигезендә югары команда составының комбаттан командармнарга кадәр -боерык пунктларын алгы сызыкка күчерткәннән соң хәрби берләшмәләрнең командирлары мондый пунктларны еш алыштырырга мәҗбүр булды, нәтиҗәдә кирәксез ыгы-зыгы югары комсостав арасында зур югалтуларга китерде. Борынын җил уңаенда тоткан һәм һәр үзгәрешкә "психологик аныклык" кертергә яраткан 756 нчы полк командиры Зинченконың пешекче Блинник кебек хезмәтчеләре, орден-медаль ала-ала, командирларына көненә бишәр-алтышар күзәтү пунктлары төзеде. Атаклы "Фигаро монда, Фигаро тегендә" дигән әйтемдәге шикелле, әле яулап алынмаган, җимерекләр эчендә ыңгырашып яткан Берлин буйлап үзенә зиннәтле почмаклар таптыру аның алпавытларга хас гадәтенә кергән иде. Әмма комдив элемтәсе аны шулай да тиз эзләп тапты. Автоматчылар сагы астындагы Зинченко белән Плеходанов комдив урнашкан ике катлы кызыл кирпеч йортка кереп тә өлгермәделәр, аларны үзе дә кирпеч йорт кебек тупас Шатиловның гөрелтеле тавышы каршылады: - Үрә катып тыңлагыз һәм колагыгызга киртеп куе-гыз: дивизия буйлап - беренче дәрәҗәле тревога!.. Бу боерыкның үтәлмәве мөмкин түгел! Кем кирәкмәгән корбаннар турында ләчтит куерта, шул - селәгәй!.. Без -корбаннар белән исәпләшмәячәкбез! Без бардакка юл -куймаячакбыз!.. - Ул ике атламны бер атлам белән сикереп үтеп, өелеп яткан планшетлар янына килде һәм араларыннан Берлинның күн тышлы, эре масштаблы картасын шытырдатып тартып чыгарды, калтырана-калтырана алларына җәйде һәм, дерелдәвек бармаклары белән төртә-төртә, боерыклар бирә башлады: - Полковник Зинченко!..
- Мин, иптәш генерал! - Сез нәрсә йоклыйсыз?! Уяныгыз!.. - Мин уяу, иптәш генерал!.. - Уяу булсагыз, менә шул: объект 47. Финанс ми-нистрлыгы. Бүген көндезге 14.00 сәгатькә алырга! Объект 52. Партайкомитетен эс-эс. 16.00 сәгатькә алырга! Аларны алучы һәр төркемгә икешәр Ленин, икешәр Кызыл Байрак, икешәр беренче, икенче, өченче дәрәҗә Дан ордены, икешәр "Батырлык өчен" медале!.. - Подполковник Плеходанов!.. - Мин, иптәш генерал!.. Комдивның каны йөрүдән туктаган бармаклары гүя сары ком тулып саргайган иде. - Объект 54. Күрәсезме? Бәбәкләрегезне киереп карагыз!.. 16.00 сәгатькә алырга!.. Объект 55. Империянең Казна йорты. 17.00 сәгатькә алырга!.. Аларны алучы һәр төркемгә икешәр Ленин, икешәр Кызыл Байрак, икешәр беренче, икенче, өченче дәрәҗә Дан ордены, икешәр "Батырлык өчен" медале!.. Уңыш телим!.. Һәм ул ком тулган авыр кулларын полк командирларына сузды. - Василий Митрофанович!.. Комдивның кулы буш капчык кебек һавада эленеп калды. - Фёдор Матвеевич! Сез офицер, субординация сак-лый белегез!.. - Комдив аны сүзен дә әйттермичә бүлде: - Онытмагыз, фронт гаскәрбашы тарафыннан Рейхстаг-ны сез буйсынган, мин командалык иткән 150 нче һәм полковник Негоданың 171 нче дивизиясенә алырга боерылган!.. - Василий Митрофанович!.. Рөхсәт итегез!.. Үте-нәм!.. - Зинченко өчен комдив боерыгын шик астына- алу ничек кенә газаплы булмасын, үзен йодрыкта тотып,- полкын яңа корбаннардан сакларга тырышты. - Рейхстагны ике дивизия түгел, нибары ашык-пошык җыйнаштырыл-ган өч кенә батальон камаячак. Неустроевка сугышчысыз калган ике батальоннан көч-хәл белән бер батальон корыштырып бирдек. Самсонов батальоны да тулы түгел. Сьянов ротасында исә концлагерьдан азат ителгәннән соң кулларына корал алган әсирләр һәм госпитальдән ямаштыргалап чыгарылган яралылар... - Сез безнең гаскәрләрнең Җиңүгә булган ихтыярын тоймыйсыз!.. Үлемне - җыр, корбанны бурыч итеп күтә-рергә кирәк!.. Командирның бурычы - шушы идеалга ирешү. Нәрсә дигән иде Максим Горький бабай? "Безумству храбрых поём мы песню!" Менә комдивыгыз кулын-нан салкын су эчегез!.. - Шатилов үзенең графлар гына куллана торган алтын графиныннан кырлы стаканга голт-голт китереп су койды һәм аның алдына этәрде. - Тынычланыгыз! Без сезнең белән аз сынаулар үттекме? Түзегез, күп калмады, Фёдор Матвеевич!.. Минем боерыкны үтәмичә, комкор Перевёрткин алдында кыен хәлгә куйганыгыз өчен җәзага тарттырмаганга рәхмәт әйтер идегез!.. Корпусның иң карт, тыңлаучан, иңдәге йолдызларны санап яшәгән робот-офицерының тезенә чүкеч белән суктылармыни!.. Боерыкны штабист буларак сүзсез кабул иткән, әмма адәм баласы буларак кабул итеп җиткермәгән, әле җанында солдатка карата кызгану хисе бераз булса да сак-ланган Зинченконың 1 Май хакына юлны кеше гәүдәләре белән түшәп җиңүгә шундый комсыз кансызлык аша барган комдивы белән колларча килешми хәле юк иде...
- Аңладыгызмы, Пётр Михайлович? - Танк белән таптап үткәннән соң агарынып калган Зинченкодан Шатилов инде Плеходановка таба кырт борылды. - Василий Митрофанович! - диде, бер адым алга чыгып, полк командиры. Аның тавышы хәлсез, сүзләре йотыла иде. - Бер генә фикер... Беләсез, бу районнан рейхсканцеляриягә бер адым... Ул дошманның беркайда да күрелмәгәнчә җир өсте һәм җир асты ут нокталары, мина кырлары белән шыплап тулган. Бары тик безнең позицияләр каршында гына унлап артбатарея, егерме җиде пулемёт, утызлап алты көбәкле миномётлар оясы!.. Адым саен фаустник!.. Өстәмә артиллерия, авиация ярдәме, танк тараныннан башка ... без Берлинга килеп җиткән тере көчебезне кырып салачакбыз!.. - Подполковник Плеходанов!.. - Мин!.. - Полковник Зинченко!.. - Мин! - Боерыкны үтәгез!.. Югыйсә сезгә 5 нче санлы Җиңү Байрагы тәтемәячәк!.. Аны кулларына төшерер өчен башкалар атлыгып тора!.. Бу ниткән 5 нче санлы байрак?! Бу серле сүзне беренче тапкыр шушындый серле шартларда яңгыратып, комдив шулай ук серле караш белән командирларын күздән кичереп чыкты. Аннан комкор Перевёрткин авызыннан телдән ишеткән боерыкны шулай ук телдән генә кабатлады. Иң югары инстанцияләрдән мат-перемат аша төшеп, рәсми көчкә ия булган мондый дуамал боерыклар тарихның кәгазь битләрендә эз калдырмаска тиеш иде. - Безнең гаскәрләргә 27 сенә кичкә каналны кичәргә һәм Моабит районын тулаем алып, көньякка, Шпрее елгасына таба хәрәкәт итү бурычы йөкләнә. Оператив максат: Шпреены 28 ендә иртән кичеп, Мольтке күпере аша Гимм-лер Йортын яулау һәм 28 апрельнең киченә - 1 Май хөрмәтенә Рейхстаг түбәсенә Җиңү Байрагы кадау!.. Яшәсен бөек юлбашчыбыз генералиссимус Сталин!.. Боерыкның үтәлеше өчен башыгыз белән җавап бирәсез, полковник иптәшләр!.. Алар, полковник иптәшләр, чуен җимерергә дә әзер иделәр. Әлбәттә, башкалар башымаңгае исәбенә. 
XII бүлек
Кояш төшлектә иде әле. Сугышчының ашаганнан соң калган ун минуты - аның Аллаһтан төшкән оҗмах сәндерәсе. Җитмәсә, иренеп кенә җиңелчә яңгыр явып үтте. Ул көмеш яктылык белән сугарылган иде. Чәчкәдә утырган бакчалар, танк, хәрби техниканың башка авыр төрләренең чылбырлары астында изелеп, аннан тәлгәш-тәлгәш булып бүселеп чыккан аллы-гөлле көлтәләр язның ләйсән яңгырыннан менә шулай күз алдында хуш исләр белән тагын да котырып чәчкәләнделәр. Тирә-якта шундый әкияти тынычлык, хәтта, барысын онытып, музыка тыңлыйсы, җырлыйсы килеп куя. Әмма тирә-як боерык белән генә яши, боерык белән генә ашый, боерык белән генә сугыша, әмма табигатькә каршы гына боерык та биралмый, каршы да торалмый иде. Кем әйтмешли, "төшке аштан соң Архимед законы буенча" ун минутка тын калып, ниһаять, Берлинның үзәген яулау өчен, әле чәчкә атып маташса да, тирән тамырларга төшеп, тәмам җылынып җитмәгән, ярым туң, отыры салкын, шуның нәтиҗәсендә тагын да үзләнә төшкән кызыл балчыкта утырып, яңа боерык көткән сугышчылар гүя шушы кечтеки яңгыр кисәге астында да гердәй авыраеп калган шинельләре белән бергә үзләре дә чәчкә аттылар. Аларның атышмыйча гына җиңәсе килә.
- Бездә мондый яңгырны "адашкан яңгыр" диләр... - Гадәттәгечә, йокысы туймаган Бобров авызын ачып иснәде. - Их, шушы көмеш яңгырлар астында бер 600 минут чамасы гына йокымсырап алырга... Калаклары белән тырыша-тырыша кәтилүк төбе кырган тавышлар чыгарып яткан егетләр ык-мык килеп көлештеләр. - Безнең якта аны "сукыр тавык" дип йөртәләр, Алёша... - Газетдин Бобровка таба борылып ятты. - Слепая курица, значит... - Ә үзегезчә... как сказал? Как? - Сукыр тавык. Су-у-кы-ыр та-а-авы-ык... - Сукыр тавук! Сукыр тавук!.. - дип сикергәләп биеп китте Алексей. - Дөрес әйткәннәр! Слепая!.. Европа хуҗасы булган немецны без үз өнендә Азиядән килгән "сукыр тавык" көенә биетәчәкбез!.. Мудро!.. Бу юлы көлеш поход казанына кадәр җитеп таралды. Газетдин төркемдәшләренә сокланып карап куйды. Алар нинди матурлар һәм батырлар!.. Әмма үзләре кебек матурбатыр балалар үстерәсе урында нигә алар шыр тиле кебек сугышып яталар? Башка эшләре юкмыни? Рейхстаг байракчылары сафына кабул ителгәннән соң сайлап алган кораллары һәм киемнәре үзләренә әнә ничек килешеп тора! Бишесендә дә зәңгәр төтен төсендәге дым үткәрми торган күннән тегелгән кыска курткалар. Кесәләре йозаклы. Әлбәттә, трофейганимәт табышыннан. Ай-яй килешеп тора. Аякларга урала торган шинель чабуларыннан да котылдылар, ниһаять. "Астымда да бер шинель, өстемдә дә бер шинель" дип җырланган легендар шинель аларга хәзер Рейхстаг катларына үрләргә комачауламаячак. Бераз элегрәк кунычлары көзге кебек ялтырап торган, гармун күреге кебек сыдырылып төшкән, хәзер алкымнарына шактый гына кызыл балчык сөйрәлгән күн итекләр. Өстәвенә чүмәлә кебек купаеп торган чәчләре өстеннән егетләрчә кырын салынган пилоткалар. Биш чатлы йолдызлары янып кына тора. Алар яңа командирлары Маковны аеруча яраттылар. Гүя хәрби кием кияр өчен генә туган капитан үлем өстендә дә гимнастёркасына ак яка тегәргә форсат таба. Аның сабыр елмаюыннан нур бөркелә, күрсәң, яшисе килә башлый.
Вакыты булганда, Есенин шигырьләрен аларга да укый: Не жалею, не зову, не плачу, Все пройдёт, как с белых яблонь дым. Увяданья золотом охваченный, Я не буду больше молодым... Ачуы килгән чакларда Гоголь, Чехов геройлары белән сиптерә. Чын рус интеллигенты. Әйткәндәй, штурмга үзләре белән аласы кораллар исемлеген дә ул хәл итте. Хәзер егетләрнең һәркайсында 71 патроннан икешәр дисклы Дегтярёв автоматы, алтышар Ф-1 гранатасы, фин пычагы, җиңел трофей пистолет, яра бәйләр өчен өч шәхси пакет. Берлинның эре масштаблы картасы һәм тагын да трофей бинокль. Шушы гынамы?! Син ни сөйлисең? Бу кадәре йөкне күтәреп, көннәр-төннәр буе "сугыш баганасы" буйлап үрләргә, чабарга, юртакларга һәм, акылдан язмый калып, ничек итеп ярты кешелекне басып алган Германия империясен үзе кереп качкан тишегеннән төтәсләп чыгарырга мөмкин? Ун минутлык ялдан файдаланып, Маков Есенин китабын актарыштыра. Ул аның кыр сумкасында йөри. Миша Минин, чынлап та, автоматы түтәсенә куеп, сеңлесенә хат яза. Саша Лисименко дивизия командирының йомышчысы Сәлах Вәлиев белән гәп корган. Сәлахетдин Башкортстанның Салават районыннан. Алексей Бобров исә, бая әйткәненчә, песи кебек, керфекләрен ача-яба черем итеп азаплана... Кинәт җимертеп күк күкрәде. Җир тетрәткән шартлау-лардан еллар буе сискәнмәскә өйрәнгән сугышчыларның кайбер йомыклары бу юлы гади вә ихлас итеп табигый күкрәүдән тетрәнеп сикереп тордылар һәм, аны-моны уйламыйча, кайсы кайда ышык эзләп, тарафларга сибелделәр. Әмма бу сугыш түгел, күңелләрдә сугыш уен уяткан табигать уены иде. Маков егетләре, болай да була икән дигәндәй, бер-берсенә карашып елмаештылар. Менә бит, бер генә дә болытсыз күк йөзеннән тамган эре тамчылар плащпалаткалар өстеннән тыпырдап йөгерештеләр дә тынып калдылар. Могҗиза! Каян килә бу көч?! Башланмаган яңгыр туктаса да, кеше күңелләрендә кузгалган сугыш тойгысы алар гакылында бер чир, бер гариплек, бер контузия буларак тамыр җибәргән иде инде. Урыныннан кузгалмыйча гына күк йөзен карап яткан Газетдин үз гомерендә беренче тапкыр һавадагы үзгәрешләр белән дуслары йөзендәге үзгәрешләрнең никадәр тәңгәл килүен, юк, дөресрәге, никадәр тәңгәл килмәвен, алай гына да түгел, бөтенләй дә капмакаршы чагылышларда уйнаклавын күзәтте. Күк йөзе карайган саен, кеше йөзләре яктыра, күк йөзе яктырган саен, кеше йөзләре караңгылана икән; менә җир йөзе дөм караңгы, дусларының йөзләре бөтенләй дә күренмәс булды. Әмма алар исән иде. Ничек?! Бу куркынычтан туган хәрәкәт шатлыгы иде. Бу җир йөзендәге сугыштан, әрнеш-газаптан туйган җан ияләренең күк йөзендәге көчнең мәңгелек булуыннан, киләчәкнең төп өмете булып биектә, иң биектә хисап алып барган сихри көчнең барлыгыннан килә иде кебек. Әйе, әле генә бер болытсыз һава кинәт кара төсләр белән кайнап бөтерелде, гүя ниндидер бөек рәссам чиләк-чиләк ташкүмер кебек кара буяуларны тәртипсез түкте, күк йөзенең көнбатыш тарафыннан өерелгән бу кара болытлар көнчыгышның якты тарафына кереп батты, дөнья бер булып буталды; көнчыгыш яңадан карайды, анда, ярты күкне биләп, искиткеч дәү, куркыныч "башкисәр" балта яратылды, көнбатыш исә, яктырып, шул балта астына кереп ятты...
Газетдингә бу күренештән салкын булып китте. Ул белә: аны ниндидер көч исән-сау йөртә. Нинди көч ул? Йөзе, күзе нинди? Ягулыгын каян ала? Ул - коммунист, әмма шунысын да белә: аны бу фаҗигаләр аша бернинди партия йөртми. Киресенчә, үзен дә, партиясен дә, теге фаҗигаләрен дә ниндидер икенче көч йөртә... Зиһеннең һушын алып, аргы һәм бирге очларда Неустроев белән Самсоновларның пыяла кискән тавышлы боерыклары яңгырады: - К бою!.. Бу аваз гүя итек табаныннан аяк табанына кадалган кадак кебек тәэсир итте. Йөзләр чалшайды. Башта комкор, аннан комдивның күзәтү пунктында бирелгән боерык әлегә берсе ятып, икенчесе утырып торган сугышчыларны иң гади, иң кыска, иң тупас җикерү белән, җәядән тырпайган ук кебек, вертикаль хәлгә китерде: уңнан һәм сулдан Зинченко, Плеходанов һәм башка күрше полклардан танклар, САУлар һәм бронетранспортёрларга төялгән штурм отрядлары үтте. - Ватан өчен! Сталин өчен!.. Алга, Мольтке күперенә!.. Ур-ра-а-а!.. Алар шулай, бер-берсен урасалар да, турыдан-туры үлемгә баралар иде. Маков төркеме аларның аралыгында калды. Каршы як авыр туплардан маңгайга терәп тетә башлады. Бомба, снаряд төшмәгән ноктаны табу мөмкин түгел иде. Туктаусыз күк күкрәп, туктаусыз урталай ярылды, җир гүя үзенә урын табалмыйча тетрәнеп чайкалды, бөреште, һәм заманның бер гаепсез балалары, шушы кан, шушы акырыш-бакырыш, шушы ухылдаулардан котыла алмыйча, инде яңадан, тагын да, инде үз гомерләрендә ничәнче тапкыр кузгалган сугыш өермәсендә ак күбәләкләр булып бөтерелә башлады. - Ватан өчен!.. Сталин өчен!. Алга, Шпандау каналына!.. Гиммлер Йортына!.. Ур-ра-а-а!.. Гүя ут белән уйнап кына үлми калалар. Маков үз төркемен йортлар арасыннан, ерактан су көзгесе белән ялтырап күренгән каналга таба күтәрүгә, аларны фашистларның берсе икенчесеннән илле-алтмыш адым саен җиргә күмелгән танкларының ут ташкыны каршылады. Алар исәпсез-нисез генә маңгайга чәпи. Маковчылар кулында шәһәрнең топографик картасы булса да, алар таныш булмаган шәһәрдә кая барырга белми, бары тик алга барырга икәнен генә белә иде. Бер үк вакытта алда мичкәдәге тозлы балык кебек дошман белән мыжлап тулган окоплар, траншеялар, базлар, канализация шахталары чытыр-чытыр итеп яшенләгән ядрә яңгыры белән хәрәкәткә килде, аларга йөз тарафтан сызгырып төшкән миналар, гүелдәп шартлаган артиллерия туплары кушылды. Бу ташкынның каян, кайсы тараф, нинди тишектән килгәнен җир йөзендә беркем һәм берничек тә абайлый алмас иде кебек. Әмма сугыш үзенең кешелексез агымы белән биографиясен яза иде. Аңа ничек каршы торасың? Аңардан ничек котыласың? Бу мәхшәрдә кайнаган һәр җан иясе гүя әйләнеп торган куласа эчендә чапкан тиен баласы иде. Әнә көчле шартлау, итәге белән агачларны ялмап, ут шарын күккә күтәрде. Шуның эченнән Газетдин - әллә күзенә күренде! - Неустроев батальоныннан аталы-уллы Самохваловларны исләп калгандай булды. Улының һөҗүмдә дә күкрәге орден белән тулган. Ядрә кунарлык төше дә калмаган. Әтисенең күкрәге футбол кыры кебек буш.
Чөнки госпитальдән кайтып кергәне юк. Әтисе яралана тора, улы орденын ала тора. Аларны яңа шартлау мәңгелеккә алып кереп китте. Бәхил булыгыз!.. Шул тирәдән безнең ике танк, ике самоходка сагы астында понтон тартучы "Студебекер"лар үтте. Бу күрше 171 нче дивизия сапёрлары Берлин-Шпандауэр-Шиффартс каналын кичәр өчен җыелма күперләр сөйриләр икән. Яхшы. Әмма төнлә кирәк иде, егетләр!.. Сул флангтан Гордов җитәкчелегендәге химрота сугышчылары күзгә чалынды. Аларны немецларның сызгырып оча торган алты көбәкле мина яңгыры каплады. Бәхил булыгыз!.. Химикларның пох та пох шартлаткан сабыннарыннан каналга таба баручы понтон техникасын дошманнан каплап, ак төтен таралды. Безнекеләрнең бу тактик алымын төшенеп алып, немецлар снарядларын шул төтеннең үзәгенә сылый башлады. Әнә 2 нче батальоннан 50 яшьлек лейтенант Ефрем Панкратов, өлкән лейтенант Кузьма Гусевларның штурм төркемнәре шушы ак болыт эченә кереп югалды. Гомергә булмаган хәл: пехота да, артиллеристлар да, штурм төркемнәренә кертелгән танкистлар, сапёрлар, химиклар - барысы да бербөтен булып укмашкан иде. Бәхил булыгыз, егетләр!.. Күктә, баш очында гына дошман мессерлары күренеп өлгермәде, аларның койрыгына, шөпшә кортлары кебек, безнең Як самолётлары кунып, һава сугышы ачып җибәрделәр. - Минем арттан! Арка аша!.. Понтоннарга яшеренеп!.. Маков үзе өйрәткән алымнар белән бер почмактан икенче почмакка сикереп алга үрмәләгәндә, дошман танкыннан снаряд тиеп, йорт ишелде. Ишелгән хәрабәләр астында калу Берлинны камаучыларның төп фаҗигасе иде. Минин белән Газетдин чак-чак чыгып өлгерделәр. - Монда килегез!.. Хо-хо-хо!.. - дип кычкырды башыннан очып төшкән пилоткасы урынына каяндыр та-бып каска кигән Лисименко. - Мин сезләрне каплыйм!.. Хо-хо-хо!.. Ул каршында чатыр-чотыр ут чәчеп яткан мөшкәгә граната ыргытты һәм әле генә зәһәр чәтрәңнәп торган авызын автомат уты белән бөтәйтеп куйды. Ул да булмады, фаустпатроннан гөжелдәп чыккан ялкыннан безнең танк йон йомгагы кебек яна башлады. Икенчесе минада шартлап туктап калды. Ул көннәрдә безнекеләр югалткан танкларның санын киләчәк тарихчылары ачыклап маташыр микән? Шулчак безнең артиллерия телгә килде. Бу - чарасызлыктан кабарган ачуыбызның, гарьлегебезнең чыгырдан чыгуын аңлаткан адым иде, күрәсең. Бу инде кайда дошман, кайда үзебезнекеләр икәнлеген чамалауны тәмам кыенлаштырды. Унбиш минутлар чамасы барган артиллерия әзерлегеннән соң тынып калган дошман позицияләре, безнекеләр һөҗүмгә күтәрелү белән, яңадан котырып ут ачты. Нишләп болай бу? Нигә алар һаман исән дә, ә без һаман кырылабыз?! Дошманның авыр артиллериясе сафтан чыгасы урында икеләтә көчлерәк дәрт белән безнең рәтләрне или, вата, чәкештерә һәм әвернәдә әйләндерә. Гаҗәп!.. Төркем ярты сәгать эчендә нибары 200 метр чамасы ара үтеп, дошманның яңа траншеялары каршында тәгәрәп, канауга төшеп ышыкланган иде. Безнең артиллерия утыннан соң дошман позицияләре, аеруча туплары, миномёт ояларының ничек исән калуы совет гаскәрләре өчен аңлашылмас сер иде. Сугышта булганча, атыш-кырылыш бер мизгелгә тынып калды. Маков бу сер хакында уйлана һәм, үзе артиллерист булмаса да, уйлаган уе дөреслеккә якын тора микән дип, үзләреннән 100 метр алдагы траншеядан карап яткан дошманны ничек куып чыгару турында хыялланган егетләреннән:
- Едрит-кудрит, ничек була бу? - дип сорарга булды. - Алар ут нокталарын бик тә тирәннән, рельефны һәм шәһәр мөмкинлекләреннән чыгып урнаштырган, -дип мыгырданды уң флангны саклаган Минин. - Фрицлар уттан качып исән-сау калалар да, без башны күтәрү белән, контрһөҗүмгә күчәләр. Безгә аларны танк белән издерергә иде!.. - Алар фронт сызыгын үзләренчә көйли... - дип уфырды Лисименко. - Әнә ничек безне уч төпләрендә күреп тукмыйлар. Ә без алар яшеренгән өнгә көчек кебек сукыраеп барабыз. Нишләп без якынга ата торган артиллерияне кулланмыйбыз соң?! - Дошман, иптәш капитан, һәр канализация коесы, трансформатор базы, суүткәргеч коллекторлары белән янәшәдә запас ут нокталары булдырган, - дип дәвам итте карашын җирдән күтәрмәгән Заһитов. - Безнекеләр ут ачуга, алар шул запас ноктага шуып кына төшәләр дә шуннан ут ачалар, безнең гаскәр һөҗүмгә күтәрелгәндә, кире урыннарына кайтып, икеләтә котыралар... - Безгә пулемёт расчётларын, хәтта "катюша"ларны йортларның икенче-өченче катларына урнаштырырга һәм артиллерия әзерлегеннән соң билгеле ут нокталарын югарыдан торып басарга кирәк, - дип тәмамлады бу сөйләшүне Алексей Бобров. - Без трампарк түбәсеннән моны эшләп күрсәттек инде, ә, Газетдин? - дип кычкырды Минин. - Мөмкин ул!.. Егетләренең җавабы аның уена туры килә иде! Сугышның бу гади "игенчеләре" күп миллионлы готтлар шәһәре шартларында оборона һәм һөҗүмнең безнең атаклы гаскәрбашлар онытып җибәргән сабакларын үз сыртларында үзләштереп, иреннәрен чәйни иде.. - Ватан өчен!. Сталин өчен! Шпандау каналына, алга!.. Ур-ра-а-а!.. 150 нче, 171 нче дивизияләрнең резервтан кертелгән берләшмәләре өченче дулкын булып алга томырылды. Тук-тап калу хурлык иде. Баш миләре әле бернинди Альберт Эйнштейн, Макс Планк кебек кибернетиклар уйлап табып өлгермәгән электрон-исәпләү машиналарыннан да тизрәк эшләгән Маков төркеме аларның артыннан төште. Ут һәм химик төтен артына яшеренгән безнең танклар һәм САУлар күбәйгән саен, аларның сафтан чыкканнары күбәя барды. Бар галәмне меңләгән адәм баласының кыргый акырышбакырышы, бары тик кычкырып, "урра"лап-үкереп кенә үлемгә бара алуының коточкыч энергиясе басты. Моңа кадәр дошманның оборона корылмаларын ялгышып үзебезнекеләр өстенә ишеп төшермик дип сак кыланган сапёрлар бу сугышта алны-артны, уңны-сулны белми җимерә башлады. Башкача мөмкин дә түгел, чөнки башкача Берлинны алып булмаячак иде. Менә адым саен танкка каршы куелган бетон балбаллар дошманнарның үз траншеялары өстенә җимерелде. Шуңардан файдаланып, траншеяларга ташланабыз гына дигәндә, маковчылар алдыннан бер взвод чамасы пехота сул кулдагы күп катлы, готик сыннар белән бизәлгән коточкыч зур, гранит тупсасына ачык авызларына танк сыярлык арысланнар куелган бинага - ул империя казначылыгы икән! - борылды һәм, автоматлардан ут ачып, шунда бәреп тә керде. Мондый зур объектта аларны ялгыз калдырырга ярамый иде. Икенче катка юл капчык-капчык финанс документлар, акча ташый, акча саклый торган контейнер, аркаларына рейхның кара карчыгасы төшерелгән меңләгән күн саквояжлар, исәпләү аппаратурасы, техник җиһазлар белән түшәмгә кадәр капланган булып чыкты. Мондый биналарда алгы якның ике канатыннан керү юллары булуын искә алган Маков, җитәкчелекне үз кулына алып:
- Пехота, сулдан, минекеләр, уңнан - алтынчы катка! - дип боерды һәм, ата-ата, арадан арага, баскычтан баскычка югары үрмәли башлады. - Егетләр, бер-берегездән аерылмагыз! Артыгызны каплагыз!.. Ничә минут үткәндер, чагыштырмача каршылыксыз алтынчы катка менеп җиттек дигәндә генә, аларга теге яктан безнең пехота тарафыннан гөргеләнеп бирегә чапкан бер төркем эсэсчылар каршы булды. Бу кадәр көтелмәгән очрашудан ике каршы якның да йөзләренә төшкән аптырашны күрү күрә алган кешегә авырга килмәгәндер. Әмма кая ди моны күрер мөмкинлек? - Ятыгыз!.. Шулчак штурм төркеменең элемтәчесе Иван Станкевич яраланып ауды. Кулындагы карабины хуҗасы кебек аварга теләмәгәндәй, түтәсенең очында, тупас урынында нечкәреп әйләнде, бер секунд аптырап торды да, затворлары белән лазгылдап һәм бакыр акча тавышлары чыгарып, ул да ауды. Маков белән Бобров ыргыткан гранатадан тәрәзәләр рамнары белән коелып төште, тирәюньне кирпеч вагы катыш ак тузан басты. Хәлне кулдан ычкындырырга ярамый иде: - Hende hoh!.. - дип кычкырды бернәрсә күрмәгән Газетдин бас тавышы белән, бар бинага ишетелерлек итеп. - Hende hoh! Тегеннән тавыш-тын ишетелмәде. - Кулыгызны күтәрегез дим! Һәм ул, тәҗрибәсеннән чыгып, мондый чакларда автоматыннан сулдан уңга 360 градуслы боҗра сызып, дошман өеренә ут чәптерде. Аның артыннан Лисименко, һәрвакыттагыча, дусты артыннан уңнан сулга боҗра сурәтләп, автоматын җиңеләйтте. - Leben oder Tod, herren Hooligans? Kapitulieren sind am Leben! - дип немецчалап кычкырды аларга Бобров. - Kapitulieren sind am Leben! Арттан да, алдан да һөҗүм итүчеләр арасында калып, кулларын күтәргән алты фашистны түбәнгә алып төшеп, инде фашизмның әле кичә генә акча оясы бурычын үтәгән бинаны асаба исәпкә алып йөргән трофей командасына тапшырганда, аскы катларда һәм, әлбәттә, подвалда сугышлар бара иде. Казначылык тупсасыннан ике яктан килеп кушыл-ган Фербиндунгс һәм БерлинШпандауэр каналларына яхшы күренеш ачыла. Барлык күперләр җимертелгән. Бердәнбер исән, дөресрәге, ярым җимерек күпер өстендә сугыш бара. Химиклар җибәргән төтеннең файдасы белән бергә зыяны да күп - ул позицияләрне каплый. Шартлау дулкыны һәм сугыш җиле тәэсире астында куерып сыек-ланган ак томан арасыннан күренүенчә, ярым җимерек күпернең тар аралыгыннан берьюлы икедән артык сугышчы үтә алмый, дошман аларны берәмләп чүкетеп кенә тора, нәтиҗәдә күпернең корыч араталары безнекеләрнең эленеп торган үлек гәүдәләренең нокталы өтерләре белән капланган. Киңлеге чама белән 30 метрлы, ярлары 3 метр-лы булып, гранит белән түшәлгән канал 1406 көн дәвам иткән сугышның Сират күпере иде. Һөҗүм итүчеләр таш-кыны, күпергә сыеша алмыйча, кем ничек булдыра алганча, каналны кичәргә тотынды. Берәүләр - кайсы корылып өлгергән, кайсы корылып яткан понтон күперләр, асылмалы таганнарда атынып, арканнар, бил каешлары ярдәмендә ярга сикереп, икенчеләр - агачлар, фанер япма яки нәрсә эләктерә, шуны түшәп, өченчеләр - такта, өстәл өсте, ишек һәм башка яссы нәрсә кулланып, ядрәләр белән кайнап торган су аша каршы ярга ташланды. Каршы ярда алар алырга тиешле Моабит районы. Ә су, әле бая гына тере су, хәзер инде сугышның үле терекөмеше һәм кургашыныннан миллион тапкыр үтерелгән һәм киләчәк буыннарда ике лагерьга бүленеп, мәңге сафланырга тырышмаган дәрәҗәдә агуланган каршылык иде. Һава уңга кыйшайды, сулга чалшайды, ул эрегән металл, көйгән кан, көйгән кеше тәне исләреннән каушады. Су өсте аңа төшеп чумган туплар, танклар, ядрәләр, миналарның - баткан коралларның кайнар көбәгеннән буылган тыны белән чөгермәкләп кайнады. Шушы агымсулар кебек җаннарда кайнаган җиңү тойгысын, кемнәрдер уйлавынча һәм фаразлавынча, кайчандыр, кайдадыр эленәчәк Җиңү Байрагы түгел, ә бәлки инде гади солдатта - сугышчыда туктатып булмаган үч тойгысы рухландырган һәм илһамландырган. Дошман инде аларны җиргә сыгындыра алмый. Алар саклану тойгысын нәкъ шушы каналны кичкән кебек аша кичкәннәр иде.
Казначылыктан атылып тышка чыккан Маков төрке-ме, почмактан почмакка сыенып, каналга таба ташланды. Шулчак алларында, канал ярына җитәрәк, уңнан, безнең гаскәрләр инде дә изеп китте, инде дә тамырларын яңармаслык итеп өзде-корытты дигән урында, дошманның янәшәдән сузылган ике траншея сызыгы атыш коралларының барлык билгеле һәм билгесез төрләре белән телгә килеп чәчкә атты. Берлин үзәгендә окоп? Берлин үзәгендә траншея? Таң калырлык!.. Төр-кем каналның яр буендагы тәбәнәк коймасы артына яшеренде. Көчләр тигез түгел. Бу Газетдиннәрнең бер тәүлек - 27 апрель эчендә кичкән-кичергән ничәнче сират күпере булды икән?! Шулчак казна йорты артыннан, һаман да уң флангтан, күрәсең, безнекеләрнең каналны кичеп, плацдармның дошманнан тәмам тазартылган булуына ышанган һәм туплар таккан самоходкалар артына ышыкланган бер рота чамасы пехота борын төртте һәм дошман чалгысы астына керде. Газетдин таныды: Зинченко полкының Мочалов батальоныннан Свиридов ротасы икән. Ул аларның һәркайсын диярлек күреп белә!.. Ничек мөмкин?! Бу безнең алгы фронт разведкасының авылдагы Сәмигулла бабай разведкасыннан да эшлексез куелуыннан килмиме? Ут шулкадәр оста оештырылган, шулкадәр тыгыз һәм дошман өчен шулкадәр уңышлы иде ки, инде менә бурычны үтәдек дигәндә, үлән кебек төптән чабылган ватандашларын күреп, Газетдиннең күзләрендә зәңгәр очкыннар чәчрәде. Әнә Себердән 50 яшьлек татар Янекәев!.. Бәхил бул, туганай! Әнә Канаштан чуваш егете рядовой Филиппов!.. Бәхил бул, Федя-петчә!.. Әнә Баймактан үз башкорты Базарбаев!.. Бәхил бул, Кендекбай кустым!.. Бу кадәр кайгыны ничекләр итеп сыйдырып бетерергә: әле генә исән, әле генә җанын йодрыгына төйнәп алга йөгергән адәм баласы, брустверларга кипкән яфрак булып эленеп җан бирә, траншея якасында ток суккандай артка ыргытылып селкенә, инде үзе йодрык хәленә кереп, җирдә суынып ята! Әйе, нәкъ чеченнар әйтмешли, "түрәң яхшы булса - түбәң яхшы, түрәң начар булса - томан яхшы" икән. Аңа шагыйрь Исаковскийның Берлин үзәгендәге адашкан "томан-растоманнары" түгел, Җиңү язында исән калган туганнар кирәк иде!.. Ул Маковны "Инде нишлибез?" дигән куркыныч сорау белән телеп төште. Төркемен исән-аман Рейхстагка алып барып җиткерергә тиешле Маков авызына су капкандай сүзсез калган. Бу аңлашыла. Әмма... син нәрсә, командир?! Синең дә каушар көнең бармы?! Саклама безне, безне Алла үзе саклый!.. Газетдин дуслары Ми-нин, Лисименко, Бобровны күзеннән үткәзде. Алар, бер штурм төркеме итеп төйнәлгәч, менә атна буе бергә булып, бер-берсенә илегәләр һәм бер-берсен сыныйлар.
Нәрсә, шушында, Берлин үзәгенең Рейхстагына илткән соңгы траншеялар каршында сыналып калабызмы? Чигенәбезме? Газетдин дусларын аңлый: алар үлемнән курыкмый, әмма Рейхстагка җитеп тә аңа эләр байраксыз калудан курка: корпус политбүлеге инструкторының кичә хәбәр итеп куюынча, бүген, 27 апрельдә, кичке 19.00 сәгатьтә, әгәр азат итеп өлгерсәләр, азат ителгән Моабит районының атаклы төрмә бинасында аларга нәкъ әнә шул Җиңү Байрагын тапшырачаклар!.. Сез нәрсә, коралдашлар?! Керәсе мал тешне сындырып керә дигәндәй, насыйп булса, ул Байрак урагы-чүкече белән безнең кулга үзе сикерәчәк!.. Газетдин шулай уйласа да, кешелек тарихы тарафыннан өченче рейх парламентының түбәсенә Җиңү Байрагын элү бурычының, тарихчылар теле белән әйткәндә, "объектив һәм субъектив сәбәпләр" буенча үзенә - кайчандыр күчмә булып, инде күптәннән утракка әйләнгән татар милләте вәкиленә йөкләнгәнлеген сизенми, белми һәм сизенә дә, белә дә алмый иде. Әмма үзенең аңа әзерлеген аңлый һәм таный иде. Кояшның хәрәкәт тарихы буенча җир катламнары астыннан гүелдәп килгән Бөек Гүелдәү аны шулай билгеләгән иде. Кайчандыр моннан ике мең еллар элек күчмә халыкларның кояш тарафыннан уятылган бөек күченеше, басып алу өчен түгел, ә яшәүләренең рәвешен раслап, атлар һәм тирмәләрдә тибрәнеп, көнчыгыштан көнбатышка барысын уятып, хәрәкәткә китереп, ат һәм ут мәдәниятен, телләрен илтеп, башкаларны телле, илле, дәүләтле итеп, үзләре илсез һәм телсез калып, инде ничә гасырлар буе кешелек тарихының Бөек Санитары бурычын үтәгән һәм илсез-дәүләтсез килеш тә Европаның илле дә, дәүләтле дә булган егерме биш милләте арасында фашизм кузгаткан ваба чирен юк итү хакына тарихта миллионнан да ким булмаган иң зур корбаннар биргән кавемнәре исемлегенә кергән татар милләте вәкиле Газетдин Казыйхан улы Заһит-Заһиди бу, бер караганда, аңа бөтенләй дә ят, бөтенләй дә кирәкмәгән, аңа бернинди ганимәт-табыш китермәгән, бары тик корыткан, үтергән, халкын-холкын бозган сугышның йөзек кашы иде... Һәм менә, алар уйланган арада, "Ур-ра!" кычкырып траншеяларга ташланган ротаның соңгы рәтләре, үрләрне үле гәүдәләр белән чуарлый-чуарлый, төтен һәм чаң томаннарына кереп батты. Үз хәрәкәтләренә үзе җавап бирмәс дәрәҗәдә дулкынланган, коры таңның чыгы булып күзе яшьләнгән Газетдин, гүя аның белән үзе түгел, ә икенче бер мотор идарә иткән сугышчы-солдат, үзен изгән дәүләтне дә ватаны итеп кабул иткән киң күңелле ватандар, үзе дә сизмәстән, акбүредәй айбарланып, аркандай ишелеп, шушы томаннар эченә бәреп керде. Аларның баш өстен "катюшалар"ның выжылдык ялкыны кыеп үтте.
Ул ялгыз түгел, алар бишәү, алардан артта тагын да кемнәрдер бар - алар күмәк ләбаса! Сусыл, сазламык туфракта казылган траншеяларның эче тездән баткак. Маковчылар алдыннан шунда сикергән безнең элемтәчеләрне, сапёрларны дошман уты кисте. Бобров белән Лисименко аларга ярдәмгә ташланды, ләкин тегеләр, гомерләре бетеп, траншея якасына эленеп калды. Һәркем берсен берсе күрми, аерым сугышып, бергә һөҗүм итә иде. Башы эшләүдән тотып тыя алмаслык бөтерчеккә әйләнгән Газетдин соңгы гранатасын янәшәдәге траншея тарафына томырды. Күзеңне бәйлә дә алга!.. Кул сугышы башланды. Ул хәзер беркемне дә әсир итмәячәк. Ул бары үтерәчәк. Аңа бу хокук бирелгән. Сугышның 1406 көнендә ул дошманны кызганудан кызганмауга кадәр юл үтте. "Үсеш"ме бу, чигенешме? Аллаһы әкбәр!.. Ул чокыр буйлап аларга ешынып яткан биш фашистны автоматының уты белән маңгай текәсеннән генә кистерде. Шулчак икенче траншеядан дошманның станоклы пулемёты теркелдәргә тотынды. Бер мизгелгә ул Маков белән Мининны күз алдыннан югалтты. Әллә?! Тәүбә диген!.. Бу үтергеч ут ноктасы, бу җитлекмәгән кан юшкыны, бу хайвани зат, бу татарда сүзе җитмәгән зараза, бу скотина, аның күзенә чүп булып кадалып, сугыш кырында бергә җан кыеп, инде шушында килеп җиткән газиз ватандашларын, туган һәм туып өлгермәгән балаларның аталарын, хатыннарның, ирсез калачак кызларның кияүләрен кыра, кайнар пычак белән туный, үлем иләгендә сикертеп или башлады. Әнә батальон замполиты капитан Зәйнетдинов, аның ординарецы алтайлы Шаарын-оол, полк итекчесе калмык Бадмаевлар үлемнең сөңге очына эленеп тынды. Хәтта Газетдиннең дә бу кадәр югалтулар фаҗигасен күргәне юк иде кебек. Аның йөрәк җебе өзелгәндәй итте. Газетдин Шаарын-оол туганын әтисе Казыйханга охшата иде. Гүя аның атасын кемдер, Гайса пәйгамбәр кебек, казыкка тарттырып, Берлин диварына элгән иде. Үлем сөңгесендә чайкалган Шаарын-оолны күрү белән аңа нәрсәдер булды һәм ул, капланып, ике йодрыгының тимер бәләкләре белән траншея төбен төя башлады: - Нәгъләт! Нәгъләт!! Нәгъләт!!! Кемгә нәгъләт? Гитлерга? Сталинга? Алар биредә юк иде. Ә пулемёт һаман үлем сиптерә. Ул бер омтылыш белән һәлак булган элемтәчеләрнең суынып барган билләреннән граната бәйләмнәрен суырып алды һәм теге пулемёт белән соңгы алышка ташланды. Аны җиңеп булмый, аны ядрә ала алмый иде инде. Газетдин траншея каршыннан бөтен гәүдәсе белән күтәрелде һәм граната бәйләмен кайнар сәлам итеп ут оясына томырды. Көчле шартлау яңгырады. Бар дөнья тынып калды. Маковның исән-аман калган биш кешелек штурм төркеме сапёрлар төзәтеп яткан күпер аша Шпандау каналын чыгып, Берлинның азат ителгән Моабит районына керде. Һәм 150 нче дивизиядән яңадан үзенең 136 нчы артбригадасына килеп кушылды. Бу кадәр кырылыштан соң үзәкләре өзгәләнде. Күкрәгендә тагын да торналар скрипкасы чыңрады. Нишләп, нинди гөнаһлары өчен һаман алынмый бу Берлин, нишләп алар Рейхстагка һаман да үтә алмыйлар?! Әллә ул үзе гаеплеме? Аның сыкранган калебвөҗүден тынычландырасы, бу кадәр гаделсез корбаннар өчен кемнәндер ярлыкатасы килде. Кемнән? Ничек? Ул ниндидер бөек бер бәрәкәт-һидаятьтән мәхрүм булуын тойды. Бу сагыштан аны тагын да әнисе коткарды. Бер тапкыр, аяк өсте генә черем итеп алган мизгелдә, ул төш күрде. Ап-ак яулыгын турыдан бәйләгән, уртадан ачылган чәч юлы чак кына күренеп торган әнисе намаз укый. Гамәленнән туктады да: "Син укыйсыңмы?" - дип сорады. "Юк. Мин әле яшь", - диде Газетдин. "24 яшьлек гуардин нинди яшь булсын ди?
Намаз да укымыйча, ул мәхшәрдә ничекләр түзәсең, балам?!" - дип өзгәләнде әнисе. Аның "Укый белмим бит" диюенә: "Беләсең, ялганлама! Мин сине 7 яшьтән үк өйрәткәнием. Минәчеттин әзиең дә өйрәткәние", - дип ачуланып куйды. "Әйе, өйрәткәние. Әмма фронтта вакыт юк", - дип акланырга тырышты Газетдин. Әнисенең моңа да җавабы кырыс иде: "Ялганлама! Ялкауның гына вакыты җитми. Сиңа әзиең ни дигән иде? Оныттыңмыни? Ул сиңа намаз укырга вакыт юк дию дөрес тегел, бер тупның көбәгеннән ядрә ике тапкыр чыккан арада да укып була ике рәкәгать фарызны дигәние..." Чынлап та шулай дигән иде Минәчеттин әзи! Шушы Моабит районы өчен кырылыштан соң, җимерекләр арасында, корбаннардан аларны ярлыкауларын, Аллаһтан сугышны тизрәк туктатуын үтенеп, беренче намазын укыды. Икенчесен әни-әтисенә, туганнарына, Минәчеттин әзиенә, үзенә озын гомер теләп укыды. Ике рәкәгать намаз аны сабыйлыгына кайтара торган гамәлгә әверелде. Кайда ачык, кайда качып, кайда ятып, кайда утырып, кайда кычкырып, кайда пышылдап, кайда күңеленнән укыды. Әмма укыды. Рейхстагны алыр алдыннан да, алгач, яраланып яткан чагында да укыды. Һәр бәрелеш, һәр сугыштан пычранып чыгып, ул һәр намазыннан соң үзен яңадан туган кеше итеп тойды. Могҗиза! 
XIII бүлек
Барлык дивизионнардан җыелган 11 артиллерист-штурмчыны 136 нчы бригада урнашкан ике катлы бинаның беренче катына тезделәр.Алар арасында өлкән сержантлар Г. Заһитов, А. Бобров, А. Лисименко, сержант М. Мининнан тыш, башка дивизионнардан кече сержант Д. Никитин, ефрейтор Г. Вәлиев, рәтәвәйләр П. Сидоренко, Г. Булатов, В. Добросоцкий, кече сержантлар М. Ев-тушенко, И. Ульяненколар бар иде. Капитан Маков аларны 79 нчы укчы корпус штабы урнашкан Моабит төрмәсендә каршылаячак иде. Бригада командиры Писарев, төпсә кебек кыска, олпат гәүдәле полковник, дулкынлануыннан сүзләрен йота-йота, төзек итеп сөйләргә тырышты. Тантаналы сөйләргә тырышкан саен, нотыгы чәчкәлерәк чыга иде : - Безнең җиңүләрдән җиңүләргә барган атаклы тупчылар бригадасы артиллеристлары! Кадерле сугышчылар! Өченче удар армиянең иң әзерлекле хәрби берләшмәләренең берсе буларак, 136 нчы бригадага Берлинга төбәп беренче залп бирү хокукына ия булды. Шулай ук сез үзегезнең сөйләп бетерә алмас батырлыгыгыз белән Рейхстагка Җиңү Байрагын кадау хокукын да яуладыгыз. Мин, сезнең белән авыр сугыш юллары үткән юлдашыгыз, командирыгыз, бәлки, сезләргә үз гомеремдә соңгы боерыгымны... - Полковникның тамагына төер килеп тыгылды. Мизгел тын торганнан соң, төерен йотып җибәреп дәвам итте: - ...соңгы боерыгымны бирәмдер дип уйла...мыйм. Әйе, тарих кушкач, мин сезләргә Берлин Рейхстагы түбәсенә Җиңү Байрагын кадап, бу изге сугышка соңгы ноктаны куярга боерам!.. Барлык батырлык-егетлеккә рөхсәт, тик үләргә генә рөхсәт юк!.. Һәм ул 79 нчы укчы корпус штабына кадәр төркемнең җитәкчесе итеп билгеләнгән Заһитов янына килде, политбүлек җитәкчесе Бумагин белән икәүләп бригаданың әлегә Кызыл байрак дип аталачак сапсыз кызыл тукымасын бирде.Ул Газетдингә кыр телефоны һәм рация аша көненә ике-өч тапкыр бәйләнешкә чыгарга, хәл-әхвәлне хәбәр итеп торырга кушты. "Байрак Рейхстаг эчендә хәрәкәт иткәндә комачаулык китермәсен өчен, аны култык астында йөртү уңайлырак булыр", - диде Бумагин. "Без аны гәүдәбезгә урап йөртербез, иптәш подполковник, - диде Газетдин. - Борчылмагыз.Җылырак булыр".
Бумагин моның белән килешеп елмайды. Артбригада штабыннан инде, ниһаять, 79 нчы кор-пусның, ягъни Өченче удар армиянең частьларга тараткан Кызыл байрагын алыр өчен, алар американ "студебекер"да корпус штабына барырга чыктылар. Якында, анда-монда барган сугышлардан дөбердәп торган чаңлы Берлин һавасын күпмедер сафландырып һәм болай да шау чәчкәдә утырган алмагачларны тамырдан үсендереп, җылы, шактый көчле яңгыр коеп алды. - Моны уңайга юрыйк, Миша, - диде Газетдин Мининга. - Берлинның кара корымын Аллаһ брандспойт белән юдыртып агарта... - Аны болай гына агартып булмас, Гизи, - диде өстен-башын корым баскан Минин шундый ук чаң-корым элпәсе белән капланган Газетдингә. - Менә безнең генә мунча керергә вакыт юк... - Бик күңелсез, моңсыз чиновниклар шәһәре икән!.. - дип өстәде Газетдин. - Бар нәрсәгә галифе кидергән!.. Кычкырып елыйсы килә!.. - Борчылма, дустым, - диде Бобров. - Күңелле җирләре дә, җылатыр урыннары да бардыр әле. Менә, мәсәлән, безне көткән Моабит төрмәсе!.. Кайчандыр франтлар дәрәҗәсендәге купшы шәһәр әле котырып яна, җил уңаена үзгәреп көйри иде. Аларның машинасына корпус штабын тапканчы хәрабәләр, күзсез калган тәрәзәләр аша ак флаглар, ишелеп бетми калган йортлар-урамнар белән караган куркыныч күренешләр буйлап, кайда юл хәрәкәте кызлары әләменә буйсынып, кайда аларга да буйсынмыйча, вакыт-вакыт туктап, корал ярдәмендә үзләренә юл ачып, тегендә-монда шартлаган миналар, бомбалардан саклана-саклана, бер сәгать чамасы Берлин урамнары буйлап тулганырга туры килде. Берлин шактый җимерелгән булса да, әле һаман ачуны китерер дәрәҗәдә төзек, очсыз-кырыйсыз көрән йортлар, сулыклар, каналлар, елгалар, күлләр шәһәре икән. Адым саен "see" - күл, димәк. Шундый "see"ләрнең берсе яныннан үткәндә, артиллеристлар тетрәткеч күренешкә тап булды. Әле караңгы да төшә башламаган, әйтик, якты күздә, инде яуланып беткән диярлек Берлин уртасында, безнең Т-34 танкы йөртүчесе, күрәсең, күперне төзек дип алдангандыр, танк шома гына, сыйпанып кына керүгә, күпер, аны күтәралмыйча, торт кебек изелде һәм танк барча халык алдында су астына төште дә китте. Газетдин сикереп куйды: гүя бу бөтенләй таныш булмаган танкист аның алдында якташы ездовой Галиулла булып гәүдәләнде һәм ул черек күл астыннан үзенең һәм атының тилергән күзләре белән ләгънәтли башлады. Старая Русса янындагы камалыштан Селигерга чыккан Галиулла фаҗигасе хәтеренә төшкәч, җылы Берлин һавасы тетрәнеп, арка үзәкләре чемердәп өшеде. Хәтердә, 1941 елның җәендә аларга Ловать елгасын кичәргә туры килде. Артык киң булмаса да, шактый дуамал, холыксыз елга иде ул. Чыбыркысын тешләп, ике дилбегәсен оркестр белән идарә иткән дирижёр кебек уйнаткан, мичәүле атларында гаубица туплары сөйрәткән Галиулла, елганың үзеннән дә хәтәррәк дуамаллык күрсәтеп, башка ездовойлар үзләренең штатный тупларын да коткара алмаган ут, бомбалар яңгырында понтоннарга сикереп, Ловатьны дүрт тапкыр ары-бире кичте һәм полкның тупларын аргы якка чыгара алды. Дошман очкычларының яңа явы килеп, понтон күперләрне җимерде. Күперләрнең бер очы яр борынына төртелеп тынды, икенче очын су агызып алып китте. Газетдиннәрнең аргы якка чыккан, әмма бер мизгелгә тупсыз торып калган батареясы, Галиулла кардәш коткарган тупларның көпшәләрен кирегә борып, инде аларны арттан кашыган дошманнарга каратып ут ачты. Ни күрсен, мичәүле атларын һау-һаулап икешәр гаубица сөйрәгән, чыбыркы сабын өзгәнче тешләүдән авызыннан кан киткән Галиулла кардәш, йөкне күтәргән тәртәсе, аты-арбасының өермәле дилбегәсен дирижёр таякчыгы кебек уйнаткан Галиулла кардәш, чигенүчеләрнең кызуы астында чигенүнең нәрсә икәнен белмәгән Галиулла кардәш, үзе дә сизмәстән, Селигерның төпсез упкыннарына килеп чумганын абайламый да калды. Алда саңгырау саз, артта саңгырау дошман, уңда саңгырау урман, сулда башкисәр вә кыргый новгородчинаның саңгырау корманнары һәм әшәке исле дурманнары иде. Тыштан урман урман булып күренә күренүен, әмма эчтән ул - черек дерелдәвек.
Тыштан - юл, әмма эчтән - бугазыңнан буган кул. Газетдин шунда гына халыкның "Сайдан сайланма, сазга таянма" дигән әйтеменең мәгънәсен аңлады. Алар котылырга һәм Галиуллаларны коткарырга теләп сазга таяндылар таянуын, әмма саздан чак-чак суырылып, исән калып, Галиуллаларны мәңгегә югалттылар. Аның күз алдында: әнә сазның мең еллык сасы черемәсендә черегән үзле көрән ләме башта Галиулланың тупларын, аннан аның канга баткан йөзен, күзләрен йота... "Кара аны, Газетдин туган, болар үзеңне йота күрмәсеннәр!" дип инәлә аңа гүя бу куркыныч күзләр. Менә аның татарча такыр баш түбәсе, аннан атларының күзләре һәм уктай колак чуклары, аннан, соңгы чиратта, атмаган туп булып күккә төртелгән тәртә очлары саз чоңгылларына чума. Юк, онытмас Газетдин: бу атларның пычак карашлары, кеше җаныннан ким булмаган газиз җаннары алардан гомер буе ярлыкау таләп итәр!.. Көн килер, алар, бәлки, бүген дошмани Берлинны ярлыкар, ә менә атларның Селигер сазлыкларында тилергән күзләре аларны берәр килеп ярлыкармы?! Бәлки, әнә шул Галиулла соңыннан Бөек дип аталачак Ватан сугышының үз бәясен алмаган иң атаклы, иң күренекле атчысы, атчыларның сирәк, ә бәлки бердәнбер маршалы һәм аның мичәүле атлары да иң чыдам, иң акыллы нәселле атларның бердәнбер маршалы булгандыр?! Каналга төшеп чумган совет танкы аны әнә нинди истәлекләргә этәрде... Газетдин Берлинның шактый искергән картасыннан ачыклап, чагыштырып барды: Моабит төрмәсе Шпрее елгасының көньяк-көнчыгыштан дугаланып килеп, Gros Tirgarten паркын Klein Tirgarten паркыннан аерган төштә урнашкан икән. Моннан аларга иң кирәкле стратегик нокта - Мольтке күперенә һәм Гиммлер Йортына да кул сузымы арасы гына кала. Аның хәзер бердәнбер иң якын күршесе Адольф Гитлер иде. Күрше авыллары Өрьядыдан 40 нчы ел башында "Бер-береңә һөҗүм итешмәү турында Пакт"ка кул куелганнан соң Германия белән мәңгелеккә дуслашу хөрмәтенә улына Адольфҗан исеме кушкан авыл мажигын исенә төшереп, Газетдин серле генә елмаеп куйды. Исән микән әле Адольфҗан? Тереләй ашамадылар микән? Елга аша рейхсканцелярия һәм Рейхстаг - дошманның иң ныгытылган тугызынчы секторы. Фербиндунгс каналы аша салынган понтоннарны тыныч иркенлек белән үткән безнең танклар һәм туплар, Моабит районына тирәнтен сеңеп, плацдарм киңәйтә. Менә озак та үтмәде, биш кат кораллы сакчылар биш чатлы йолдыз рәвешендә берничә кварталны биләп утырган Моабит төрмәсенең капкаларын зыңгылдатып ачтылар һәм аларның студебекеры, көпчәкләре белән доңгырдап, төрмәнең ындыр табагыдай плацына кереп тә туктады. Монда аларны төркем командиры Маков каршылады. Төрмә бинасы гитлерчылардан азат ителгән булса да, аның эче әле богауда иде. Йөзләгән инструкторлар йөзләгән кәгазьләрдән йөзләгән телләрдә кычкырып һәм боерып, меңләгән тоткыннарны читлекләрдән азат итү белән мәшгуль иде.
Караңгылык болай да куера барган кичке һавадан электр фонарьлары яктысы эчкә, төрмә караңгысына тере нур булып үтә һәм тәннәре элеп киптерелгән, сәләмәләргә төренгән, берсе икенчесенең култыгына сыенган әсирләрне төркем-төркем итеп яктылыкка өстери. Алар, ни гаҗәп, ашау-ипи урынына корал сорый иде. - Безне дә алыгыз! Корал бирегез!.. Ярдәмебез тисен!.. Сугышның 1406 көнендә Газетдин коралын ташлаган тук кешеләрне күп күрде, ә менә корал сораган ач кешеләрне беренче тапкыр күрүе иде. Без кызганырга тиешле кешеләр безне кызганалар диярсең. Әмма Гитлер коллыгыннан әле үзләре коткарган 2 миллион, Америка-Англия кулына эләккән ярты миллион совет әсирләренең, сугыш тәмамлану белән Сталин тарафыннан йолкынып алынып, бер лагерьдан турыдан-туры икенче лагерьга - Колыма рудникларына җибәреләчәген әле ул күз алдына да китерә алмый иде... Бу күренеш аны авыр уйларга юнәлтте. Нибары VII сыйныф һәм медтехникумның коридорлары белән ике курс белемле, университетларның фәлсәфә факультетларын тәмамламаган авыл егете, үзенә бирелгән камил акыл белән алдан күреп, кешелекне үтә дә борчыган һәм, кем белә, аны киләчәктә тагын да кискенрәк итеп борчыячак катлаулы сораулардан изелде. Ул, алар турында уйларга да куркып, тирә-ягына каранды һәм курыккан саен батыррак уйланды: Гитлер нигә бу сугышны ачты? Әгәр аңа ышанган хәлдә, ул "СССРны большевизм заразасыннан тазартырга" уйлаган икән, ни сәбәпле бу кадәр "большевиклары булмаган" халыкларны кырдыра? Сталин "большевизм"ыннан яклап кырамы? Моны ничек аңларга? Ә Сталин үзе, тәүбә-тәүбә, аз кырдымы? Газетдин, башындагы фикерләрен укымыйлармы дигәндәй, як-ягына каранды. Әнә үз күзләре алдында аның авылыннан гына ничә гаепсез кешене, кулак, халык дошманы ясап, гаиләләре белән кычкыртып-елатып сөргенгә озаттылар! Андыйлар ил буйлап күпмегә җыела?! Җил йөри, халык елый. Халык белә! Әле Сталин Моабит төрмәсеннән кемнәрне азат иттерә? Үзенең яклаучыларынмы, әллә киләчәктәге тукмаучыларынмы? Әгәр еллар аша Сталин большевизмының кешелексез йөзе ачылса, һәм ул бу халыклар тарафыннан хөкем ителсә, ул чакта Сталин большевизмына каршы көрәшкән бүгенге гитлеризм кешелексезлеге акланган булып чыкмасмы?! Бүген, менә әле аның күз алдында "Ватан өчен! Сталин өчен!" дип ут астына кергән солдатлар белән ни булыр? Аларны гаепләп, иреннәрендә әнкәләренең күкрәк сөтләре кипмәгән гитлерюгендларны аклап куймаслармы? Яңа тарих башлана дип уйлаган җирдә иске тарих җиңеп чыкмасмы? Алла сакласын!.. Байракчыларның яшерен киңәшмәсенә алар төркеме беренче килгән булып чыкты. Башкаларны көткәнче аларга ял итәргә бүлмә тәкъдим иттеләр. Сугышта буш вакыт барлыктан (шулай да була икән!) файдаланып, Маков аларны Гитлер режимының сәяси төрмәсе, аеруча империя, Өченче рейх җитәкчелегенең бар дөнья буйлап ауланган интернациональ дошманнары өчен тотылган атаклы төрмәнең рөхсәт ителгән өлешләре белән таныштырып чыкты. Рейхстагка байрак кадау буенча соңгы күрсәтмәләрне алырга килгән байракчылар күңелләре бигүк тыныч булмаса да, бу сирәк экскурсиядән баш тарта алмадылар. Аларның күз алдында кеше башын кисә торган түмәрләр, балта-гильотина, кеше аса торган дар агачлары рәт-рәт булып килеп басты. Кыелган кеше авазының аһы да чыга алмаслык калын диварлар аша кеше газаплый, аның тырнакларын, нәсел тамырларын суыра, кешелек тиресен туный, уйлау сәләтен үтерә торган аерым лабораторияләр чиратлашты. Аларны өсте-өстенә, берьюлы күрү газапка әверелде. Баш кисә торган гильотиналар каршында чөбердәп аккан каннарны автоматик ысул белән җыяр өчен тезелгән берсеннән-берсе зур һәм берсеннән-берсе кече колбалар, сөртелсә дә, каннары сыланып каткан пробиркалар, туктаусыз рәвештә интернациональ кан ташыган транспортёрлар Азиядән килгән "варварлар" өчен, чынлап та, кыргый вәхшилек, кеше ышанмас дәрәҗәдәге эксперимент-тәҗрибә булып гәүдәләнде. Моабитның Бобров күз уңында тоткан "күңелле җирләре" шушылар гына иде, күрәсең. "Азиат" Газетдин генә түгел, башка кыйтга, башка милләт, башка дин вәкилләре булган сугышчылар да әле моннан бер генә ел элек бу төрмәдә "рейхка хыянәттә" гаепләнеп, моннан берничә йөз адымдагы Плетцензее төрмәсе гильотинасында башка унбер татар антифашист-язучысы белән башы киселгән, соңыннан, шуларга өстәп, инде туган Ватанында да "хыянәт"тә гаепләнеп, шигырьләре мәктәп дәреслекләреннән ертып ыргытылган һәм бу вакыйгалардан соң нибары ун ел үткәч, акланып, шушы төрмә базында язылган иң кешелекле, иң сабыр, иң бөек, иң нечкә шигъри китап "Моабит дәфтәрләре" өчен Советлар Союзы Герое исеменә, Ленин премиясенә лаек булган бөек татарның бөек шагыйре Муса Җәлил утырганын күз алдына китерми һәм китерә дә алмый иде. Юк, алар Муса Җәлилнең:
Җырларым, сез шытып йөрәгемдә, Ил кырында чәчәк атыгыз! Күпме булса сездә көч һәм ялкын, Шулкадәрле җирдә хаккыгыз! [...] Җырлап үттем данлы көрәш кырын, Җырлап килдем тормыш языма. Соңгы җырым палач балтасына Башны тоткан килеш языла... - дигән пәйгамбәри юлларының шушы Моабит төрмәсенең кан савытлары арасында язылганын күз алдына китерми һәм китерә дә алмый иде. Әлбәттә, алар моннан бер ел элек, 1944 елның июлендә, Гитлерның аяк астына бомба ыргыткан герман Генштабы офицеры полковник Штауфенбергның да Җәлил белән бер үк вакытта Моа-бит төрмәсендә утырганлыгын, шулай ук Җәлил һәм җәлилчеләр белән шул ук Плетцензее гильотинасында бер үк көнне бер-бер артлы башлары киселгәнлеген күз алдына китерми һәм китерә дә алмый иде... Әмма бер милләттән булган ике ватандаш - Җәлилнең изге хәтере белән Газетдиннең Моабит төрмәсендә маңгайга-маңгай "очрашулары" һич кенә дә очраклылык түгел, бу Аллаһтан төшкән закончалык, бу меңәр еллык тарихта хезмәттәшлек иткән төрки-татар белән готтроман кавемнәренең Икенче бөтендөнья сугышы азагында шушы мәгънәсез сугышка тарихи нокта куюы иде.
Йөри торгач, алар җәзаланган корбаннарның тау-тау киемнәрен күреп тетрәнделәр. Камераларның берсе Гитлерга каршы фетнә күтәргән өчен башсыз калган дистәләгәнйөзләгән өлкән офицерларның кайчандыр кешелеккә кәпрәеп караган кикрикле фуражка, җиз сәдәпле кара-көрән мундирлары белән тулса, икенчеләре зәңгәр шинельләр, өченчеләре кәпрәеп чалшайган итек-ботинкалар күргәзмәсен хәтерләтә иде. - Рейхстагка байрак эләргә теләүчеләргә җирле вакыт белән 20.00 сәгатьтә беренче катта тезелергә!.. Боерык шулай яңгырады. Әле гильотиналар хиссиятен-нән айнып өлгермәгән байракчылар, бу мизгелне күптән көтсәләр дә, боерык үзе яңгырагач, бераз пошаманга калып куйдылар. Күңелсез, хәтта моңсу булып китте. Алар, сугыштан арыган халык, ниндидер тантана көтә иде, ә биредә шулкадәр гадилек!.. Маков төркеме, ничек булса да вакытын үткәрергә теләп, күршедәге бүлмәләрнең берсенә үтте. Буш булырга тиешле бүлмә гүя һич кенә дә буш түгел, ул үзләренең уйлары-борчулары, өметле карашлары һәм бер-берсенә ихтыяри таләпләре белән тулышып кайный иде. Алар тын калдылар. Бу тынлыкны бозып эндәшү, нәрсәдер сорау-сорашу җинаять һәм бертуганыңа ышанмауга тиң иде. Алар сугышның 1406 көнен дә үлемнең күзенә карап яшәделәр. Әгәр аны яшәү дип атап булса. Алар үлемнән курыкмый, әмма... әмма... әмма... яшиселәре килә, җиңдек дигәндә генә җимерек Берлинның чит-ят туфрагында ятып калмыйча, гомерләрен саклап каласылары килә иде!.. Бер-берсенә бернинди дәгъвасы булмаган, бер-берсенә үзләренә ышанган кебек ышанган, инде һәлак булган хәлдә, туганнарына җибәреләсе хатлары бүген таңда почтамт подвалында язылып, күкрәк кесәләрендә сакланган байракчылар тирән итеп тын алдылар һәм янә тын калдылар. Менә тезелергә чакырдылар. Менә алар төрмәнең шыгырдап торган аклы-каралы паркетында рәткә тезелеп бастылар да. Менә корпусның политбүлек җитәкчесе полковник Крылов аларга карап сөйли дә башлады: - Гайрәтле батырларым!.. - диде ул, дулкынлануын яшерергә, ир-атка хас ихтыяри тавышлы булырга тырышып. - Сезгә юлбашчыбыз, Иң Төп Боеручы Гаскәрбашыбыз Иосиф Сталин тарафыннан дәүләт күләмендәге мөһимнәрдән мөһим бурыч - фашизм парламенты - Рейхстаг түбәсенә Җиңү Байрагын элү бурычы куела... - Сүзләр яңгыравык шарлар булып паркетка төшеп ярыла, әмма чебен очкан тавыш та ишетелә иде. - Рейхстагка турыдан-туры һөҗүм иткән Өченче удар армиянең 79 нчы корпусы җитәкчелеге карары белән шушы газиз бурычны үтәү өчен ике штурм төркеме төзелде. Аларның, тулаем алганда, 136 нчы һәм 86 нчы артбригада разведчикартиллеристларының, 150 нче дивизия составына кертелгән 25 кешелек беренче төркеме белән капитан Маков... Ул әйтеп өлгермәде, гаскәри адымнарны чыкылдатып, рәт каршына Маков чыгып басты. - Корпусның 40 нчы артбригада разведчик-артиллеристларыннан оешкан 25 кешелек икенче төркем белән майор Бондарь...
Ул янә дә әйтеп өлгермәде, Маковка караганда тазарак гәүдәле майор Бондарь алга чыкты. - Байрак элүчеләрнең 4-5 сугышчыдан торган штурм төркеменә өстәмә рәвештә 20 кешелек ярдәмче взвод - рацияле, телефон аппаратлы, 2-3 әвернә телефон чыбыгы булган элемтәчеләр отделениесе, санитарлар, автоматчылар бирелә. "Җиңү Байрагы" төшенчәсе астында Рейхстаг түбәсенә беренче... кабатлап әйтәм!.. беренче булып эленгән Кызыл байракны аңларга кирәк... Әгәр кызыл тукыма тапсагыз, андый байракларны бихисап әзерли аласыз, - дип дәвам итте полковник. Аннан кечкенә шаяру һәм бик урынлы шаяру да кыстырды: - Булдыра алган хәлдә совет солдатының фашизм оясына күлмәген дә эләргә хокукы бар, тик кызыл гына булсын, минем бөркетләрем! - Кәефләре килгән байракчылар пырхылдап көлеп җибәрмичә чак түзделәр. - Алар барысы да Ватанның Кызыл байрагы булып исәпләнәчәк! Онытмагыз һәм бөек ышанычта үзегезне батырлыкка илһамландырыгыз: байрак элгән һәр төркем, һәр сугышчы, алар хезмәт иткән һәр дивизия һәм һәр бригаданың взвод командирыннан дивизия-бригада командирларына кадәр һәркайсы Советлар Союзы Герое исеменә лаек булачак!.. Беркем дәүләттән югары бүләксез калмаячак!.. Хәзердән, шушы минуттан ук, гайрәтле бөркетләрем, сезләрне Советлар Союзы Герое булуыгыз белән котлыйм!.. Полковникның Рейхстагка эленәчәк байраклар турындагы илһамлы чыгышы сугышчыларда сөйләп бетергесез дәрт тудырды. Дивизияләрнең сәяси бүлекләрендә армия Хәрби советының махсус байраклары булачагы турында солдат халкы гына түгел, хәтта аларга вәгъдәле боерык биргән зур-зур командирлар да башына да китерми иде. Сугышчылар шашып куанды: димәк, һәр теләгән кеше үз байрагын булдыра ала! Түбәгә генә күтәр! Алар ике дә уйламый ышандылар: байрагын күтәреп йөгергән һәм аны түбәгә кадаган һәр батырның байрагы - Җиңү Байрагы исеменә, ә ул үзе, һичшиксез, Советлар Союзы Герое исеменә лаек булачак! Әмма бу вәгъдә минутларында һәркемгә "байрак бе-ренчелеге"н биреп, 10 миллионлы армиядә киләчәктә "беренчелек" өчен көрәштә ярыш-буталыш тудырып, аның оятсыз рәвештә кеше язмышлары белән уйнауга, шәхес, кеше ихтыяры, хәтта аларның гаиләи киләчәген җимерүгә кайтып калачагын, вәгъдәгә нибары берничә көннән иман белән түләргә туры киләчәген зу-у-ур "нәчәнникләр" күз алдына да китерә алмый иде... 50 кешедән торган ике штурм төркеме һәм алар алдында тезелеп торган Өченче армия генералитеты, башка дивизияләр вәкилләре шатлыктан кул чапмыйча түзә алмадылар... Аннан Крылов, бер калын кәгазь төргәкне сүтеп, -сапсыз, өске почмагында урак-чүкеч янып торган кызыл тукыманы - СССР Дәүләт әләмен чыгарып, байракчы-ларга күрсәтте, шушындый тугыз байракның армия -составына кергән тугыз дивизия һәм берләшмәгә, шул исәптән 79 нчы укчылар корпусына тапшырылуын хәбәр итте. Кулында шуларның тугызынчысы булган байракны ипле генә бөкләп, яңадан кәгазьгә төрде дә корпус гаскәрбашы политотдел исеменнән капитан Маковка бирде. Әкәмәт бит: сөяркәсе Ева Браун белән өйләнешергә әзерләнгән Гитлер бункерының янәшәсендә генә байрак-чы-ларның яшерен җыелышы менә шушындый гамәл белән тәмамланды. Югарыдан төшкән күрсәтмә буенча Маков төркемен Моабиттан Шатиловның 150 нче дивизиясеннән махсус вәкилләр килеп алырга тиеш иде. Әмма алар ни сәбәпледер бик көттерде. Караңгы төште. Караңгы белән бергә "Шатилов үз дивизиясенә бары тик байрак элү өчен вакытлыча беркетелгән артбригада сугышчыларыннан көнләшми, аларны этәреп, бу тарихи бурычтан читләштерергә теләми микән?" дигән беренче шик-шөбһә дә туды. Рейхстагка Беренче байракны элү өчен генераллар арасында башланган һәм көннән-көн көчәя барган ярыш, бер-берсенә астан таяк тыгу күренешләре мондый шикләнү өчен ныклы нигез бирә иде.
Маков байракны үз урынбасары итеп билгеләгән Заһитовка тапшырып кулын кысты һәм барысын да сүзсез генә күздән кичереп башын какты. - Безнең төркемдә батареябыз парторгы Михаил Минин бар, - диде Газетдин. - Миндә хәзер ике байрак: артбригаданыкы һәм корпусныкы. Әгәр сез каршы булмасагыз, иптәш капитан, бу ике байракны мин Мининга бирер һәм аларны биленә урап йөрүен үтенер идем... - Мин килешәм, - диде Маков. - Каршылар юкмы? Каршылар юк иде. - Минин үзе каршы түгелме? - Юк инде, буламы соң?! - дип елмайды Минин. Газетдин Беренче байрак тукымасын куеныннан чыгарды һәм полковник Крылов биргән икенче байрак белән иңен-буен тигезләп кисте, Мининга тапшырды һәм: - Безнең комиссарыбыз булырсың, Миша, - дип нәтиҗә ясады. - Синдә сабырлык җитәрлек... - Ә син разведчикларның башлыгы булырсың, Гизи, - дип елмайды күңеле йомшарган Минин. - Син - башлы кеше. Синең белән атакага баруы җиңел, дускай... - Кайтуы да җиңел булсын, - дип өстәде Газетдин. - Хәзер безнең арада синнән дә бай кеше юк, Михаил Петрович, - дип көлдерде Бобров. - Шуңа күрә киләчәктә гел генә әтиең исеме белән атап эндәшәчәкбез. Күз алдыгызга китерегез: Рейхстаг түбәсенә менәбез дә кычкырабыз: кадерле комиссарыбыз, хөрмәтле Михаил Петрович галиҗәнаплары, без Гитлерның баш түбәсенә менеп җиттек, үзегездәге ике байракны берәмләп безгә сузмассызмы? - Гитлер әле исән микән, башта белешергә кирәк?! - диде Лисименко. - Бәлки, мыегын парашют итеп, теге дөньяга чыгып та тайгандыр!.. Барысы да көлештеләр. Бүген аларның барысының бергәләп беренче тапкыр көлүе иде. Гади сугышчы Лисименко уйнап әйтсә дә, бу сүзләр күршеләрендәге фюрер бункеры биеклегеннән торып әйтелгән иде кебек. Гитлер әлегә исән һәм әле генә, язмышында тарихи адым ясап, бер атна элек кенә Германиядән чыгып качкан яшьлек дусты һәм үз табынындагы Икенче Микъдары, аның гомерлек хезмәттәше, шәхси гвардиясе - Fuhrerschutzkomando башлыгы, безнең ВЧК, ГПУ, НКВД, МГБ, КГБ кебек сәяси полиция җитәкчесе Генрих Гиммлерны, Гитлерга каршы союздашлар белән капитуляция килешүе төзү буенча сөйләшүләр алып барган өчен, барлык вазифаларыннан алып очыру турында боерыкка кул куйган иде. 28 апрельдә ул инде икенче тарихи адым тантанасында, ягъни Газетдиннәрдән өч йөз адымдагы яңа бункерында сөяркәсе Ева Браун белән Геббельс, мадам Геббельслар шәрәфәте астында беләгенә фольксштурм тасмасы бәйләгән дин эшләре буенча инспектор Вальтер Вагнер башкарган язылышуның җитди сорауларына җавап бирә иде:
- Сез, Адольф Гитлер, Ева Браун дигән ханымны үзегез теләп хатынлыкка алдыгызмы? - Әйе, үзем теләп алдым. - Сез, мадам Ева Браун, Адольф Гитлер дигән ир-егеткә үзегез теләп кияүгә чыктыгызмы? - Әйе, үзем теләп чыктым. Тәңре каршына шундый бөек кешенең хатыны булып бара алуым белән горурланам... Менә алар язылышу таныклыгына кул куярга иелә. Гитлер булдыра алмый, кулы калтырый. Кәләше "Ева Браун" дигәнне сыза һәм "Ева Гитлер" дип яңа исемен яза... Әмма Гитлер вазифасы белән ничек кенә югары булмасын, ул кешелеклелеге һәм утырган бункеры белән шушы гадиләрдән гади Газетдин, Лисименколардан бик күпкә түбән һәм аның язмышы чын-чынлап алар кулында иде... 150 нче дивизия вәкилләре шикле рәвештә килми тоткарланганлыктан файдаланып, Маков байракчыларның бурычларын тагын бер кат ачыклап чыкты һәм җимерек шәһәр шартларында саклануның нечкәлекләрен янә кабатлады. - Без хәзер ил күләмендәге хисапта, - дип гому-миләштерде командир. - Кабатлап әйтәм: безгә үләргә ярамый. Безне Кремльдән иптәш Сталин үзе күзәтеп тора. Кулына шампан тотып, безне Кремльдә үзе каршылаячак... Ниһаять, төнге уннар чамасында 150 нче дивизиягә алып барачак кешеләр килде, алар боерык-уставларны исәпкә-санга сукмыйча үзләренең шулай соңга калуларын күп тапкырлар маршрутны үзгәртергә туры килүе, хәтта шундый җаваплылардан да җаваплы бурычны үтәгәндә, шәһәр буйлап компассыз малай-шалай кебек адашып йөрүләре белән аңлатырга тырышты... Алар исәпләвенчә, инде Гиммлер Йортын басып алырга тиешле 150 нче дивизия штабына таба Маков күрсәтмәләрен катгый үтәү шарты белән юлга чыктылар. Кечкенә, өчәрдүртәр генә кешедән торган төркемнәргә бүленгән байракчыларның иң алдыннан дивизиядән килгән дүрт озатучы, алар артыннан рацияле ике элемтәче аша Бобров белән Маков, аннан иң уртада штурмчылар башлыгы Заһитов белән Лисименко, иң арттан ике автоматчы белән элемтәчеләр отделениесе бара иде. Төнлә тынып калган артиллерияминомёт уты аларга җитезрәк, чагыштырмача хәвефсез алкымда барырга мөмкинлек бирде. Шулай булса да, дошман аларны бик еш туктарга, вакыт-вакыт утка ут белән җавап биреп, үзләренең координатларын белгертергә мәҗбүр итте. Өстәвенә кая карама шуннан ялкында көйрәп, төтендә ысланып яткан, караңгы, җимерек, компас белән дә юл табу мөмкин булмаган шартларда бер хәрабәдән икенче хәрабәгә сикереп баруларын дәвам иттеләр. Хәерчегә җил каршы дигәндәй, җитмәсә, дивизия күптән түгел генә дислокациясен үзгәрткән булып чыкты, нәтиҗәдә, ничек кенә сәер тоелмасын, Маков төркеменә, штабка үткәрергә тиешле кешеләрнең үзләрен адашудан сакларга, хәвеф-хәтәр аша югалтуларсыз үткәрергә туры килде. Аларга байраклары-ниләре белән дошман кулына төшү куркынычы яный иде.
Маков ирләрчә тәвәккәл карар кабул итте: дивизия штабын эзләүдән туктарга, аның шушы тирәдә резервта яткан 674 нче полкын табарга. Маков аны картадан бик тиз тапты һәм дошманнан үзенә тырнак та чиерттермәгән төркем 28 апрель таңында Зинченко полкына килеп җитте. Аның боерык пункты ниндидер сәнәгый җитештерү бинасының тирән подвалларында булып чыкты. Аларга ял итеп алыр өчен зур гына бүлмә бирделәр. Штаб биләгән, таң алдыннан да киеренкелек белән эшләгән, тегеннән-моннан боерыклар, машинка текелдәве ишетелгән бүлмәләрне кая карама немец гражданнары - кәкре-бөкре карт-коры, корым эчендә дә иренен, башын-күзен буярга онытмаган хатын-кыз, тынгысыз бала-чага белән тулган озын коридор берләштерә. Өстенә нәрсә эләктереп өлгерсә, шуның белән сөйрәлеп подвалга төшкән, берсе ашаган, икенчесе йоклап азапланган, өченчесе шаккатып түшәмгә текәлгән бер-ике, хәтта бишәр балалы гаиләләр, аталар-аналар Гитлер китергән фаҗиганең юләр язы башындагы һушсыз хафасында иделәр. Каяндыр немец гражданнары астыннан ерганак булып агып чыккан сидек исе тирә-юньне ачыта. Подвалның җир өстенә чыгып торган ярты тәрәзәсеннән шашып яктырткан таң кояшы керә. Шунда ук носилкаларда ике яралы офицер ыңгыраша. Ары таба, почмаклардан почмакларга сузылган яралылар өстендә берничә шәфкать туташы чәбәләнә. Күрәсең, биредә вакытлы медпункт. Бер аягын мина алып ыргыткан гарип өстәл кырында әзмәвердәй яшь сугышчы кап-кара булып ысланган кәтилүген тез башларына куйган да, ипиен лач-лоч китереп, салкын шулпа чөмерә. Ул яралылар һәм үлекләр ташып хәлдән тайган санитар булырга тиеш. Үтерепләр генәләй ачыккан, мескен. Шинелен үзенә җиткерә алмыйча тырышып бөркәнгән, күрәсең, бик өшегәндер дә. Якасын тырпайтып күтәргән, пилоткасын колагына төшереп кигән. Салкын кояш нурлары белән урталай киселгән бу санитар егет 28 апрель таңында безнең әсәребезгә менә шулай калак тотып кереп калса, киләчәк өчен зыян булмас бит? Башкаларга өлкән итеп Алексей Бобровны калдырып, Маков белән Заһитов, подвалның ничек ышанычлы сак-лануын ачыклау һәм алгы сызыкның кайсы тирәдәнрәк үтүен билгеләү өчен, түшәлеп яткан немец гражданнарын ера-ера, штабның аргы башына барып килделәр. Әле Мольтке күпере дә, Гиммлер Йорты да алынмаган икән. Сызык Шпрееның бирге ярыннан үтә. Елга урыны-урыны белән кичелгән, урыны белән кичәсе бар, диделәр. Бернәрсә ишетмәс, бернәрсә күрмәс дәрәҗәдә эт кебек арыган төркем, урынына егылып, йокыга талды. 
XIV бүлек
Иртән аларны гадәттәге көчле шартлау тетрәтте. Тагын да ыңгырашулар яңгырады. Дөнья әле кичә дә ыңгырашудан, бүген дә ыңгырашудан туктамаган икән. Аягыннан чөрләп каны аккан лейтенантны сөйрәп диярлек керттеләр. Аның борыны астыннан гүя кара каләм белән яңа гына нәзек мыек сызылган иде. Теге шәфкать туташлары шәфкатьсезлек күрсәтепме, әллә икенче бер сәбәп беләнме, лейтенантка якын килмәделәр. Медицина уку йортында күпмедер вакыт укып азапланган, дус-лары арасында "лейб-гвардии медик" дигән исем алган Газетдин, ике дә уйлап тормыйча, яралы янына килде һәм ышанычлы ысуллар белән аның ярасын кармаштыра башлады. Лейтенант кычкырып җибәрде. Аның бот сөяге чәрдәкләнгән иде.
- Канны туктатабыз һәм яралы балтырыңны каты корыкка утыртабыз. Бераз гына түз... - дип пышылдады аңа Газетдин, капчыгыннан бинт һәм үзләренә кирәк булыр дип әзерләп куелган карама кайрысы чыгарып бәйли дә башлады. - Госпитальгә... өйләнгәнгә кадәр түз... Туеңа чакырырсың, малый, ярармы?.. Өстенә изрәп беткән шинелен япты. - Рәхмәт, иптәш өлкән сержант... Монда аларны кыр почтасы килеп тапты. Газетдиннең сугыш чорындагы Кызыл Армиядә бер куанычлы нәрсәсе - ул да булса өчпочмаклы хатлары белән солдатны ут эчендә дә куып җитүче һәм эзләп табучы кыр почтасы бар иде. Саҗидәдән икән бу хат. Ул аны кулы белән шатырдатып кысты. Аннан ашыгып ачты, соңыннан укырмын дип күз кырые белән генә хатның бер тар өлешен күздән кичерергә өлгерде: Фрунтларда сөйгән ярым, Кайтыр әле үлмәсә. Авыр снәрәтләр төшеп, Урталай өзелмәсә... Саҗидәсе аны урталай өзелсә дә көтәргә әзер икән. Исән генә булсын Газетдине! Рәхмәт, Саҗидә!.. Бу гүя ярасын бәйләгән яшь лейтенант өчен җибәрелгән савап иде. Коралларын тулыландырып алган төркем Зинченконың 756 нчы полкы белән берлектә яңа сугышларга керде. Ләкин, Рейхстагка якынайган саен, Маковның тактикасы да үзгәрә барды: ул, алдан разведка ясамыйча, төркемне адым да алга җибәрмәде. Күп сөйләми, нәрсә теләгәне күз карашыннан аңлашыла иде: бернинди артык хәрәкәт ясамаска! Ихтыяҗ булмаса, дошман белән атышка кермәскә! Ситуацияне катлауландырмаска! Комсызлык күрсәтеп, әсир алып азапланмаска!.. Керүеңнән элек чыгарыңны уйларга!.. 28 апрельнең иртәнге 10 сәгатендә алар Альт-Моабит белән Инвалиден-штрассе урамнары чатында иде. Аннан Мольтке күпере аша Рейхстагка иң кыска юл. Әмма моннан пулемёт һәм миномёт уты башны күтәрергә дә бирми. Маков кечкенә киңәшмә үткәрде: дошманның таяныч нокталарын, аларга юлларны ачыкларга һәм юк итәргә. Башкача алга үтү мөмкин түгел. Минин җитәкчелегендә дүрт разведчикка дошманның Инвалиденштрассе урамыннан Лертер вокзалының көнчыгышына таба көчләре барлыгы-юклыгын, ә Заһитов, Бобров, Лисименкога тая-ныч нокталарын, ут системасын аныклау бурычы куелды. Инвалиден-штрассе почмагында очраган хатын үз телендә бирелгән сорауга Лертер вокзалы, якындагы Гумбольд кичүе янында бик күп немец гаскәрләре булуын хәбәр итте. Шулчак безнекеләр бүген генә изеп үткән траншея аша "п" хәрефенә охшаган ике катлы йорттан ут ачтылар. Мининнар да җавап бирде. Бу ялгышлык иде. Һәм, үзләренең уты белән капланып, йортка үтә алдылар. Михаил, икенче зур ялгыш җибәргәнен аңлап, шыбыр тиргә батты. Әгәр ул биредә капкынга эләксә, барлык операцияне куркыныч астына куячак икән! Командирлары Маков ничек дип кисәткән иде? Сугышта... әсир алмаска! Ничек мөмкин? Мөмкинме? Ул үзенең хәзер өлкән сержант Минин гына түгел, ә бәлки ике байракны биленә ураган рәсми дәүләт кешесе - байракчылар төркеме әгъзасы икәнлеген онытып җибәргән! Менә сиңа, байрагың белән баттың бит, руссиш комиссар!.. Батырлыкта да чама кирәк икән, Илаһым!.. Кеше үтерү белән шөгыльләнгән сугышта да никадәр катлаулы, гел яңарып торган, серле, тирән икән бу тормыш дигәнең!.. Әгәр байрагын моннан исән-сау алып чыкса... Җитмәсә, байраклары икәү бит әле. Әйе, исән-сау алып чыкса, беркайчан да комсыз булмаячак. Чама белән генә яшәячәк. Рация аша Маковтан ярдәм сораса, эшнең тагын да катлаулануы мөмкин, әгәр чигенеп, йорттан чыкса, аларны урталай гына кистерәчәкләр!.. Ул бары тик алга гына бара ала!.. Менә рация телгә килде: "Чыкма! Маков". Хәлне күзеннән ычкындырмаган, төркемнең өзектә калганлыгын күргән командир ярдәмгә өлгер Заһитовны җибәргән булып чыкты. Аның төркеме йорт тәрәзәләрен томалап тоташтан ут ачты, дошман җавап биреп алданган арада, Минин төркеме, икенче катка үтеп, арттан:
- Halt! Hende hoh!.. - дип кычкыруга, борылып ут ачарга да өлгермәгән биш фриц үзара карашып кулларын күтәрде. Башка шартларда дошманына аяусыз булырга чакырган, инде килеп, яңа шартларда аларны юк итәргә тиешле булган Минин, нишләптер йомшаклык күрсәтеп, моңа кулы күтәрелмәде. Бу сугышта гына була ала торган юан җирдә өзелә, нәзек җирдә ялгана торган фаҗиганең кешелекле мелодрамасы иде. Кулын күтәргән фрицларны болдырга алып чыкканда, аларны каршылаган Лисименко: - Миша, сиңа боларны кем әсир алып маташырга кушты? - дип сорады. - Сәгате шушымы? - Командирга үзең җавап бирерсең, Миша, - дип өстәде Заһитов. - Болар немецның теге син атарга теләгән ике игезәк-рәссамы түгел... Бу сүзләрдән соң аңа яңадан салкын тир бәрде. Чынлап та шулайрак килеп чыккан икән шул. Бу мәхшәрдә фрицларны әсир-командага тапшырган арада, Маков аңа, буйсынудан чыккан партия комиссарына, гомерендә беренче строевой шелтәсен чәпәде. Маков, тын да алдырмыйча, күршесе Рәхимҗан Кошкарбаев взводы белән Газетдиннәр ачыклаган Лертер вокзалының таяныч нокталарына һөҗүм итәргә боерды. Вокзалда алар рейхсбанкның Австриядәге Бад-Ауцзее күл төбенә ташлау өчен озатырга әзерләнгән алтын эшелонын кулга төшерде. Маков бу хакта артбригада политбүлек начальнигы подполковник Арон Бумагинга хәбәр итте. Вокзалдагы кыска, кискен алышта төркемнән ике сугышчы һәлак булды, икәү яраланды, берәү контузия алды. Бу зур югалту иде. Аларга Мольтке күперенә һөҗүм иткән 756 нчы полк составында Рейхстагка якыная башларга -боердылар. Төркем, кечкенә бакча аша Шпрее ярына үткән чакта, чигенүче дошман тылында калды. Боеприпаслар җитмәс дип курка төшкән Маков, артбригада һәм 756 нчы полк командирларына ярдәм сорап чыгарга дигәндә, рациясе дә эшләүдән баш тартты. Камалыш шартларында элемтәне төзәтү, дошманга пеленг бүләк итү мөмкин түгел эш иде. Маков, припасларны мөмкин кадәр азрак сарыф итәр өчен, дошманны борын астына ук үткәрергә һәм бар көч белән берьюлы кырып салырга булды. Монда үзеңне дуамал куркыныч астына кую шиге бар иде. Ул арада Газетдин элемтәчеләрне кайсын боерык, кайсын майлы койрык белән майлап, 136 нчы артбригада штабыннан Бумагин белән ике арада элемтә чыбыгы сузуга иреште. Ләкин аның теләсә нинди мизгелдә сафтан чыгуы мөмкин иде. Озак та үтми, Газетдин Маковка радиоэлемтә булдырып бирде. Шунда ук артиллеристларга дошманның үзләре исәпләп чыгарган аныктан-анык инструменталь координатларын хәбәр иттеләр. Дүрт минут та үтмәде, бригада батареялары тәртипсез рәвештә Шпреега чигенгән дошман өстенә снарядлар яудырды һәм аларны ит итеп турады. Маков куанычының чиге юк иде.
- Менә бит ничек! Менә бит ничек була, башың эшләсә! - дип кабатлый-кабатлый, ул башта Газетдинне кысып кочаклады, туганнарча иңенә шапылдатып алды да башкаларны тәбрикләп чыкты. - Исәнбезме? Исәнбез!..Так держать!.. Бу уңыштан соң Газетдиннәр батареялар, ялгышып-нитеп үзебезнең гаскәрләрне үтүкләмәсен өчен, утны Шпрееның теге ярына - тугызынчы секторга күчерүләрен үтенделәр. Дошманның күз алдындагы тупланышын аныктан-анык, кабып кына йотарлык аэродинамик координатларга әйләндергән мәгълүматларын алар турыдан-туры навигаторларга тапшыра, ә артиллеристлар исә аларны, әфсен-төфсен китереп, күккә очыра торды. Алар куанып бетә алмады: әгәр дә Маков төркеменең разведчикартиллеристлары үзләренең туган 136 нчы бригада батареялары арасында мондый хезмәттәшлек булдырмаган булса, тугызынчы секторның 1 Майга яулана алуы бик шикле иде. Нәтиҗәдә, чигенүче дошманның алдан әзерләп куелган таяныч нокталары җимерелгән булып чыкты, ул аларда ныгып, каршылык күрсәтә алмады. Лертер вокзалы алынганнан соң, барлык стратегик көчәнеш Мольтке күперенә юнәлтелде. Шпрее аша күперләр барысы да шартлатылган, ә Мольтке шартлатылса да, өрлекпролётлары чалшайса да, чагыштырмача исән калган бердәнбер күпер иде. Аңа дошман сапёрлары берничә фугас куйган булганнар, әмма снаряд төшеп, фугасларның икесенең электр үткәргечен сафтан чыгарган. Алар әлүмин шәрә очлары белән күккә төртелеп, фугасларны менә хәзер, менә хәзер шартлатабыз дип -куркытуларын дәвам итәләр. 3 метрлы тимербетон ярлар су каршылыгын понтон һәм кул астына кергән башка чаралар белән елганы кичү мөмкинлеген бөтенләй юкка чыгарганлыктан, барлык армия шушы тар Мольтке күперенә кереп тыгылды. Нәтиҗәдә Шпрее буеннан-буена суга сикереп елга кичкән сугышчылар белән кайный иде. Күпернең бирге башында ике баррикада ыржаеп авызын ерган, теге башын безнең янган танклар, артларында дошманның танкка каршы ата торган туплары каплаган. Безнең техника баррикадалар аша сикерә алмый, гаскәр ташкыны тар сукмакта бөялгән, ә тишек-тошыкка качкан фаустпатрончылар барысын чиертеп кенә тора. Солдат сугыша, ул күпергә исем биргән, арий рухына нигез салган иң бөек герман милләтчеләре нәселе башлыгы фельдмаршал Өлкән Мольткеның оныгы фельдмаршал Гельмут фон Мольткеның әле күптән түгел генә Гитлер тарафыннан рейхка "хыянәте" өчен җәзаланып үтерелүен белми. Беләсе дә килми. Җимерек йорттан чыккан егермеләп сугышчы, баррикадаларга җитеп, кул сугышы башлап өлгермәделәр, урра белән мәңгелеккә китеп бардылар. Күпер аргы ярдагы тәрәзәләре кирпеч белән түшәлгән, һәр ярыгыннан пулемёт мөшкәсе төртеп торган Швейцария илчелегеннән - Ак Йорттан һәм аның каршысындагы алты катлы, рәвеше белән ташбакага охшап, берничә кварталны биләп торган Кызыл Йорттан аяусыз утка тотыла. Йорт түбәләренә урнашып алган снайперлар пехотаны сайланып тормастан кыра. Швейцария илчелеге һәм Гиммлер Йортына безнең ике йөзләп эре калибрлы туп, "катюша"лар бәрә, әмма корыч кальгага әйләндерелгән фашист штаблары бирешми. Аларның һәркайсында Рос-токтан китерелгән икешәр мең штурмовик-диңгезче. Кара балаклы формачлар, үзйөрешле тупларын баррикадалар янына чыгарып куеп, безнекеләрне маңгайга-маңгай гына җимерәләр. Күпер аша үткәч, Гиммлер Йортының алгы ягы Кроль-операга чыга. Аның белән Рейхстаг арасында Кёнигсплац ята.
Әнә Рейхстаг. Әнә ул! Әнекәйгенәм! 105 нче объект. Биналар каплаганлыктан, аны әлегә тулаем күреп булмый. Бераз көньяктарак Бранденбург капкасы. Аларны Берлинның үзәк урамы Унтер ден Линден әйләндереп ала. Ал! Кочакла да ал! Алып кына кара!.. 28 апрель төнендә Маков үз төркеме белән Мольтке күпереннән бер 50 метр чамасында көнбатыштарак булган почмак йортта ныгыды. Неустроев батальоны да шунда иде. Тамак туйдырып һәм бераз ял итеп алган Газетдин тәрәзә кырыеннан сак кына, кыяр-кыймас кына үзләре үтәчәк Сират күперенә һәм теге ярдагы Гиммлер Йортына караш ташлады. Гитлерның иң якын вәзире озак еллар эшләгән бина, көндез кызыл булып күренсә дә, төнлә дәһшәтле кара иде. Аның алдынгы фикер ияләрен җәзалаган алты катында иртәгә ул үзе һәм аның иптәшләре әрдәнә булып түшәлеп җәзаланачак. Кинәт күз алдына туган авылы, авылдашлары килеп, күзләре яшьләнде. Күңеле, күрәсең, исән булу, шушында булу, шушы гамәлләрне кыла алганы өчен ата-анасына рәхмәт тойгысыннан йомшарды. Мондый чакта аның исенә гел генә шигырь төшә. Хәтерендә бу юлы да - дары болытлары йөзгән Берлин уртасында, гаҗәп! - Тукайның "Туган авыл" шигыре яңарды: Тау башына салынгандыр безнең авыл, Бер чишмә бар, якын безнең авылга ул. Авылыбызның ямен, суы тәмен беләм, Шуңа күрә сөям җаным-тәнем берлән... Әмма иртәгәне көтәргә туры килмәде. "Иртәгә" Тукайны бүген бүлде. Хәрби хезмәт, диктатураның бер уңайсыз ягы бар: аның боерыгы иртәгәне көтми. Бераз ял итеп алган гаскәр, караңгы төшү белән, танклар һәм турыдан атучы туплар ярдәмендә, ниһаять, Гиммлер Йорты һәм Рейхстаг каршында, дугаланып бөгелгән Шпрееның аргы ярында, кечкенә булса да, плацдарм яулый алды. Шушы куанычтан корпус һәм бригада штабы туктаусыз рапорт таләп итә, караңгы төндә таныш түгел җиргә кереп сугышкан шәһәр шартларында, агымдагы әхвәлне ачыклау читен нәрсә, әмма барысы да белә: иң хәлиткеч сугышлар әле алда. Маков үзенең дүрт егетенә Неустроев батальоны ярдәмендә аргы ярга күпер аша элемтә сузарга һәм хәл-әхвәлне ачыклап кайтырга боерды. Элемтә сузу хыялның аргы ягындагы хыял иде. Бу 120 метр ара даими пулемёт уты астында булганлыктан, алар аны бары тик берничә күз иярмәс омтылыш - сикереп-чабып кына үтә алачаклар. Биредә адым саен көтелмәгән хәл. Барри-каданы артта калдырып, күпернең теге башындагы янган танкка яшеренә-яшеренә килеп җиткәндә генә, Лисименко бәлагә тарыды: дөм караңгыда бомба өзгәләп ыргыткан асфальт кисәгенә уңайсыз басып, анысы борчак кебек тәгәрәп китеп, аягын каймыктырды. Әгәр талир тәңкә кебек ялтырап егылса, дошман аларны абайлап алса, барысын да дөмектерәчәк. Газетдин ярдәмгә ташланды.
Әмма Александрдагы түземлек һәм сабырлык бу юлы да ярап куйды. Тыныч тормышта мондый могҗизаны аңлатып та булмас иде, бәлки, чамасыз сызлавы караңгыда да ярылып йөзенә чыккан Саша, ыһ та итмичә, каймыккан аягын җиңел генә төзәтергә тырышкандай, үкчәсе белән дөп итеп асфальтка сукты һәм урыныннан чыккан буын, гүя майлаган шиштернә кебек, оясына керде дә утырды. - Киттек, Гизи, -диде ул, пышылдап кына. - Кечкенә ремонт... Яңа плацдармда безнекеләргә ифрат та авыр иде. Иң куркынычы - аларны өскә дивар ишелү сафтан чыгара башлады. Ничәмә-ничә тапкыр һөд-һөд кошы кебек кирпеч астыннан күтәрелде алар! Швейцария илчелегенә җитәрәк кенә, Маковның аяк астында диярлек зур калибрлы снаряд шартлады. Бобров аны, курткасыннан эләктереп алып диярлек, читкә ыргытты. Командирны коткарып калган Бобровның үзен кирпеч басты. Авызыннан чөрләп кан китте. Күп тә үтми, аякка баскан Алексей, хәнҗәрен кыныннан суырып, кул сугышында дошманның иманын укыта иде. Инде Кёнигсплацның авызында булсалар да, күп санлы биналар каплаганлыктан, алар әле һаман Рейхс-таг бинасын күрү бәхетенә ирешә алмадылар. Гиммлер Йортының беренче катына бәреп керүгә, безнекеләр сасы сөремнән буылдылар. Минин аңын югалтып егылды. Газетдин аны өстерәп саф һавага - Шпрее ярына алып чыкты. Аңын югалткан дустына саф һавадан кадерлерәк булган үз тынын өреп җан кертеп өлгермәде, Миша йөрәк ярып "Су!" дип кычкырып җибәрде. Күкрәгендә Шпреены күтәрерлек көче булса да, каян тапсын ул таш белән түшәлгән шакшы елга ярында кешегә эчерерлек чиста су?! Газетдин ике көн элек кенә майор Лазаренко белән кеше җанын тетрәтерлек шушындый ук күренеш шаһиты булган иде. Менә тагын!.. Бу фронт шартларында гына була һәм үлем алдыннан әйтелми кала алмый торган, ничек кенә булса да әйтелеп өлгерелергә тиешле мәхәббәт тойгысы иде. Нишләсен, адәм баласының сугышта да яратасы килә бит! Адәм баласы сугышта да ишәйгән һәм бала тудырган бит! Биек койма буйлап бераз арырак, Газетдин белән Мининның күршесендә генә, кемдер ыңгыраша. Караңгыда күренми, әмма аңлашыла, бу юлы да яралы сугышчы өстендә кыз бала үкси иде. Ничек?! Сугыш бара, әмма ул хисен яшерә алмый!.. Әйе, барысы да хак. Сугыш бар булмышы, көндәлек рәвеше белән үзе үк шушы халәт - яралы ир-ат өстендә елаган хатын-кыз рәвешендә калырга тиеш иде, күрәсең.
- Түз, җаным, түз! Түзә генә күр!.. - Зайнап, воды! Зәйнәп, су!.. Үләм!.. Нәрсә, болар татар мәллә, Ходаем?! - Хәзер, Булат!.. - диде кыз саф татарча. - Мине көт, заникаем!.. Болар, чынлап та, татарлар иде. Сугышта туган телен үлепләр сагынган, авызындагы гади, ашата, тәндә җан асрата торган теле ничә еллар буе шушы Шпрее ярында сүзсез-телсез коргаксыган Газетдин, үз кулларында сусыз сүнеп барган дустын ташлап, якташлары белән, ничекләр генә теләмәсен, аралаша-аңлаша-сөйләшә дә һәм алар белән сөйләшмичә тынычлана да алмый иде. Туган тел тарта, әмма үз кайгысы кайгы иде шул! Гранитта кирза итек дөпелдәве яңгырады. Һәм йөзе-гәүдәсе күренмәгән кызкай, солдат фләген шатырдатып кыскан кызкай, бөтенләй таныш булмаган Берлинны урталай ярып аккан Шпреены сөйрәп китерерлек ярсу белән шушы үлеп барган яралының гомерен 5 кенә минутка, ярты гына сәгатькә озайтырга теләп, дошманның мылтык мөшкәсе астында ярдан йөгерде. 3 метрлы гранит ярдан акчарлак булып елга өстенә очып төшкәнме, каян, ничек, нинди чаралар белән әллә шифалы дымны Ватанының төшмәгән чыкларыннан сауганмы, 10 минут үттеме-юкмы, тылсымлы куллары белән яралының башын күтәрде һәм аның көйгән иреннәренә фләгеннән шифалы су тамызды. - Булат, бәгърем, эч! Эч, заникаем! Күкнең дуңгыз мае кебек төссез агарган киштәсенә ай элпәсе эленгәндәй итте. Хәзер егет белән кыз Газетдингә күренәләр иде инде. Мәхәббәт яши иде! Яралы голт-голт китереп берничә йотым ясады һәм кызның кулларында "Аһ!" дигән аваз чыгарды. Ул су биргәнгә җаны белән җавап бирде. Шәфкать туташы акылыннан язган шаукымда сикереп торды һәм, нишләргә белмичә, кулларын сузып күккә ялварды: - И-и, Аллаһым!.. Кызгансаң иде!.. Газетдин ниндидер кыргый көч белән аңа тартылып куйды. Саҗидәсе түгелме? Әллә үзе дә саташамы югыйсә?! - Су! Су!.. - дип ялварды Газетдиннең кулларында аңына килгән Миша. Кызкай фләген бирергә дип сузылганда гына, аның үзен дә адашкан ядрә эзләп тапты. Ул кычкырып җибәр-де. Ядрә беләк аша үткән иде. Бер кулы белән Михаилга су эчергән, икенче кулы белән кызкайны тотып калган Газетдин туташны инде Минин ярдәме белән Гиммлер Йортына таба өстерәде...
- Я не могу его оставить... Не могу! - дип, урысчалап үрсәләнде үзе дә яралы туташ. - Я за ним с похоронной командой приду!.. Артыннан күмү командасы киләчәк бу егет аның өчен барыбер тере иде. Сугыш кызны иртә өлгерткән. Сөйгәненең үле гәүдәсен дә дошманга калдырмау ниятендә утка керү өчен, аңа Мольтке күперендә күпне күрергә, тормышның ачысын-төчесен татырга кирәк булган!.. - Син татармы? - дип кычкырды ядрә яңгыры аша Газетдин. - Син каян?! - Сергачтан! - дип әйтеп өлгерде кыз. - Мишәр кызы. Ә зегетем Өскүлдән Булат Биктимеров!.. Янәшәдә мина шартлады. Кыз тәмам сыгылып, телсез калды. Гиммлер Йортыннан йөгереп чыккан ике санитар аны күтәреп алдылар. Биредә сан ягыннан күп дигәндә нибары ике взвод солдат канга батып сугыша иде. Яуланган плацдармда ныгу өчен ашыгыч ярдәм сорап, Газетдин Маковка чыкты. Неустроев, Самсонов батальоннарыннан килгән өстәмә көч белән төркем 29 апрель төнендә Гиммлер Йортының теге башына да кош булып кунды. Бинаны тулаем кулга төшерү өчен, сугышлар төне буе таңга һәм икенче көннең караңгы киченә кадәр дәвам итте. Гаскәрбашлар җибәргән хата кыйммәткә төште - фашистлар белән тулы подвалны азат итмичә, кайнар баш белән шунда ук беренче һәм икенче катка чалбар каешлары, аркан, дилбегәләр белән 45 ле туплар, миномётлар, "катюшалар" менгезеп, Рейхстагка тизрәк ут ачу теләге барып чыкмады. Җиңү үзен тизләтергә тырышкан саен чигенде һәм вакытны сузды. Барыр юлларын кайнар кургаш белән күмәкүмә, Германиянең ул чактагы Бериясе Генрих Гиммлерның кәнсәләрен адым аша адым, почмак аша почмак үтеп, алтын фурнитурлы өстәлләр һәм кәнәфиләр астыннан-өстеннән сикереп, җимерек диварлар аша алтынчы катка үтеп, бүлмә арты бүлмәләр узып яулаганда, подвалдан чыккан фашистлар күңелләре булганчы арттан кырдылар да тагын кереп бикләнделәр. Өстәгеләре безнекеләрне - өстән, астагылары астан кистерә иде. Неустроев батальоны ярты составын, Маков төркеме дүрт сугышчысын югалтты. 30 апрельгә каршы төндә, ниһаять, Гиммлер Йорты һәм Швейцария илчелеге безнең кулга күчте. Гиммлер Йортында комдив Шатиловның, илчелектә полк командиры Зинченконың боерык пункты урнашты. 30 апрель иртәсенә Рейхстаг үзе дә дүрт тарафтан камалып алынды. Әмма авызыннан гөлт-гөлт ут пычаклары ыргыткан дию кебек, ул бер генә тере җанны да якын җибәрмәде. Газетдиннәр беренче тапкыр уч төбендә кебек Кёнигс-плац мәйданы аша аргы очтагы, уң кырые белән Шпреега чыккан Рейхстаг бинасын күрде.
Икенче кисәк
Йөрәктән сулдарак
I бүлек
Әйе, Рейхстаг аларга хәзер уч төбендә кебек күренә. Ул гүя җир өстендәге таш мәгарәдәй калкып тора. Газетдин белә: Рейхстаг тыштан гына ике катлы. Өч тарафтан тантаналы керү юллары булган, буе төньяктан көньякка - 100, иңе - 60 метр тәшкил иткән бу бина чынында исә дүрт катлы. Дүрткә өч метрлы массив тәрәзәле ике катына, җир астыннан тәрәзәләре икешәр метрга күтәрелеп торган тагын бер аскы катны, дүртенчегә иң югарыдагы пыяла гөмбәзне дә өстәсәң, XIX гасыр урталарында төзел-гән мәһабәт корылма депутатларына тудырылган барча комфорты белән Европа парламентаризмының сугышчан рухын гына түгел, матдәи кәлимәсен дә чагылдыра иде.
Әмма аның өч зур залында фракцияләр фикер алыш-мый, биш йөз кабинетында депутатлар каурый-каләм шыгырдатып чыгыш язмый. Аларда бүген герман милләтенең бер йодрык булып тупланган өч мең "империя сакчысы", "көнчыгыштан килгән варварларны" тереләй кайнатыр өчен, казан асларына учак яга. Биредән Рейхстагка якын дигәндә - 300, ә рейхсканцелярияне дә кертеп, ерак дигәндә - 500 метр. Димәк, җиңүгә, ерак дигәндә, 500 метр гына калган. Син тыныч күңел белән ашап, йоклап кара! Ә җиңәр өчен тамак ялгарга, йокларга гына түгел, яшәр-гә дә кирәк! Кешеләрне үтерү белән генә шөгыльләнгән сугышта да, ничек сәер тоелмасын, яшәргә кирәк иде!.. Шунысы тагын да катлаулырак: син генә түгел, дошманың да яшәргә тели! Чөнки ул якның барысы да эсэс та, фашист та түгел. Арада үтереш зонасыннан чыгарылган яшекарты, баласы-чагасы, сиңа фикердәш-теләктәше бар. Сугыш кайвакыт нульгә тапкырланган миллион кебек: миллион юкка чыга. Нульгә кушылган миллион кебек: миллион исән кала. Ягъни сугыш бара, дошманны әсирлеккә алыр форсат юк - ул юкка чыгарылырга тиеш. Әмма шундый хәл килеп туа ки, үтерелергә тиешле - әсиргә әверелә. Һәм янәшәдә генә шуның киресе раслана. Бермәлне Маков аларны, Рейхстагка илтә торган параллель урамнарны ачыклар өчен, разведкага җибәрде. Альт Моабит урамыннан чыккач та, алар ике бина арасында камалышта калдылар. Моннан чыгу юлы бары шул үтереш аша гына иде. Егетләр берничә секунд эчендә уң кулдагы йорт подвалын гранаталар белән эшкәрттеләр. Сул кулдагы бинага бәреп кереп, унлап фашистны кырып салдылар. Исән калганнардан икесе кулын күтәреп бирелде. Ул гынамы, ни күзләре белән күрсеннәр, тегеләрдән үрнәк алып дигәндәй, гранаталардан дө-мегеп беткәннәрдер дип уйлаган подвал тишегеннән тагын да алты дошман кул күтәреп баш калкытмасынмы?! Ничек атып үтерәсең сиңа гомер сорап инәлгән тере адәм баласын? Икенче очракны шуның киресе дип әйтергә мөмкин. Шулай бер тапкыр, фашистлар бала-чагалы аналарны тере калкан итеп файдаланып, тылга үтәргә булды. Сугыш кануннары буенча алар балачага артына качкан дошманны юк итү хакына халыкны корбан итәргә тиеш иде. Биредә шуның киресе - халыкны коткар, дошманны юк ит. Бу юлы да Бобров белән Мининның немец телен белүләре ярдәм-гә килде. Аларның "Исән калырга теләгән гражданнар, җиргә чүгегез! Безнең тарафка, җир астына төшегез!" дип кисәтүләре һәм "калкан"ның чүгүе булды, артта яклаусыз калган фашистлар Газетдиннәр утыннан кыйратылды...
Артиллерия уты Рейхстагны шактый җимерергә өлгергән булса да, Берлин картасындагы һәм фотолардагы сурәтләнеше буенча ул җиңел таныла иде. Аргы очында әле вакыт-вакыт атыш кузгалып алган Гиммлер Йортының икенче катыннан ачылган панорама Газетдинне уйга салды: җимерекләр шулкадәр үзгәрткәнме күренешне - картада һәм фотолардагы биналарның эзе дә юк кебек. Ниткән табышмак бу? Кемдер шуның аркасында шик тә белдереп куйды: алар, ялгышып, Рейхстагка икенче яктан кермиләр микән? Маков белән икәүләп компас ярдәмендә башка объектлар белән чагыштырып өйрәнгәннән соң, шундый фикергә килделәр: бу үзгәрешләр соңгы елларда картага төшерелгәннән соң төзелгән инженерлык корылмалары булмакчы. Әмма шунысы көн кебек ачык: алар һөҗүмгә баручыларга ифрат зур кыенлыклар тудырачак. Һәр төр каршылыкны тулаем өйрәнмичә, аларны артиллерия уты белән иләми-җимертми торып, Рейхстагка штурм башлау турында уйлау да мөмкин түгел. Шуңа күрә һөҗүм итүче частьлар командованиесе Гиммлер Йортының уңайлы позицияләрен максимум файдаланырга карар итте. Аларның күрсәтмәсе буенча 136 нчы бригаданың иң тәҗрибәле аэроразведчиклары Заһитов белән Лисименко, Минин белән Бобров икешәрләп бүленеп, унлаган батареяларга 29 апрель төненнән 30 апрель таңына кадәр Рейхстаг һәм Тиргартен паркы каршындагы траншеядотлар, баррикадалар, күмеп куелган танк-тупларга төбәп атар өчен, анык координатлар җиткереп тордылар. Әгәр аларның хезмәтен шигырь белән чагыштырып булса, үзләрен илһамлы шагыйрь Пушкиннар, Тукайлар дип атап булыр иде... Шигырь исенә төшкәч, кирпеч түшәлгән тәрәзәләрдән читтәрәк ике утыргыч бер итеп корыштырылган өстәл өстендә логарифмнардан аэродинамик хисаплар чыгарган Газетдин, бер якты кыек табып, тышка караш ташлады. Анда караңгы төнне яктыртып, кушуч-кушуч ак рауза, юк, ак пион, юк, гафу итегез, авылдашлар теле белән булса да әйтим, мукшы чабатасы кадәр эре ак карлар ява. Ул болай да ак чәчкәләр диңгезендә йөзгән Берлин өстенә бу кадәр гүзәллек өстәлүен әүвәлдә кабул итми, аңламый торды. Плюс белән минус, кояш белән җепшек арасында яшәгән Берлинда, 30 апрельдә шушындый карлар яусын әле! Сугыш аңардан башка да барыр. Һич тә бетмәс. Бер минутка булса да туктап тын алырга булды. Һәр ике як әле генә акны да кара итеп җимергән дөньяны, берни булмагандай, агарткан да куйган! Аннан аңлады: табигатьнең кешеләр ясаган ясалма тарихына буйсынмаган объектив тарихы бар икән. Моннан бер ай чамасы элек Висла-Одер операциясе вакытында, дөресрәге, бозлы Одерны кичкәндә дә, күктән түшәлеп төшкән эре карлар һушны алган иде. Кешенең сүзгә булган сәләте, игътибары шушы карларга булган игътибардан килмиме? Мәктәптә укыган елларында Газетдин укытучы апасы ятларга биргән шигырьләрне бер-ике кат уку белән күңелдә калдыра иде: Сквозь волнистые туманы Пробирается луна, На печальные поляны Льёт печально свет она...
Аны сүзләрнең кирәген генә шулай тезә белгән Пушкин таң калдыра. Ә Лермонтов, Михаил Юрьевичны ал: Люблю тебя, булатный мой кинжал, Товарищ светлый и холодный. Задумчивый грузин на месть тебя ковал, На грозный бой точил черкес свободный... Ә үзебезнең Габдулла Мөхәммәдгариф углы Тукай ничегрәк салдыра? Кыш, буран, салкын һава, яфрак кадәрле кар төшә, Җил куа карны, һаман да кар "төшәм" дип тартыша... Бу авазлар үзләре генә дә моң, шигърият бит! Юк, сугыштан качып та, котылып та булмый. Гүя аны уятырга теләп, диварга фашист минасы берьюлы өч тапкыр ямады. Тирә-як чайкалып куйды. Әмма үзләре җибәргән координатлар буенча тупларның ихластан да күз алдында шулкадәр төгәллек белән максатка төшүен күрү Газетдиннәр өчен үзе бер шагыйранә ләззәт иде. Бу инә күзеннән үткәзеп, бик сак эшләнә торган эш иде. Кечкенә, бер генә румб ялгышлык та үз гаскәрләребезне утка тотуга китерәчәк иде. Безнекеләр Гиммлер Йортыннан Кёнигсплац аша ары үтә алмадылар. 150 нче дивизиянең, 756 нчы һәм 674 нче, 171 нче дивизиянең, 525 нче укчы полкларның штурм төркемнәре траншеяларга күтәрелеп караса да, шундук җиргә сеңәргә мәҗбүр булды. Ә дошман исә кулыннан ычкынган илчелек белән Гиммлер Йортын кире кайтару өчен контратакасын туктатырга да уйламады. Кёнигс-плац мәйданына китергән урамнар төтенләп утырган танклар, снаряд тиеп, көбәкләре сигезлегә әйләнгән туплар, җимерелгән повозкалар, ак тешләре белән ыржаеп яткан үле атлар, җыештырылмаган үләксәләр белән буылган иде. 30 апрель таңының биш сәгатендә үткәрелгән артиллерия әзерлегеннән соң тагын да биш тапкыр һөҗүмгә омтылып карадылар, әмма алар да уңышсыз булып чыкты. Кая ди ул Рейхстагка?! Аның каршындагы траншеяларга җитмәс борын ук мәйданны дистәләгән гәүдә белән чуарлап кире чигенделәр. Кызыл төстәге Гиммлер Йорты күселәр белән тулы иде. Әллә өченче рейх басып алган барлык ил халыкларының каны шушында коелганлыктан, бинада кан исе аңкый һәм мондагы күселәр дә бик эре һәм кызыл төстә иделәр. Чыелдап теңкәгә тигәндә, Газетдин аларны берничә тапкыр автомат чиратыннан да үткәрде. Әмма берни дә булмаган күселәр, кызыл телләрен күрсәтеп, кара тишекләренә керделәр дә киттеләр, керделәр дә киттеләр. Иртән 8.00 сәгатьтә Гиммлер Йортына, Рейхстагка хәлиткеч һөҗүм алдыннан инструктаж үткәрү өчен, бик зур саклык белән 79 нчы укчы корпус гаскәрбашы генерал Перевёрткин кереп чыкты. Генералны саклап йөртү бурычы көтмәгәндә Маков төркеменә төште. Ул Газетдинне танырга тиеш иде. Таныр микән? Аның Газетдин кебек сугышчылары 30 мең! Мондый җаваплы мизгелдә игътибарны үзенә җәлеп итмәс өчен, Газетдин генерал күзенә чалынмаска тырышты. Политбүлек башлыгы полковник Крылов генералга бу йортның хуҗасы - "озын пычаклар төне"н үткәргән сәяси эзәрлекләү органы гес-тапо җитәкчесе, күбәләкләр җыючы һәм Германияне "ябрәйләрдән коткаручы", 1943 елда Германиянең эчке эшләр министры итеп билгеләнгән Генрих Гиммлер турында кыскача белешмә бирде. Монгол йөзле, хатын-кыз кебек нәфис бармаклы бу арий Дахау концлагерен төзегән, ләх-поляк балаларын ата-аналарыннан тартып алып, концлагерьларда фашизм коллары ясарга тырышкан, Берлин траншеяларын урыслардан казытып, ул гынамы, "Әгәр танкка чокыр казыганда, ун мең урыс үлгән хәлдә дә, мине урыс дуңгызлары язмышы түгел, чокыр язмышы гына кызыксындыра" дигән сүзләрнең авторы да ул икән. Ләкин полковник Крылов та, капитан Маков та, өлкән сержант Заһитов та һәм алар кебек башкалар да Генрих Гиммлерның Герман Геринг белән бергә союздаш илләр арасында сепарат килешү төзү ниятендә Германиядән качып киткәне өчен Гитлер тарафыннан "империя дошманы" дип игълан ителгәнен, Дания чиген узганда, ике урыс әсире В.
Губарев һәм И. Сидоров тарафыннан эләктереп алынып, инглиз патруленә тапшырылганлыгын, бу минутларда инглиз гаскәрләре башлыгы маршал Монтгомериның поход төрмәсендә утырганын, нәкъ бер ай чамасы узгач, аныграк әйткәндә, 1945 елның маенда инглиз разведкасы аны танып азапланганда, Нюрн-берг хөкеменнән котылып, агу йотып үләчәген дә белми иде... Генерал дошманнан тәмам тазартылган, фашизм та-рихының үзенә күрә җан-калеп төрмәсенә әйләнгән гес-тапо бинасының алты катын да карап чыкты диярлек. Кайбер мәгълүматлар буенча өч, икенче мәгълүматлар буенча ике меңләп эсэс гарнизонын ничегрәк сыйдырган ул? Әйе, дошман җиңелгән саналса да, әле коралын ташламаган, хәтта шушы анда-монда үле гәүдәләр аунаган йортта да хуҗа булудан туктамаган: подвалда көчле сак астында яралы фашистлар өчен госпиталь ачканнар; икенче катында безнекеләр өчен медсанбат эшләп ята. Кая карама, баскан килеш йокымсыраган сугышчы. Гүя ул барган уңайдан сүнеп калган һәм шәүлә булып диварларга капланган. Кулындагы коралын саклавы да аны башкалар бушка алып китәр дәрәҗәдә уяу. Кайберләре, көне буе бергә сугышып, бер-берсе белән танышырга да өлгермичә, аякларындагы итекләрен дә салмыйча, Гиммлерның йокы бүлмәләрендәге алтын балдахинлы чаршаулар эчендә бертуганнарча янәшәдән сузылып ятып гырлыйлар. Кая карама, ак җәймәләр өстеннән балчыклы итекләр тырпайган. Итекләре белән аларның хуҗаларын да урлап китәргә мөмкин. Йокы!.. Йокы!.. Аларны уятмас-ка тырышкан Перевёрткинның килеп кергәнен дә сизми калганнар. Свастикалы тастымаллар, кара коңгызлы байраклар әле җыештырылмаган. Гитлер белән генә сөйләшә торган сөяк телефон аппараты. Бобров аны приклады белән челпәрәмә китермәкче иде, Газетдин туктатты: "Гитлер китергән кайгы өчен бу аппарат түгел, икенче аппарат гаепле, - диде, елмаеп. - Әйдә, башта теге аппаратны юк итик". Бүлмәләр авыр готик стильдәге җиһаз белән дыңгычлап тутырылган. Офыкка кадәр сузылган эш өстәлләре өстендә футбол уйнарга мөмкин. Аларны урыныннан кузгату өчен трактор кирәк. Янмый торган корыч сейф. Ачкычы тырпаеп чыгып тора. Перевёрткин башын кагуга, адъютанты, килеп, сейфны ачты. Аннан акча капчыгы сыман нәрсә ишелеп төште. Ул DОХА фирмасы чыгарган аклы-каралы кул сәгатьләре булып чыкты. Һәркемгә сәгатьле булып калу форсаты ачылды. Неустроев, сәгатьләрнең калганын Рейхстагны алганнан соң таратырсың дип, замполиты лейтенант Берестка тапшырды. Сәгатьсез калган бердәнбер Заһитовны күреп, Берест Газетдингә сәгать сузды. Юк, урынсыз тыйнак-лык күрсәтеп тә, йә булмаса, ниндидер башка уй белән дә түгел, әллә нишләп алмады сәгатьне Газетдин. Кеше каны чиләкләп аккан, кеше башлары кәбестә күчәне кебек очкан йортта сәгатьле буласы килмәдеме? Аптырап, күзләре маңгайга сикергән Берест "Нигә алмыйсың?" дип сорагач, үзе дә сизмәстән: "Минем үз вакытым бар... - дип көлеп куйды. - Ифрат та дөрес күрсәтә".
Генерал Рейхстагка менә-менә ясалачак "иң көчле, җимергеч, хәлиткеч һөҗүм" алдыннан кыска гына вәгазе вакытында "бүген 24.00 сәгатьтә календарь буенча 1 Май көне" керәчәген искә төшереп, берничә тапкыр юлбашчыбызның "Рейхстагны 1 Майга алырга" дигән боерыгын кабатлады һәм сугышчыларны бу изге бурычны гомерләрен дә кызганмыйча үтәргә чакырды. Китәр алдыннан озатып йөрүчеләр арасында Газетдинне танып, кычкырып җибәрде: - Ба! Заһитов! Саумы, туганкай! - Ул аны өерелтеп алып кочаклады. - Бик шатмын!.. Нинди язмышлар белән? Димәк, тересең?! - Үзе дә сизмәстән, генерал сораштыра башлады. - Э-э-э... сезнең полкта... дивизионыгыздагы полк малае... Кем иде әле? - Геня, - диде Газетдин. - Кубелис... - Исәнме ул? - Юк, иптәш генерал, - диде, авыр уфырып, Газетдин. - Ул Одерда... Комкор әйтеп бетәргә бирмәде: - Нәрсә?.. Әллә... Газетдиннең бугазына төер тыгылып, сүзен әйтә алмады. - Сирәк патриот иде... Без аларны беркайчан да онытмабыз!.. Генерал, чынлап та онытмаска тырышкандай көчәнеп, күзләрен челт-челт йомгалады. Аның гади сугышчы белән туганнарча сөйләшүенә барысы да аптырап калган иде. Аеруча Маков. Комкорга турыдан-туры үзе турында рапорт бирергә тартынган Газетдин, субординация саклап, Маковка текәлде. Маков исә үзеннән югарырак полк командирлары Зинченко белән Плеходановка, болар исә карашларын комдив Шатиловка күчерделәр. Барысы да авызларына су капкандай тын калдылар. Җаваплылыкны Маков үз өстенә алды: - Иптәш корпус командиры! Сезнең алда артиллерист - оптик разведка посты җитәкчесе өлкән сержант Газетдин Казыйхан улы Заһитов! Рейхстаг түбәсенә Җиңү Байрагы элү өчен 136 нчы Режец Кызыл Байраклы артиллерия бригадасыннан тупланган ирекле штурмчылар төркеме әгъзасы! Рапорт бирде капитан Маков!.. - Менә вакыйга! Менә вакыйга! - дип куанды чын күңелдән комкор һәм Газетдинне кочагында яңадан әвәләгәннән соң, аны башкаларга таба борып, кулын кысты. - Мин башкача булыр дип уйламаган да идем. Өлкән сержант Заһитовны Одер кичүләре, Зеел калкулыклары яхшы белә! - Аннан ул аның күкрәгендәге Дан орденнарына күрсәтеп елмайды. - Форсаты чыккач, мин дә мактаныйм әле. Бу орденнарны аңа дәүләт җитәкчелеге исеменнән мин үзем тапшырдым! Рәхмәт, иптәш өлкән сержант! Сезне Советлар Союзы Героеның Алтын Йолдызы белән алдан ук котлап куям!.. Сез аңа күптән лаек!..
Бу кадәр мактау, кадер-хөрмәттән Газетдингә иптәш-ләре алдында уңайсыз булып китте. Ул бит мондый шөһрәткә дәгъва итмәгән иде!.. - Иптәш генерал, өстәп әйтергә рөхсәт итегез!.. - Ул, хезмәттәшләренә таба борылып, берәм-берәм аларга күрсәтә-күрсәтә, калын бәрхет тавышы белән сөйләп китте: - Рейхстагка байрак эләргә теләк белдерүчеләр рәтендә сугышчан дусларым сержант Михаил Минин, өлкән сержант Александр Лисименко, өлкән сержант Алексей Бобров, командирыбыз - Кызыл Байрак, Ватан сугышы һәм Кызыл Йолдыз орденнары иясе - Владимир Николаевич Маков бар! - Болай булгач, эшебез уңачак! Сез - геройлар!.. - Кәефе килгән Перевёрткин барысы белән дә күрешеп чыкты. - Котлыйм сезне, иптәш капитан! Сез чын бөркетләрне җыйгансыз. Барыгызны да котлыйм, иптәшләр! Уңышлар телим! Сталин өчен! Ватан өчен!.. - Сталин өчен! Ватан өчен! Алты катлы хәрабәләрдә сугышчыларның бердәм авазы яңгырады. Генерал генералларча төз атлап китеп барды, аның утырган урынында хәл итәсе бурычлар гына торып калды. Сәгать саен диярлек кабатланган, еш кына әзерлексез үткәрелгән һөҗүмнәр вакытында Маков төркеме тагын ике элемтәчесен, бер укчысын югалтты. Гиммлер Йортына өстәмә инспекция үткәргәндә, каяндыр баш калкыткан фашистлар граната ыргытты һәм Бобров командирын инде икенче тапкыр коткарып калды: һәлакәткә каршы ташланган Алексей, гранатаны очышта эләктереп, аны ачык тәрәзәгә юнәлтеп өлгерде. "Кеше ышанмастай хәлне чын булса да сөйләмә" дисәләр дә, фронтта кеше ышанмастай булып та ышандырган хәлләр очрый икән шул. Ничек кенә булмасын, алар Рейхстаг тирәсен, аның географиясен һәм топографиясен аз беләләр иде. Шуны тулыландыру өчен, байракчылар, икешәр-икешәр бүленеп, Гиммлер Йортыннан чыктылар һәм Швейцария илчелеге нигезе буйлап бер-бер артлы шуышып, Кёнигсплацка җитә алдылар. Безнең артиллерия һәм союздашлар авиациясе тарафыннан шактый җимерелгән булса да, фашист парламенты, башка биналардан аермалы буларак, яхшы күренә һәм Берлин карталарындагы сурәтләнеше буенча танылып тора. Дошманның беренче траншеясы биредән йөз метрларда гына булыр. Траншеялар арасында - җиргә күмелгән танклар һәм туплар. Бетон яшенмәкләрдәге дот-дзотлар. Шулай да бер нәрсә бик нык сәерсендерде: үзләреннән бер йөз-йөз илле метрда гына, Гиммлер Йорты белән Рейхстагның тантаналы ишеге арасында, канал дисәң канал, елга дисәң елгага охшамаган озын, 15-20 метр киңлектәге арык бар икән. Рейхстагка генерал әйткән хәлиткеч һөҗүм башлангач, бу су каршылыгы алар өчен бик куркыныч булып калкачак. Картада бөтенләй дә күрсәтелмәгән. Тукта! Әнә арыкның теге очында салынган вакытлы күпергә совет танкы керә башлады... Үтә алырмы? Үтә алса, аның артыннан башка техника да, алар үзләре дә үтә алачак! Кая ди ул?! Күпернең өрлекләре кырык тонналы Т-34 не күтәрә алмады, һәм ул таш сыман пылт итте дә суга чумды.
Разведчиклар, компас ярдәмендә янәшәдәге башка галәмәтләр белән чагыштырып, бу сулыкны ниндидер ясалма инженер корылмасы булырга тиеш дип таптылар. Газетдин борынына киртте - һөҗүмгә кадәр моны ачык-ларга кирәк. Сулыкның чынлап та хәлиткеч һөҗүмне тоткарлаячагына, хәтта чираттагы уңышсызлыкка да китерү ихтималына борчылып, Маков бу хакта корпус һәм бригада штабларына хәбәр итте. Аннан Заһитов белән Лисименко берничә сәгать буе тупланган мәгълүматлары нигезендә үзләре исәпләп чыгарган координатларын безнең артиллеристларга җиткерде. Бу ифрат та нечкә эш иде: кайбер урыннарда позицияләр 100 метрдан да кимрәк аралыкта якынаеп чәкешкәнлектән, исәп-хисабыңда җибәргән бер кечкенә хатаң да үзебезнекеләрне кырып салуга китерәчәк! Егетләр чыгарган саннар сыйфатка күчте: шактый җимерелгән, әмма түшәмнәре исән Швейцария илчелегенең һәм Гиммлер Йортының икенче-өченче катларына солдатның бил каешы белән шул ук солдат иңендә күтәрелгән 45 ммлы туплар һәм эрэслар Тиргартен паркын, Рейхстагны һәм аның тирәсеннән тырпайган танк, туп һәм миномёт көбәкләрен тире иләгәндәй или башлады. Бу тирәдәге Швейцария илчелеге, Кроль-опера, Гиммлер Йорты кебек биек биналарны басып алган совет сугышчыларына боеприпаслар һәм өстәмә туплар китерү өчен юллар булмаганлыктан, сугышчылар тупларын аста сүтеп, биек катларга менгезеп җыйдылар, снарядларны иңнәрендә ташыдылар. Аеруча 136 нчы бригаданың эшкә җигелгән 152 һәм 210 миллиметрлы авыр туплары үзләренең утын максатка шулкадәр дә аныклык белән төшерәләр иде ки, дошман ояларындагы буталышны һәм алардан чыгып очкан өермәләрне күргән ике дус куанычларын яшерә алмыйча кычкырып куялар иде: - Мен-нә монысы, ферриц, Алексей Петровичтан!.. - Мен-нә монысы, ферриц, Газетдин Казыйханнан!.. Нишләмәк кирәк, бу гына җитми иде шул. Шати-ловның 150 нче дивизиясе полклары 30 апрель таңын-нан кичке 19.00 сәгатькә кадәр әледән-әле һөҗүмгә кү-тәрелделәр, әмма Кёнигсплац мәйданын Берлин алынганчы җыештырылмыйча аунап ятачак яңа корбаннар белән түшәп, чыккан тишекләренә кире әйләнеп кайттылар. Бөтен бәла безнең гаскәрләр алдыннан танклар җибәрелмәвендә һәм авыр артиллериянең җитәрлек булмавында иде. Гаскәрбашлар Кёнигсплацка берничә тапкыр Беренче Белоруссия фронтының сайланма штрафниклар батальонын кертеп карадылар. Юк, монысы да барып чыкмады. Җәза сәгате килеп җиткән: аларны артта, аркага атланган шайтан кебек, якты бәйрәмнән кара кайгыга әйләнгән, һәр зу-у-ур командирны Сталин каршында үзенең югары вазифасыннан очу мөмкинлеге белән калтыратып, 1 Майның канлы таңы көтә иде... Безнең артиллерия аеруча көчле һөҗүмне төшке аш вакытында ясады. Артиллерия әзерлеге вакытында штурм төркемнәре Рейхстагка үтәр өчен кат-кат талпынып карады, әмма боларның берсе дә уңышка ирешмәде. Дошманның Тиргартен, Кёнигсплац мәйданы һәм Рейхстаг алдында бу кадәр оста һәм тыгыз итеп оештырылган оборонасы каршында алар көчсез иде. 1 Май таңы туарга нибары унике сәгать калган: аптырашка төшкән гаскәрбашлар, нишләргә белми, разведчиклар алдына дошман оборонасының ут системасын яңадан, төбенә төшеп ачыклау бурычын куйды. Бу куркыныч бурычны үтәү тагын да шул Газетдиннәр төркеменә төште. Үз гомерләрен кызганмыйча, Минин белән Бобров, Рейхстаг тирәсеннән тыш, 171 нче дивизия биләгән Швейцария илчелеге, Заһитов белән Лисименко исә 150 нче дивизия биләгән Гиммлер Йорты каршындагы ут нокталарының тәфсилле сызмаларын сызып бирделәр. Бу аягың белән агачка асылынган килеш сурәт төшерүгә тиң хезмәт иде. Алар 380 нче укчы полк сул канатының теге ачыкланмаган сулыкка килеп төртелүен, Кёнигсплацка караган барлык биналарның шул ук полкның алгы сызыгын тәшкил итүен ачыкладылар. Газетдин янгын сүндерүчеләр өчен ясалган тимер боҗралардан Гиммлер Йортының алтынчы катына шуышып менеп, Шпрее ягыннан Рейхстагка һөҗүм иткән 525 нче полкка Рейхстаг каршындагы траншеяларның, ут нокталарының картасын төзеп тапшырды.
...Алынган мәгълүматлардан чыгып, һөҗүмнең коточкыч дәрәҗәдә күмәклек белән булдыклы башкарылуын күрсәтү, дошманның котын алу өчен безнең гаскәрбашлар Рейхстагка пехотаны бермә-бер санда әзмәвердәй гәүдәле, нык әзерлекле, тәҗрибәле артиллеристлар белән көчәйтеп җибәрергә һәм бинаны ярты сәгатьлек артиллерия әзерлеге белән эшкәрткәннән соң, янә дә 20 минут буе маңгайга-маңгай утка тотарга һәм, йомгаклап, тагын да 10 минут буе барлык чаралар белән дөмбәсләп, тәмам тар-мар итәргә дигән карарга килделәр. Газетдин сораш-тырган бер батальон командиры, беренче карашка яше ягыннан аңардан ике-өч яшькә генә өлкәнрәк капитан (мондый мәхшәрдә кешенең исем-фамилия, елын-көнен сорап торып буламы), бу планның чынга ашуын шундук шик астына алып: - Безнең комкор белән комдив сукырлар микән әл-лә?! - дип ачынды һәм, чарасыздан үзенә урын таба алмый, бөтен гәүдәсе белән калтыранып үкси башлады. - Көпә-көндез утка кертеп, солдат кырдыралар! Атсалар атырлар, әйтми калалмыйм! Бу - җинаять! Бу - җинаять!.. Һөҗүмне караңгы төшкәч үткәреп булмый микәнни?! Үтерми дә, ичмасам!.. Хет дүрт ел буе сугышып Берлинга килеп җиткән солдатымның үлемен күрми үлгән булыр идем!.. - Тынычланыгыз, иптәш капитан! - Газетдин, як-ягына каранып, капитанның авызын томалады һәм колагына пышылдады: - Сугыш бара тора, колак тыңлый тора!.. - Иди отседова! Плевал я на всё!.. - дип кычкырды ул. Маков Гиммлер Йортыннан корпус штабы белән чираттагы радиоэлемтәгә кергән арада, Газетдин, икенче каттан торып, теге сулыкны тикшерә башлады. Һәр күргән нәрсәсен терки барды. Бинокльдән карап шунысын ачыклады: биредән 100-150 метр чамасында үткән сулык Швейцария илчелегенең көньяк-көнчыгыш канатындагы каналга килеп кушыла икән. Җирдән торып караганда, ул, ниндидер туфрак өеме артында булганлыктан, күзгә күренми. Тирә-ягындагы биналарның визуаль-теодолит чагыштырылышы буенча ул сулык тирәнлегенең 10 метрдан да ким булмавын гөманлады. Шунысы кызык: ярсу җил исеп куйганда, су өсте шадралана һәм бераз гына астан аны ашадан-аша кисеп чыккан һәм җил искәндә дулкын йә ачып, йә яба биреп куйган ниндидер өрлек, матча кебек нәрсә барлыгы чамалана. Нәрсә булыр болар? Әгәр болар тимер өрлек булып чыксалар, димәк, алар буйлап суны кичәргә мөмкин булачак! Син моны бүген көндез, кичке караңгыда башланачак хәлиткеч һөҗүмгә кадәр ачыкла, Газетдин!.. Сулыкның аргы яры текә, гүя ул чокылган. Артында - Рейхстаг белән бәйләнештә яшәгән траншея юллары, пулемёт һәм миномёт оялары. Ул Рейхстагны беренче тапкыр шулай биектән һәм якыннан күрде. Бина яртылаш җимерелгән, бар тәрәзәләре, атар тишек кенә калдырып, кирпеч белән түшәлгән.
"Тәрәзәләре капланган бу бүлмәләрдә өченче рейхның бик җитди дәүләт мөһерләре һәм документлары сакланырга тиеш, - дип уйлап алды Газетдин. - Атыш вакытында челпәрәмә килгән тәрәзәләрне пыялалап өлгермәгәч, фашистлар аларны кирпеч белән томалап куйганнар..." Һәм бу, чынлап та, шулай иде. Газетдин Рейхстаг түбәсенең дүрт почмагындагы дүрт тантаналы манарага игътибар итте. Боларының тәрәзәләре нишләптер кирпеч белән капланмаган. Димәк, махсус сейфлары юк һәм алар мондагы күп санлы гарнизоннан кемгәдер качып котылырга мөмкинлек бирәчәк. Манаралар арасындагы кыек аралыгында ике мәһабәт сын. Газетдин бинокль окулярын мөмкин кадәр зурайтып укталды: көнбатыш яктан - атка атланган хатын. Газетдин белә: "Җиңү Алиһәсе" шушы булырга тиеш. Әйе, нәкъ үзе. Көнчыгыш яктан, алиһәнең каршында - ир-егет сыны. Газетдин монысын да белә - король Вильгельм. 30 апрельнең шушы ук минутларында буе-иңе өч йөз адымнан да артмаган шушы ук кишәрлектә, берсе җир өстендә, берсе җир астында ут-күрше булып ике бөек тарихи вакыйга бара иде: татар солдаты Газетдин Казыйхан улы Заһитов нибары тугыз сәгатьтән түбәсенә байрак кадау өчен Гитлер режимының акыл штабы булган Рейхстагка юл хәстәрли, ә Гитлер исә шушы Рейхстаг төбендәге бүре өнендә хурлыклы рәвештә тормыштан китү өчен соңгы әзерлекләр алып бара иде. Әле генә башланган артиллерия әзерлеге хөкүмәт кварталларын нигезләреннән тетрәтте. Рейхстагка үтәргә теләгән безнең танклар тагын да фаустпатрон ялкынында эреде. Җир өстендә: 13.30 сәгатьтә башланган һөҗүм шау-шуын файдаланып, Газетдин үзләре теләк белдергән өч сугышчыны ярдәмгә алды һәм теге су каршылыгын ничегрәк кичеп чыгу мөмкинлеген ачыкларга китте. Кайда качып, кайда посып, кайда сикерә-атлап, кайда шуышып, алар билгесез каналга таба юнәлделәр. Газетдиннәр адымга-адым Рейхстагка якынайган саен, Гитлерның җан-калеп газабы озыная-сузыла, гомере кыскара барды. Менә Газетдиннәр ясалма канал ярына барып сыендылар. Җир астында: иртәнге 08.00 сәгатьтә рейхсканцелярия коменданты Гитлер кушуы буенча аның үзенә һәм иң якыннарына хәлиткеч минутта кулланыр өчен теш арасына гына кыстырыла торган циан калие шөгердекләре тараткан иде. Теге дөньяга китәр өчен иң уңайлы чара буласы. Рейхстагка якынайган адымнар аякка тагыл-ган гер кебек авыр булып, маршал белән сугышчыны, фольксштурмчы белән фюрерны бер яссылыкка куйды. Тарихта сирәк, ифрат сирәк очрый торган мизгел урнашты: маршалларның, фюрерларның язмышы, шушы гади сугышчы, гади фольксштурмчыга бәйле булып, бер җепкә төйнәлде. Җир өстендә: бу сулык күл дә, елга да түгел, моннан берничә ел элек чокылган, төзелүдән туктатылган һәм Гитлер тарафыннан Шпрее суы белән тутырылып, бик җитди су каршылыгына әйләндерелгән метро чокыры икән. Газетдин, яшел сырганак кебек ярга сарылып, искән җилне көтте. Менә җил дә исте: су өсте ачуланып җыерылды һәм астыннан аз гына күренеп аргы якка чыккан тимер торба һәм швеллерлар шәрәләнде. Газетдин өчен моңардан да зур шатлык юк иде. Рейхстагка юл менә шушы торбалар буйлап башланачак! Кесәсеннән микронлы эхолот (трофей!) чыгарды һәм кечкенә герен суга чумдырып үлчәде: торбага кадәр су тирәнлеге 30 сантиметр, төбенә кадәр, бая чамалаганча, 10 метрлап иде. Максат үтәлде. Ул егетләренә зур саклык белән кире Гиммлер Йортына кайтырга боерды. Шунысын да онытмады: кайт-канда, кая карама байлык чәчелеп яткан юлда, кемнең күзе иртәгә кирәк булырлык нинди нәрсәгә төшә - үзе белән алырга кушты.
Җир астында: әле кичә, 29 апрельнең иртәнге сә-гатьләрендә генә Ева Браун белән өйләнешкән Адольф, бүген үзен Газетдиннәрнең тере килеш кулга төшерү-ләреннән шыр җибәреп, бункерында тормыш белән хушлаша алмый газапланды. Генштаб җитәкчесе аңа совет гаскәрләренең Тиргартен паркын алуларын, Кёнигсплацка, рейхсканцелярия каршына чыгуларын җиткерде. Инде өченче рейхны бернинди адмирал Дениц, генерал Венк коткара алмаячак! Үзен агу эчәргә мәҗбүр иткән, Газетдиннән 300 адымда булган Гитлер, менә хәзер кәнәфиенә җимерелеп төште, яраткан эте Бонди белән көчеген чакырып китерде, калтыранган куллары белән ана маэмаеның авызына агулы ампула тыкты һәм теш казналарын шыкырдатып кысты. Бонди шыңшыган аваз чыгарып шунда ук җан бирде. Шушы ысул белән бер уңайдан этенең көчеген дә үтерде. Җир өстендә: ядрә яңгырында коена-коена күкрәкләре белән шуышкан сугышчылардан ара-тирә авазлар килгәләде: "Иптәш сержант, аркан таптым, кирәк булырмы?" - "Кирәк!" - "Иптәш сержант, кесә фонаре кирәк булырмы?" - "Кирәк!" - "Зажигалка таптым, кирәкме?" - "Кирәк!" Җир астында: бу фаҗигаи тамашаның азагын якыннары Борман, Геббельс, Аксман, Гюнше, киендерүчесе Линге, шәхси шофёры Эрих Кемпке, шәхси табибы Штумпфеггер алгы якта көттеләр. Кемпке белән Линге Геббельс кушуы буенча 200 литр бензин да хәстәрләп куйган иделәр. Аннан Гитлер киләчәк газаптан куркып акырган һәм астына җибәргән кәләшенең авызында ампула сытты. Газетдиннәрнең итек табаннары инде бункер түшәме өстендә дөбердәде. Гитлер, ниһаять, үзе дә агу йотты. 14.00 сәгатьтә ишекне ачуга, ярдәмчеләре Гитлер белән Ева Браунның почмактагы диванда утырып торган гәүдәләрен күрделәр. Идәндә буш ампула пыялалары ауный. Штумпфеггер хуҗаларның үле булуын раслаганнан соң, Линге белән икәүләп Гитлерны һәм Еваны одеялларга төрде һәм, бункердан тышка алып чыгып, ишектән 3 метр чамасындагы чокырга ташлады. Эрих Кемпке берничә канистр бензин алып чыгып, гәүдәләргә шабырдатып сипте. "Шырпы!" "Матур сүз министры" Геббельс, кесәсеннән шырпы чыгарып, шофёрга сузды. Кемпке шырпыны кабызды һәм гәүдәләр өстенә ыргытты. Мәетләрне ялкын ялмады... Җир өстендә: шулай итеп, өченче рейх тарихы тә-мамланды: гади шофёрның бер шырпысы ярты дөньяны басып алган "бөекләрдән бөек" фюрерны һәм биш кыйтгага тамыр җибәргән көрән рейхны юкка чыгарды. Гади татар игенчесенең улы, акчасы булмау аркасында техникумны тәмамлый алмаган Газетдин батыр һәм аның дүрт дусты бары 8 сәгать 30 минуттан Гитлер гәүдәсе янган дәүләтнең иң биек түбәсенә байрак беркетәчәк иде. Җир өстендә: Мәскәү. Генштаб. Кремль. Сталин кабинеты. Гитлер кулдан ычкындырылган, 1 Майга нибары 8 сәгать 30 минут вакыт калуга карамастан, Берлин да, Рейхстаг та әле һаман яуланып алынмаган иде. Көндезге 14 сәгать 40 минут тирәсендә комкор Перевёрткин, хәлләрне ачыклау өчен, байракчылар төркеме командиры Маков белән радиоэлемтәгә чыкты. Аның сөйләгән сүзенә ышанган хәлдә, комкорны акылдан язган дип уйларга мөмкин иде. - Рейхстаг чынлап та алынды, байрак элендеме-ни? Нигә бу хакта хәбәр итмисез?! - дип җикерде генерал.
Кая ди Маков кына, шул тирәдә булган урта звено командирлар, сугышчылар барысы телсез калды. - ... - Сез нәрсә авызыгызга бөке тыктыгыз, капитан? - дип быдыр-быдыр килде телефон. - Мин сезне шуның өчен штурм төркеме командиры иттемме?! - Юк, иптәш генерал, Рейхстагны алу түгел, анда әле совет солдатының аягы да басканы юк! - дип, көр тавыш белән җавап бирде Маков. - Бүген төнлә башланачак һөҗүм вакытында Рейхстаг алыныр һәм аның түбәсенә Җиңү Байрагы эленер дип ышанам!.. - Сездә информация кытлыгы, капитан! - дип, ачулы тавыш белән кыздыруын белде генерал. - Үзегезнең танау астындагы хәл-әхвәлне дә белмисез! Колагыгыздагы бөкене чыгарыгыз: Рейхстагның бүген, ягъни 30 апрельдә 14 сәгать 25 минутта алынуы, аңа Җиңү Байрагы эленүе турында Беренче Белоруссия фронты буенча галиҗәнап боерык бар!.. 16.00 сәгатькә Гиммлер Йортында 136 нчы артбрига-даның оптик разведка взводының шыбыр тиргә баткан командиры Григорий Войтенко һәм "Лейка" фотоаппараты аскан фотограф пәйда булды. - Бригада штабына Рейхстагның 14 сәгать 25 минутта алынуы уңаеннан армия штабыннан боерык килде, сез исә 14 сәгать 30 минутта язган рапортыгызда анда совет солдатының эзе дә юк дип раслап торасыз?! - диде Войтенко, пркаруллар аһәңе белән каңгылдап. - Менә шуны ачыклау өчен, бригаданың штаб начальнигы подполковник Бумагин мине сезгә җибәрде. Стратегик объектның кем кулында булуы турында кире какмаслык дәлилләр туп-лау өчен, ул бригада фотографы Мининга Рейхстагның берничә ракурстагы сурәтен дә алып кайтырга кушты... Озак та үтми, биредә чыбыркы белән куылгандай янып-пешкән 756 нчы полк командиры Зинченко, 674 нче полк командиры Плеходанов, 380 нче полк командиры Самсонов калкып чыктылар. Алар ниндидер сәер тынычлык белән, бу хәбәргә артык игътибар бирмичә, сугышчыларны "яңа җиңүләр хакына" алда торган һөҗүмдә гомерне дә кызганмаска чакырды, инде ничәнче тапкыр Беренче байракны элгән барлык сугышчыларның Советлар Союзы Героена тәкъдим ителәчәген кабатладылар. Гүя кемдер, артта торган ниндидер режиссёр, солдатларның үлем җәзасы астында Рейхстаг алуын минутлап ашыктыра иде... Полк командирлары, чынлап та, яңа һөҗүм ясарга боердылар. Гаскәрләр якты көндә аны тагын да кабатлап карадылар, әмма нәтиҗәсе минус нульгә тигез булды. Байракчы Михаил Минин белән очраклы фамилиядәш булып чыккан фотограф Владимир Минин сугыш барышында Гиммлер Йортының икенче-өченче-дүртенче катларына күтәрелеп, тулаем немец кулындагы Рейхстаг күренешен берничә тапкыр чәкетеп алды. Көтелмәгән кунаклар китеп баргач, алынган дезин-формациядән әле һаман айнымаган, кәгазь кебек агарынган Маков, үзенә бирелгән сабырлык белән бу акылдан яздырырлык хәбәрне тышка чыгармыйча, эченә сеңдереп, байракчыларны һәм барлык сугышчыларны тынычлан-дырырга тырышты: бу очраклы бер ялгышлык кына. -Озакламый, караңгы төшкәч башланачак атакада Рейхстаг чынлап та алыначак. Барысы да үз урынына утырачак.
Атышып туйган ике як та кичке 17.00 сәгать чамасында утын киметте, 18.00 сәгатьтә исә плацдарм тынып калды. Бу давыл алдыннан була торган тынлык иде. Ниһаять, Маков хәбәр итте: "Корпус командиры соңгы хәлиткеч һөҗүм үткәрергә боерды. Ярты сәгатьлек артиллерия әзерлеге кичен, караңгы төшкәч, 21 сәгать 30 минутта кузгалачак. 22.00 сәгатьтә, яшел ракета сигналыннан соң, соңгы хәлиткеч һөҗүмгә күтәрелергә, бөркетләрем... - Капитан сәгатенә күз ташлады. - Өч сәгать калган. Әзерләнегез. Дисклар, гранаталар. Гомумән, нәрсә кирәк. Карагыз аны, ыштан бавын һөҗүм барганда бәйләргә туры килмәсен. Ял да итегез..." Әмма аек акыл белән барысын сеңдерә алган Маков Перевёрткинның Рейхстаг турындагы бу кыланышын һич кенә дә оныта алмады. Дөресрәге, ул аны акылына сеңдерә алмады. Моны ничек аңларга? Капитанны биредә ниндидер сер булу мөмкинлеге сискәндерде. Күпме газап-лы юлларны бергә үткән, сыналган сугышчан генерал, солдатларның атасы, аларның язмышы белән уйнап, ничек итеп мондый ялганга бара алды? Аны бу адымга кем этәрде? Әле алынмаган Рейхстагның түбәсенә эленмәгән байракны ауланмаган аю тиресе итеп нигә шулай дуамалланып ерткалый башладылар соң? Генералның Гитлер үлеменнән нибары ике сәгать үткәч, 1 Майга нибары 9 сәгать калгач кылынган бу "кыланышы" белән кешелек тарихында иң серле, иң кешелексез, иң тупас интрига башлануы, аның озак еллар дәвам итеп, хәтта Бөек Җиңүнең 70 еллыгында да ачылмыйча калып, чын байракчыларның исем-фамилияләре телгә дә алынмаячагы 3 сәгатьтән башларын салырга әзер булган бөркетләрнең уйларына да килмәде. 
II бүлек
Немецларның үз туган илләрен шулкадәр яратып яклау-саклаулары, аның һәр адымы өчен арысланнарча сугышуларының серен дә аңлый төште бугай Газетдин. Әйе, готтлар - тумыштан патриотлар. Әмма сәбәп анда гына түгел. Сәбәпләр башкада. Гитлер һәм аның якыннары бар талаганын халкы белән гадел бүлешкән. Аны үз ягына авыштырган. Болар кайчандыр тара-лырлык колхоз түгел. Безнең түрәләр кебек үз кесәсен генә карамый. Халкына да яшәргә һәм баерга мөмкинлек бирә. Халкы алдында читтән талаган малы өчен хисап тота. Күптән түгел алар бер немец группенфюрерын әсирлеккә алдылар. Аңардан Гитлер-Геббельс сәясәтенең бер нечкәлеген белделәр. Әйтсәң, кеше ышанмас. Алар коммунистик идеяләрне милли-социализм идеяләренә хезмәт иттереп чабата кайтарганнар икән. 1922 елдан ук 1 Май Германиядә дә бәйрәм көн исәпләнә икән. "Милли Хезмәт Көне" дип атала. Шуңа күрә Кызыл Армия нигә бик озак Берлинны һәм Рейхстагны ала алмый дигән сорауга җавап бер: советлар, 1 Май хөрмәтенә батыр сугышып та, Берлинны ала алмасалар, немецлар, 1 Май хөрмәтенә батыр сугышып, Берлиннарын җиңел генә бирә алмадылар. Хакның хагы!.. Газетдин һөҗүмгә әзер. Капчыгы төйнәлгән. Анда яланның күчмә сол-датына кирәк бар нәрсә бар. Тик менә атна буе диярлек кырынмаган гына. Ул эсэс рейхс-министры Гиммлер туалетындагы ике метрлы, гаҗәеп нәзакәтле сырлар белән бизәлгән көзге каршында, кырынды-юынды, гадәтенчә, һөҗүм-гә чиста киемдә барыр өчен, гимнастёркасына ак яка текте. Бу минутларда нишләптер күз алдыннан әти-әнисе, туганнары, Питербурның Царское Село фонтаннары кебек баскычлап ургылган Бөре елгасы чишмәләре китмәде.
Сагынудан гынамы? Юк, сагынудан гына түгел бу күренешләр. Бу - җаваплы сынау алдыннан күктән төшкән вәхиләр. Әнә әнисе "Сак-Сок"ны көйләп укый: Кояш чыкканда, кан тула күзгә, Кыямәт көнсез каушу юк безгә; Җәйгән җәймәмнең калды яртысы, Ике баламның калмады берсе... Тәүбә-тәүбә!.. Алла сакласын! Исән-сау гына йөри микән Сәгыйдулла абыйсы? Уйлары Янәй Базы янындагы ак-кара тимгелле сыерлар, кызган челлә кояшы белән алышына. Әнә урыс Байбагы, татар Байбагы, Субай авыллары... Әнә Якты Күл читендәге ап-ак казлар... Нигә казлар? Аһ, аңлашыла, казлардан соң күз алдына кызлар да килә. Әнә Саҗидәсе аңа каршы йөгерә. "- Кая йөгерәсең? - Сине, җиңүчене каршылыйм! - Кая кадәр йөгерергә уйлыйсың? - Кая кадәр кушасың! - Берлинга кадәр!.. Йөгерәм! Кирәк икән, Җир шарын да әйләнеп чыгам!.." Газетдин үзалдына елмаеп куйды. Елмаюы сүнмәгән килеш, капчыгындагы каты калайлы шпротын хәнҗәр очы белән ачып, кара ипи белән тамак ялгады да, кечтеки генә булса да баш төртеп алыйм дип, бер почмакта төңәлде. Кая ди монда йокы? Бердән өчкә кадәр санаганчы, ун тапкыр аталар, шартлаталар, җимерәләр. Башкалар йоклаган очракта да ул йоклый алмый! Перевёрткинны 1943 елдан, 79 нчы укчы корпус-ка гаскәрбаш булып килгән көннәреннән белә. Яхшы гаскәрбаш иде югыйсә. Ул аны 29 нчы артбригада командиры полковник Савиновка охшата. Генералның Одерны кичкән көннәрне һәм Геня Кубелисны искә төшерүе Газетдиннең җан газапларын кузгатып җибәрде...
...Геня, Геня!.. Кубелис, туганкай! Аны, Газетдиннәр дивизионы тәрбиясендәге 11-12 яшьлек (аның яшен анык кына белеп булмады) полк малаен, әтисе ягыннан латыш, әнисе марҗа булган баланы, Одерның чөгермәкле чоңгыллары... ничекләр генә аңлатырга?! Аһ, юк-юк!.. Перевёрткинның олы башын кече итеп шушы малайны сорашуының мәгънәсе шунда - генерал моннан бер ел чамасы элек разведкадан кыйммәтле мәгълүматлар һәм "тел" алып кайткан Газетдин белән Геня Кубелисның икесен берьюлы Дан ордены белән билгеләгән һәм орденны үзе үк тапшырган иде. Балигъ булмаган балага дәүләт бүләге тапшыру - бу Кызыл Армия масштабында сирәк вакыйга булды. Латвия чигендә аларга ияргән һәм берничә тапкыр ятим-ябаганы кайгыртучы җирле опекун оешмаларына тапшырып, инде дә котылдык дигәндә генә, берни булмагандай, шундук куып җиткән шук, тырыш, бар нәрсәне өздереп эшли торган баланы полк малае сыйфатында солдат гаиләсенә кабул итеп, төпчек энекәш күреп, җил-яңгыр тидермичә сакларга өйрәнгәннәр иде. Ул исә, кире кайтарып җибәрерләр дип куркып, туган-торган җиренең адресын да, әнисенең исемен дә әйтми, аны хәтта телгә дә алмый, чөнки сөйләвенчә, аңардан качып киткән. Телендә бары әтисе - Ионас Кубелис. Сугышның беренче көнендә үк һәлак булган. Ул әтисе өчен фашистлардан үч алырга тиеш дип инанган. Үч алмыйча, туган хуторына аяк басмаячак.
Сугышчылар малайга шундый да өйрәнделәр, берничә минут күренми торса да сагыналар иде. Тылдагы йә резервта хәл алган частьлар арасында вак-төяк йомышка йөрергә, блиндаж-землянкаларны пөхтәлектә тотарга, хат ташырга, хат укырга-язарга, махра, чолгау киптерергә, казан астындагы учакны караштырырга, чәй кайнатырга, хәтта аш пешерергә - эш беткәнмени! - йөгереп торган ут борчасын җитәкчелек бер нәрсәдән - алгы сызыкка, разведкага җибәрүдән катгый тыйды. Агалары ярдәмендә кыска гына вакыт эчендә бар төр җиңел кораллардан атарга, аларны сүтеп җыярга өйрәнде. Алгы сызыкка алмасалар да, ул, көтмәгәндә позицияләр каршында кузгалып киткән бәрелешләр вакытында каяндыр култык астыннан шуышып чыга да, пытыр-пытыр ата да башлый. Аны, болай кыланганы өчен, сугыш кызуында бер-ике тапкыр бәргәләп тә алдылар. Аңа нәрсә? Сугып еккан җирдән сикерә дә тора һәм тагын үзенекенә тотына. Разведдивизион командирының сәяси бүлек буенча урынбасары капитан Володкевич малайны санбатка урнаштырып карады, аннан да качып кайтты.Үзен туктаусыз алгы сызыкка алуларын үтенде. Ни сәбәпледер Газетдин абыйсын аеруча якын күргән Геня, елый-елый, үзен, ниһаять, разведка штатына алырга ышандырды да куйды бит! Дивизион командиры бәладән башаяк булырга чакырса да, барлык бригадага танылган артиллерия разведчигы Заһитовның үтенеченә каршы тора алмады. Дүрт көн булдылар дошман тылында. Малай барысына ыһ та итмичә түзде. Ул гынамы, немец офицеры кебек сирәк кошны кулга төшерүдә хәлиткеч роль уйнады. Геня булмаса, телләрен тешләп, "телсез" кайта иделәр. Заһитов рапорты буенча, шушы озын ак керфекле, ак чәчле, ак тәнле кечкенә малай Кызыл Армия күләмендә Дан орденына лаек булды. Бу вакыйгадан соң Геня инде үзе дә легендага әверелде. Армия шартларында каешланып беткән малайның яраткан сүзе - "университет" һәм, гакылы яшеллек гыйлемендә кузгалып, хыялы - сугыш беткәч, шул газиз университет дигән нәрсәне тәмамлап, Балтыйкның гәрәбәле комында яңа төр үсемлекләр, бигрәк тә пальмалар һәм кешеләргә бик тә кирәк булган арыш, солы, бодайларның яңа төрләрен үрчетү буенча академик булу иде. Нигә академик, нигә профессор түгел - кем белгән? Сабыйның сугыш мантыйгын җиңгән сабыйлык мантыйгы сугыштан туйган егетләрдә яклау тапты. Сугыш, ничек кенә сәер күренмәсен, университет ягында иде. Һәм алар малайны, кулларыннан килгән белемне биреп, университетка хәзерләргә булдылар. Урыс телен һәм әдәбиятын Миша Минин, немец телен һәм сурәт төшерүне Алёша Бобров, арифметиканы Сергей Ямщиков, химия белән физиканы Саша Лисименко, тарих белән географияне Газетдин үзе укытты. Хәтәр дәрәҗәдә хәтерле һәм тырыш укучы булып чыкты ул! Тырышлыгы аның иң элек телендә чагыла иде: химик карандашны еш төкерекләү нәтиҗәсендә тел очы гел шәмәхә төсендә. Арифметика белән урыс телен, сурәт төшерүне землянкада сөремле коптилка, йә булмаса, урман эчендәге төпсә өстендә, башка сабакларны кайда туры килсә шунда өйрәнделәр. Аның белемгә омтылышы бик көчле булып чыкты. Дошман котырып тупка тотканда да, саңгырау Сабирҗан кебек, мәсьәлә чишеп утыра. Бермәлне шартлау дулкыны аны әллә кая алып ыргытып, малай җиңел контузия алды. Госпитальгә озатырлык җитди сәбәп тапмагач, дивизионда калдырдылар. Контузиядән соң блиндажда урын өстендә чагында да Мининга:
- Иптәш сержант, мин математикадан мәсьәләләрне дөрес чиштем микән, тикшерерсез әле... - дип күрсәтмә биреп ятты. Тарихны ярата иде. Бермәлне ул "Нәрсә була ул тарих? Нәрсә була ул Ватан?" дигән көтелмәгән ике сорау бирде. Газетдин башта ни әйтергә белми телсез калды. Аннан, айныгач, бик тирән җавап бирәсе килде, чөнки аның җавабыннан малайның дөньяга, тормышка, кешеләргә гомерлек әхлакый кагыйдәләре бөреләнәчәк иде. - Тарих, Геня... - диде Газетдин, гүя кабына алмый азапланган тягач кебек урынында таптанып, - ... шундый нәрсә, быр-рат, ул кешелек, халыклар, дәүләтләр кичергән вакыйгаларны ялган кертмичә сурәтләгән китап. Ярат-маган кешеңне дә ярата... яратмаган хәлдә... хет кимсетмичә сөйли торган бер хикмәтле фән. Бары тик булганны дөрес итеп сурәтләү, димәк... Анда кемнеңдер өстенлеген раслау түгел, ә кемнең дөреслеген яки ялгышлыгын раслау өстенлек итәргә тиеш... Ә Ватанга килсәк, - менә без инде ул. Бар милләт-кавемнәр бер гаилә булып яшәгән блиндаж... - "Блиндаж" дигән сүздән соң Геня елмаеп җибәрде. - Аңардан башка яшәп булмаган нәрсә ул Ватан. Яратуның иң бөек төре, иң биек ноктасы. Туганны, хәтта аерым шартлардан чыгып, иң якын кешеңне дә яратмаска мөмкин, ә менә Туган илне... Ватанны яратмаска мөмкин түгел... Геня алар арасында ике еллап булды бугай. Һәрхәлдә, шул блиндаж шартларында, туган көнен ике тапкыр үткәргәннәре хәтердә. Малайның үзе белән бернинди дукәмәте дә булмагач, анык кына итеп туган көнен дә белмәгәч, якынча ундүрт яшь биреп, метрика сыман катыргы да юнәттеләр. Махсус форма тектерделәр. Килешеп тора... Газетдин гыйнвар аендагы Одерның кара кургаш кебек карадан коелган карлы су боткасын күз алдына китерде. 20-30, урыны белән 40 чакрымнарга җәелгән күкшел елга. Сапёрлар салган субайлы һәм понтон күперләрдән Берлин юнәлешенә ыргылган ике миллион ярым гаскәр. Меңләгән танк, САУ, туплар. Очкыч канатлары каплап алган һаваларга кош канатын да тыга алмый. Бу кадәр гөрелте, тавышны басар өчен, совет радиосы тантаналы марш музыкасын әйләндерә. Тукта, Газетдин ни ишетә?! Карлы Одер дулкыннары өстендә Сәйдәшевнең Газетдин үлеп яраткан "Кызыл Армия маршы" яңгырый! Егетнең йөрәге өзелеп төшкәндәй була. Әйе, Совет дәүләте аңа ирек бирде. Ул яңа Тукайларга каләм, яшь Сәйдәшләргә оркестр бүләк итте. Яткан җиреннән тешләрен шыгырдатып кысты. Берлинны тизрәк, хәтта бер корбансыз ала алсалар да, ярлыканыр микән сугышны кузгатучылар-ның шушы керсез сабый алдындагы гөнаһы?! Бу югалтуны сөйләп аңлата алырмы?! Моның өчен Газетдингә кайгысын онытып, берьюлы Күкнең һәм Җирнең җиде катында яшәргә кирәк иде. Әмма бу мөмкин түгел: син йә аста, йә өстә калачаксың. Ә кайгы дигәнең ияреп йөри. Дөресен әйткәндә, Газетдиннәргә Одерны өч тапкыр кичәргә туры килде. Беренче һәм икенче тапкыр - моннан өч ай элек, әле 1945 елның гыйнвар башларында. Ул чакта Икенче Балтыйк фронты составында хәрәкәт иткән Өченче армия Висла-Одер операциясенә кергән көннәрдә. Дошман, күзне ачтырмыйча, утка тотты: су өстендә әллә үлгән балык, әллә үлгән халык күбрәк булуын чамаларга форсат тимәде. Болай да балык белән быгырдап, динамиттан кайнап торган Одер, гүя бар тереклеген төптән күтәреп, таяк тыккан очракта, мондый балык боткасында таяк та аумый торыр дәрәҗәдә куерган иде. 79 нчы корпусның ифрат зур югалтулар белән Одерны кичкән һәм аның көнбатыш ярында тын алып та өлгермәгән батальоннарына, хәтта Өченче удар армия командармының үзенә дә аңлашылып җитмәгән гадәттән тыш яшерен боерык җиткерелде: Кызыл Армиянең иң дәһшәтле хәрби берләшмәләренең берсе саналган армия, шул исәптән аның Одерны кичкән өлеше, елганы кире кичеп, элеккеге позицияләргә кире кайтырга һәм төньяк Померания - Балтыйк буе юнәлешеннән йөзәр чакрымлык ыргылыш ясап, Польша, Варшау аша Кюстрин, аннан Берлинга - көньяк юнәлештә юл сабарга тиеш. Гүя кучер, Тукай әйтмешли, атларын "суккалап та тарткалап" кына чаптыра! 100 меңгә якын, ә бәлки, кимендә 70 мең гаскәрнең кичә бер, бүген инде ике корбан биреп мондый манёвр ясавыннан сугышчылар аптырап калдылар. Бу адымга бару өчен кешедә баш йә ике, йә бөтенләй булмаска тиеш иде. Армия армия инде: 100 мең төшенми дә торганда, берәү боерык үтәде. Масаеп, урынсыз уеннар уйнатып, Өченче армия исәбенә үзе җитәкчелек иткән Беренче Белоруссия фронтын, Берлин юнәлешен көчәйтү хакына кеше гомерен чүпкә дә санамау, ничек кенә булмасын, күпләрне хафага салды. Бу маршал Жуковның Беренче Белоруссия фронтына гаскәрбаш булып килгәненнән соң һәм Газетдиннең сугышта күргән иң зур мәгънәсезлекләреннән берсе булгандыр, мөгаен.
...Одер! Бу - немецча. Одра! Монысы - ләхчә. Урда! Монысы инде борынгыдан - Халыкларның бөек күчеше чорларыннан - төркитатарча. Телләрдәге нинди якынлык! Үзәк Европа халыкларының барысына хезмәт итсә дә, Германия белән Ләхия, ягъни Польша арасында чик булып ятып, ләхнең милли елгасы исәпләнгән Одер-Одра-Урда, исәнме! Әмма бел, ачыкла: Одер сулары койган Балтыйк диңгезе кайда да, Одер үзе кайда? ОстОдер, Вест-Одер булып әүвәлдә ике тармакка, аннан йөзләгән кулсалар, арыклар, кушылдыкларга аерылып, урлар-утраулар ясап, тора-бара чиксез дәрьяга әйләнгән мондый дәһшәт байлыгын, чыннан да, күргәне юк иде Газетдиннең. Биредә иң кечкенә инешнең дә 12 кушылдыгы бар һәм аның шушы бер кушылдыгы гаскәреңне атналар буе тоткарлап торуы мөмкин. Дошман оборонасын әнә шуларга исәпләп корган. Немец чиста, бернинди Фарбениндустри тарафыннан агуланмаган бу агымсуларны баскычка - баскыч, террасага - терраса кулланып, игенчелек һәм малчылык, балыкчылыкның югары культурасын күрсәткән герман кавеме суларның кашыгына кадәр кадерли белгән. Су бихисап, әмма миллиграмм да артыгы юк... Сәер хәл, җир белән күкнең җиде каттан торганлыгын белгән Газетдингә, шушы кичү вакытында моңа өстәп, кеше, димәк, үз тиресенең дә җиде каттан, гәүдәсенең дә, кыяр кебек 95 булмаса да, кимендә 60-70 проценты-ның судан торганлыгын төшенергә насыйп итте. Кеше менә ни өчен балыкка, куллары - балык канатларына, аяклары балык койрыкларына охшаган икән. Кеше менә ни өчен курыкканда шыбыр су була, ул менә ни сәбәпле сагынуның бер тамчы алтын дымында яратыла һәм ана карынында чагында да су эчендә җитлегә һәм су белән матдәнең тере күзәнәге булып корыга - җиргә туа икән!.. Су яралта да, су тудыра да, су үстерә дә, су үтерә дә. Ул, Балтыйк, Геняны яралтты, тудырды, үстерде һәм кире үзенә алды. Боларның барысын кичерер өчен аңа Зеел калкулыклары каршындагы Одерны күптән түгел инде өченче тапкыр кичәргә кирәк булган. Халыкта "кичерү" дигән сүз бар. Никадәр дә мәгънәле ул! Кичер!.. Кичеп кичер!.. Кичереп кич!..
Ул болай да белә иде: бар тереклек судан - туфаннан яратылган. Туфан турындагы без ышанмаган хакыйкатьләрне дә, мал тулы Нух пәйгамбәр көймәсен дә материалистлар ничек кенә әкият, хыялый тарих димәсеннәр, алар барысы да хак, барысы да дөрес икән. Күкнең җиде катыннан бу кадәр миллион тонналы су туфаннарының ничек яуганын аңлата алмаган кебек, җирнең җиде каты астыннан тавышсыз-тынсыз йөгергән суларның кайчан, кайсы тирәләрдә җир өстенә бәреп чыгып, туфанга әйләнеп, бар дөньяны чакрымнарга басып алып, биредә, имеш, коры Германияне юешләтеп-чылатып, дулкыннарга күмеп, тыныч Европада, чабатадай ап-ак карлар астында көчле ташулар булып, Геня Кубелисны алып акканын да аңлата алмый. Аңларга теләгән кешегә моның өчен Одерны күрергә һәм кичәргә кирәк. Сугыш барышында Даугава, Двина, Төньяк Двина, Днепр, Висла кебек мул сулы елгалар аша кат-кат сикергән Гитлерның совет гаскәрләренең Германияне, аеруча Берлинны, 1945 елның язында басып ала алмаячакларына булган ышанычының нигезендә нәкъ менә шул Илаһи Су Галиҗәнапларының герман расасын саклаячагына ышанычыннан килгән-леген төшенде. Непал күрәзәчесе фараз итте: Гитлер җиңәчәк. Гитлерны ут сакла-маса, су сакларга тиеш. Ихластан да, ике диңгезгә койган дистәләрчә тирән агымсулы елгалар, йөзләгән күлләр, буалар, култыклар шлюз-канал-сусаклагычлар челтәре белән биләп алынган Германия кебек ил Европада бүтән юк. Һәм менә аларга, кем үлеп, кем калып дигәндәй, шушы ташкыннар аша һава өрдерелгән эрзин көймәләр, понтоннарда, такта-бүрәнәләргә атланып, коеп яуган ядрә яңгыры астында әүвәле аргы ярга, инде килеп, әле генә яуланып, әмма ныгып өлгермәгән плацдармның кызыл балчыгында чокынып, йомран кебек тишек тишеп, әл-хәл алырга да өлгермәгән батальоннарга, шушы ук үзләре мәтәштергән чаралар ярдәмендә елганы кире кичәргә боерык булды. Бу гүя 136 нчы бригаданың сөекле полк малаен - шушы ятим Геня Кубелисны Одерның карлы-бозлы суларына агызырга дигән боерык булды... Кискен бозылып үзгәреп киткән һава шартларының яхшыруын башка вакытлардагыча көтеп ятарга мөмкинлек булмады: алда - Каммин, Кольберг калаларындагы көчле гарнизоннары белән менә хәзер изеп китәчәк фашист, артта - туктаусыз яуган карлардан, кар дисәң, ятмыйча, боз дисәң, ныклап туңмыйча ботка булып куерган океан һәм элеккеге стратегиясеннән баш тарткан маршалыбыз күрсәтмәсе аркасында Одерның аргы ярында яклаучысыз калган үз гаскәребезгә артлары белән борылган "үз гаскәрләребез". Әүвәлдә һава ифрат җылы торды. Аннан көне-төне алмашлап кар һәм яңгыр яуды. Алар, якты көндә якты агымсуларны кичеп чыгарга хыялланган хыялыйлар, яланда сугышканда - балчыкка, суда сугышканда кар боламыгына баттылар. Һөҗүм итүчеләрдән артка калган һәм бу боткадан сөйрәп чыгарырга тиешле инженер гаскәрләрнең үзләрен өстерәп чыгарасы калды. Һәм менә операция алдыннан, кинәт кенә! - плюс-минус 5 градуслар арасында яшәгән Одер тамагында 25 градус салкыннар китереп бәрде. Төньяктан шашкан җил куырды. Биредә җил көнчыгыш-көнбатыштан исеп маташмый, биредә җилләр бары төньяк-көньяктан гына исә. Һәм бар нәрсәне туңга катыра. Җиде кат җир астыннан ниндидер могҗизалар белән күтәрелгән бу кышкы ташкын өстенә ябалак карлар да түшәлгәч, су катык кебек оеды да куйды. Яр, дамба буйлары урыны-урыны белән туңды, әмма боз техниканы күтәрер дәрәҗәдә ныгып өлгермәде. Юллар көзгедәй шугалакка әверелеп шомарды, машиналар юл буйларына очты. Урыны-урыны белән 10-15 сантиметрга җитеп ныгынган боз кайда бомба төшеп, кайда үзеннән-үзе чатнап ярыла, ваклана, уала һәм елга куерымында сиздермичә генә Балтыйк диңгезе тарафларына шуышты. Бу Европа гыйнварында гына була ала торган, язгы ташуларны хәтерләткән кузгалу иде. Одерның аргы ярындагы кечкенә плацдармга безнең танклар да, артиллерия дә керә алмады, анда бары тик артиллеристлар белән көчәйтелгән пехота гына иде. Безнең көчләрнең сыек икәнлеген, тылда, елга артында калган Өченче армиянең, бер фронттан икенче фронтка ыргытылып, Берлин юнәлешенә күчерелүен һәм һич тә ярдәмгә килә алмаячагын ачыклап өлгергән немецлар котырып контратакага күчтеләр. Газетдин бик тә әшәке "казанга" капканлыкларын аңлады. Ул, гадәтенчә, үзе түгел, Генясы өчен ут йотты.
Дан орденын алганнан соң, армиягә тулы хокуклы сугышчы итеп кабул ителеп, кулына корал һәм казна кашыгы тоттырылган Кубелис, алар белән бергә булып, бу операциянең барлык авыр-лыкларын егетләрчә сабырлык белән күтәрде. Ул гынамы, бәрелешләрнең берсендә кул чугына кечкенә яра да алды, әмма ярасын "лейб-медик" Газетдин агасы бәйләгәннән соң, "чебен тешләгән урынны дәвалап маташмыйм" дип, санитар ярдәменнән бөтенләй баш тартты. Немецлар һөҗүме башлануга, җил, алдан сөйләшеп куйган кебек, юнәлешен үзгәртте һәм аргы Вест-Одер суларын бирге Ост-Одерга куа башлады. Өстәвенә фашистлар коры җирне диңгездән саклап торучы дамбаларны шартлаткан булып чыкты. Безнең ерактан ата торган артиллерия һәм авиация Балтыйк ярындагы дошманга чын тәмуг оештырды. Су, чынлап та, кемнедер коткарачак, кемнедер һәлакәткә илтәчәк иде. Нәтиҗәдә, кая чигенергә белмәгән немецларның үзләренең дә меңләгән солдатлары, аеруча яралылар, су астында калып, соңыннан, балыкка азык булып, өскә калыкты. Монда да: Одерның аргы ярында разведка ниятендә сугыш алып барып плацдарм яулаган һәм яклаучысыз калган безнең батальоннар үзләренә кара яу булып ябырылган дошман белән бергә суга каршы да сугышырга мәҗбүр булды. Солдат җилкәсе күтәрә алган боеприпаслар такырайды. Менә аяк астындагы су тезгә, аннан билгә җитте. Минин белән Газетдин арасында позиция тоткан Геня, кулының яралы икәнлеген онытып, сугыш комарында кайнады. Гүя ул, чынлап та, үзе һәм әтисе, барлык Кубелислар нәселе өчен сугыша. Аны сакларга, дуамал адымнардан араларга кирәк иде. Менә уң флангтан дошманның "Schneller! Schneller!" дигән боерыклары да ишетелә башлады. Өч юл калды: беренчесе - хурлыклы: кулыңны күтәреп, дош-манга бирелү; икенчесе - сугышып, дошман тупрагында башыңны салу; өченчесе - сугыша-сугыша чигенү һәм ярда, аларны көткән эрзин көймәләрдә, бозлы Одерны кире кичеп өлгерү... Алар өченче юлны сайладылар һәм куе су боткасында шамбор-шомбыр килеп, дошман тарафына туктаусыз ата-ата, елга ярына таба чигенә башладылар. - Беренче төркем - көймәләргә! - дип кычкырды дивизион командиры майор Максимов. - Икенче төркемгә - үзен ут белән каплап чигенергә!..
- Геня, марш, ярга! - дип боерды Газетдин. - Беренче төркемгә сыен! - Юк, мин синнән калмыйм! - дип үрсәләнде Геня. - Мин синнән аерылмыйм!.. - Бу - армия, Геня! - дип кычкырды Газетдин, чебен кебек күзгә кереп килгән фашистлардан карашын алмыйча. - Боерыкны үтә!.. - Юк, мин сине калдырмыйм! - дип көйсезләнде һаман акылы балигъ булмаган малай. - Үлсәк, бергә үләбез, дядя Гизи!.. Ул еш кына үзен "Геня" түгел, Газетдин агасына охшатып, "Гизи" дип йөртүләрен үтенә иде. Автоматына яңа обойма куеп маташкан Газетдин сул кулы белән малайны башыннан бөтереп алды, күзенә үк өстерәп китерде, куркыныч караш белән аңа кадалды һәм ачуыннан тотып очырганын сизми дә калды. - Боерганны үтә, стервец! Ярга! Әниең көтә!. - Минем әнием юк!.. - Малай атышуын дәвам итте. Аларның төркемендә 50-60 сугышчы калган булгандыр. Геняны алдан җибәреп, үзләрен каплый-каплый, Газетдиннәргә ярга барып җитәргә насыйп итте. Ул янында Мининны да, Лисименконы да, Бобровны да күрмәде. Бу буталышта кемнең кайда икәнлеген чамалау мөмкинме? Бәлки, алар беренче төркемгә эләккәннәрдер? Исән генә булсыннар. Кайткач табышырлар. Үзләре артыннан ядрә өермәсен дә өстерәп килеп җиткәндә, беренче төркем көймәләренә утырып алган һәм, ишкәкләре белән карлы боткадан юл яра-яра, ярдан кузгалып маташа иде. Дошман пулемёт утын артиллериягә һәм миномётларга күчерде. Бар тирәне сызгырып төшкән фугасларның карлы куерымда пошкылдап су баганаларын күтәргән әллә нинди гомергә ишетелмәгән сәер авазлары басты. Гомерне секундлар хәл итте. Геня һәм куян куган бүреләр сыман һау-һаулап якынайган фашистлар белән ике арада калган Газетдин, Геняны бармак очына эләктереп алып диярлек, алдагы көймәгә ыргытып өлгерде: - Ярда очрашуга кадәр!.. Берничә адымда гына көчле шартлау яңгырады. Дулкын аны аяктан екты. Әмма шундук күтәрелде, аны соңгы көймәдәгеләрнең көчле куллары тартып алды һәм киң, яссы канатлы ишкәкләр ир-атның җан ачулары белән иңрәп, ярдан этәрелделәр. Кар һаман ява, су өсте һаман кашык белән ашардай койка, кесәл булып куера, ә чак-рымнарга җәелгән елга исә, һаман да, гүя татарның озын "Карурман" җыры кебек, ага да, акмый да, җырлый да, җылый да, җир дәһшәте белән үкерә дә иде! Тормыш үлемгә килеп терәлгән, әмма ул әлегә бөтенләй өзелмәгән: яр буеннан су эченә күченә барган бомба, снарядлардан тетрәп ярылган, куе кесәлдәй суларда тыгыла-тыгыла Балтыйкка шуышкан бозлар шавы тормышның үлем коршавы эчендә дә дәвам иткәнен раслый иде... Шулчак коточкыч хәл булды. Газетдиннәрдән бер 50 метр чамасы алдарак сөйрәлгән Генялар көймәсенә нидер төшеп шартлады һәм суларның астын өскә актарып, ботарлап ыргытты. Бозлы карлар куерымында йөзгән мәхшәр кайсы үлек, кайсы тере икәнлеген белү мөмкин булмаган сугышчыларның гәүдәләре белән карайды. Үзе ата булып өлгермәгән, әмма Геняны улы кебек үз иткән Газетдин, табигатьтән бирелгән сизенүдән күз кырые белән - бер секундка!
- Геняның су өстендә бүрекле, кушуч кебек җылы гәүдәсен абайлап алды: бүрек - ул иде! Җылы гәүдә - ул иде! Очышы - ул иде! Һәм югалтты да!.. - А-а-а-а!.. Һәм кыргый бер көч белән үкереп, бөек бер сагыну, әйтеп бетерә алмас сагыштан тетрәнеп, үзенең чоңгылларга сикереп төшкәнен, ятим бала гәүдәсенә таба йөзә башлаганын сизми дә калды: - Ге-е-е-н-ня-я-я!.. - Син кая, тиле?! - дип кычкырдылар көймәләрдән. - Үзеңне коткар, ахмак!.. Ул аны ятим итмәскә, эченнән генә, әгәр әнисе дә табылмаса, сугыш тәмамлангач уллыкка алып, Янагышка алып кайтырга хыяллана иде. Миналар һәм снарядлар шулкадәр еш һәм төгәл төшә, гүя немецлар балык кебек казанга тулган кызыләрмисләрне хәзер эскәк белән генә чүплиләр. Газетдин су тирәнлеген чамалап, буй салып карады. Юк, су төбе тирән иде. Геня ага, Газетдин йөзә, Газетдин йөзә, гәүдә ага. 30 метр... 25... 20... Шулчак ике арага авиация бомбасы төшеп, Геня тирәсен боргычлап ыргытты. Газетдин күзләрен чытырдатып йомды. Ачарга курыкты, ачса... Ул җанын учка учлап, күзләрен ачты: анда барысы да урынында, бары тик Геня, аның Генясы, аларның Генясы гына юк иде. Ул туган Балтыйк буйларына, Балтыйк бозлары астындагы дулкыннарда ага иде. Чоңгыл эчендә чоңгыл яралып, кичә генә университет тәмамлап, академик булырга хыялланган, бүген исә әллә бозда, әллә ниндидер тактада аккан Геняны йоткан, сабыйның тарих һәм Ватан фәне укытучысы Газетдин Казыйхан улы Заһитовны мәңгелеккә ятим иткән иде... Менә аның алҗыган гәүдәсен тагын шул ук сугышчан дусларының көчле куллары көймәгә сөйрәп менгерде. Юк, ул бозлы су салкыныннан түгел, кара кайгысыннан өшегән иде. - Бер генә йот! - Кемдер спиртлы фләген сузды. - Глотни разок!.. - Теләмим! - Газетдин үзенә сузылган фләкне кулы белән читкә этәрде. - Көчләп! Через не хочу! Через силу! Бомбалар астында үзләренең ярына якынлашкан һәм шушы шартларда да яшәргә тырышкан тарафтан киңәшләр яңгырады: - Саулыгымны саклыйм дисәң, тәнеңне дә ышкырга кирәк! - Сезгә, татарга, күптән сыер сөтеннән... кымыздан спиртка күчәргә вакыт! Һәм Газетдин-солдат, тумышыннан мөселман, армия шартларында, кем әйтмешли, гөнаһ касәседәй күренгән фләктән саулыгы хакына тәмуг ялкынын йоткан сыман йөзен җыерып, "через силу", спирт уртлады... Әлбәттә, бозлы ташкында өшегән гади татар солдаты, армия шартларында көчләп йотылган бу йотымның, киләчәктә, диалектик күзлектән чыгып караганда, татар милләте язмышында нинди фаҗигаи роль уйнаячагын, хәтта Җиңү көне дип аталган көннең 70 еллыгы уңаеннан дәүләт җитәкчесе исеменнән мөселман әби-бабайларына тапшырылган бүләк төенчегендә "Наркомовская" дигән аракы да булачагын, халыкның туган җиреннән чыгарыл-ган нефть белән берлектә "Нефтьтән ясалган" аракыга кереп батачагын күз алдына да китерә алмый иде...
...Берничә көн үтүгә, Өченче удар армиягә, шул исәптән Газетдиннәрнең 136 нчы бригадасына икенче юнәлешкә күчәргә дигән катгый яшерен боерык төште. Төп дислокация урыны, барып җитмичә, солдатка түгел, командармга да әйтелмәде. Әмма "армия озынколагы" юнәлешнең Варшау, аның аша Зеел калкулыкларыннан турыга - Берлинга сугачагын сиземләгән иде. Хәлбуки шулай булып чыкты да. Хәер, тимер юл эшелоннарына төялгәндә, гади сугышчы да аңлады: бу юкка түгел. Димәк, аларны еракка, бик еракка алып китәчәкләр. Балтыйк буеның тишек күгеннән һаман коеп яңгыр яуды. Җиргә асылынып төшкән кара болытлардан гүя чиләкләп сулар коелды. Эшелонга төялергә барган танклар, САУ-лар, авыр автомобильләр, пушка сөйрәгән, сугышчылар төялгән озын арбалы атлар белән юллар буылды. Әгәр алар, кемнедер узып китү максатында, йомырка тәгәрәтерлек шома герман юлларыннан кызыл балчыкка чыкса, үзләре дә кызылга буялып, батып калды. Алар ун көн бардылар. Геня кайгысын кая куярга белмәгән солдат үзенең армия тормышында, бәлки, беренче тапкыр шушы 10 көнлек сәфәрдә генә бераз онытыла, сугышчан дуслары белән иркенләп сөйләшә-шаярыша, хәтта ки ял итә алгандыр. Зур теплушкаларда, ике катлы сәндерәләрдә ауный-ауный, туйганчы йокладылар алар. Вагон уртасындагы чуен мичтә ут яна. Җылы. Ташкент! Мәзәк өстенә мәзәк. Дивизион гармонисты Генка Соловьёв хромкада сыздыра. Җырлаштылар да, биештеләр дә. Урыс частушкага оста бит ул: Далеко дорога вьётся, В бой идёт герой-боец. Красна Армия дерётся, Скоро Гитлеру конец!.. Их, Газетдин гармунда уйный белсә! Белсәме?! Су-гыш кына бетсен әле! Уйнап күрсәтер ул сезгә! Нәрсә, татарда такмак юкмы? Ничек кенә бар әле! Кәефе килгән Газетдин, түгәрәккә сикереп төшеп, кайчандыр Саҗидәсе язып җибәргән такмагына тыпырдап алганын сизми дә калды: Игенен иксәк иде, Дугасын бөксәк иде! Гитлер белән Геббельсны Сабанга җиксәк иде!.. Их-ма!.. Теплушкада татарлар да байтак булып чыкты. Кайда гына юк алар!
Шунда бер сөян чалабаш кебек аксыл-сары татар түгәрәккә йөгереп керде дә, бик кызык хәрәкәтләр ясап, теплушка идәнен тыпыр-тыпыр китерде: Ашыйсым да киләми, Эчәсем дә киләми! Ашаган-эчкән җирләрдән Китәсем дә киләми!.. Татарлар, әлбәттә, шаркылдап көлделәр. Башкалар, аңламасалар да, дәррәү кул чаптылар. Бу егет Татарстанның Мамадыш районыннан керәшен Паул булып чыкты. Паул Газетдиннең үз гомерендә күргән беренче чын керәшен иде. Туган ягында керәшен дигән кавем очрамый. Әмма ул андый кавемнең барлыгын, Уралда җир яратылганнан алып яшәгән татарлар белән бергә Зур Идел буйларыннан чукындырылудан качып килгән татарлар да барлыгын ишетеп белә иде. Шуңа күрә ул аңа беренче тапкыр аю күргәндәге игътибар белән капланды. Кюстринга җиткәнче, алар дуслашырга да өлгерделәр. Эчендәге тышында булган керәшен егете аңа иң кадерле серләрен дә сөйли торган булып китте. Газетдин үзе эченнән генә булса да бисмилласын әйтмичә ризык капмый, хәрам дуңгыз итендә пешкән солдат ашын да ашамаска, мыркылдык итен дә авызына алмаска тырыша. Ә менә Паул кардәше хәрам дип тормый, алдына ни куялар, шуны сыптыра. Газетдингә кызык, Паул үзе саф татарча сөйләшә, үзе умырып дуңгыз ите бүсә! Ничек була икән бу?! Сугыш башланырга өч ел кала марҗага өйләнгән, 2 яшьлек улы да бар. "Чукына-чукына маңгаем тишелә инде, - диде ул бер тапкыр. - Урыс мине барыбер яратмый. Хатыным Варварага ярарга тырышып, улыма Иван да куштым, ә ул миңа, сүзгә килгәндә, барыбер "Ух, тат-тарин!" дип эндәшә..." Алар шушы санаулы көннәрдә яхшы гына ял итеп өлгерделәр. Менә кайда лаф-фа! Менә кайда кур-рорт! Менә кайда кәнсирт!.. Станция тупыйкларында туктаганда, базарга барып, йә кибеткә кереп, йә берәр алып-сатардан азык-төлек кулга төшерделәр, аннан авызлардан суларны китерерлек ашлар пешереп ашадылар. Менә кайда ыристаран!.. Һәркайсы менә дигән пешекче икән. Газетдин хәтта бер тукталышта бар кирәк-яракны табып, куна тактасы урынына фанер кулланып, лафет майлый торган пумала сабыннан уклау юнәтеп, камыр җәеп, үзе кисеп, дивизионына татар токмачы да ашатты. Сары кәбестәдәй саргайган сугышчыларга деликатес булды бу татар макароны. Аларны ни өчендер шактый уратып, бөтенләй дә сул канатта яткан Белоруссия аша алып бардылар. Һава -шартлары гел яңгырлы-карлы торды, әмма шунысы кызык: шушы ун көн эчендә аларны берәр дошман самолёты борчыса, өсләренә дошманның берәр мендәр мамыгы төшсә, мин сиңа әйтим! Аларны Варшаудан 40 чак-рымдагы Мине-Мазовецта - Магныш плацдармында бушаттылар. Алда - 8 апрель, тагын да, Кёниг һәм Гросс-Ноендорф авыллары каршында, инде ул өченче тапкыр кичәчәк Одер, Зеел калкулыкларындагы дүрт тарафка киткән дүрт тимер юллы стратегик нокта Кюстрин (Кост-шин) шәһәрчеге иде. Үз ватаны, Польша, инде менә Германия җирләре аша Берлинга җитеп барган Газетдин күңелендә бу чиксез киңлекләр кабатланмас өч сурәт булып сеңеп калды. Үз араларыннан сыйнфый дошман эзләп, берберсен кырып бетергән, инде килеп фашист кырган, көлгә калдырган, яндырган буш авыллар уртасында башына очлы башлык кигән, балтасы суга төшкән кеше кебек аптырап, казыктай басып торган, тирәсендә, әгәр булса, кәҗәсе-сарыгы үлән утлап азапланган ялгыз крәстиян - бу Россия; сыйнфый көрәшнең нәрсә икәнен белергә теләмәгән, минут саен калкып чыга торган камыш түбәле хуторлар, буй-сыннары сорау билгесе кебек җиргә бөгелгән, шунда чокынган пан белән пани һәм янәшәләрендәге атсыер малы - бу Польша; курчактай йортлар, кешесез калган, әмма фураж-солы ашаган мал тулы ихаталар, болыннар, аклы-каралы сыерлар, дерелдәвек дуңгызлар; дошман сыйныфларга бүленмичә яшәп, кешедән - совет солдатыннан "Volkswagen"га утырып качкан хуҗалар һәм кешедән качмаган мал-туар (кайсы акыллырак: кешеләрме, әллә аларның малларымы?) бу - Германия...

III бүлек
...Жуков Сталинга Зеел калкулыкларын икенче көннең киченә алырга сүз бирде. Маршал көн нәтиҗәләре буенча хисап тотар өчен Сталинга шылтыратты һәм калкулыкларны бүген дә ала алмавын таныды. Сабырдан да сабыр Сталин бу юлы бик ачулы иде: - Сез Беренче танк армиясен юкка Ставка таләп иткән урында түгел, ә Сигезенче армия участогына керткәнсез. Зеел калкулыкларын иртәгә алачагыгызга ышанычыгыз бармы? - Иртәгә, көн азагына, калкулык алыначак, иптәш Сталин... - Уңыш телим, - диде Сталин һәм шарт итеп трубкасын куйды. Юлбашчының бу ишарәсе нәрсә белән янаганын маршал аңлый иде. Ничава, ул бу ишарәгә Гитлерны тере килеш кулга төшереп җавап бирәчәк. Гитлерны эләктерү буенча ашыгыч рәвештә фронт Смершының оператив төркемен булдырырга кирәк. Мәсьәләне Мәскәүгә шылтыратып, үзәк СМЕРШның җитәкчесе Абакумов белән килештерергә кирәк. Ул фронт СМЕРШы начальнигы генерал Серовка күрсәтмә бирсен. Анысы - икенче дуңгыз. Жуковның болар белән күптәннән борчагы пешми. Аралары киеренке. Сталинның кискен рәвештә сөйләшүне өзүеннән Жуковның ачуы котырды. Ул үзенә урын тапмады. Кәефе берсеннән-берсе ачулы боерыкларында чагылды. 16 апрель иртәсендә башланган Берлин операциясе беренче ике тәүлектә бернинди дә уңыш китермәде. Артиллерия әзерлеге алдыннан һәм артыннан арткы эшелонда яткан танк армияләре һәм авиация алдына тиешле максат куелмагач, алар тере көч - пехота белән бергәлеккә кертелмәгәч, Берлин, Зеел калкулыклары кебек галәмәт акыл һәм тырышлык белән ныгытылган рубежларда үз кулланышларын тапмагач, һөҗүм үсеш алмыйча тыгы-лып калды - шушы шартларда танк һәм авиация яклавыннан мәхрүм ителгән Зеел калкулыкларына шәп-шәрә килеш үрләргә тиешле җәяүле гаскәрләр арасында корбаннар икеләтә артты. 18 апрель төне дә туктап калган һөҗүм барышына үзгәреш кертмәде. Беренче Белоруссия фронтында хәлләр утырып еларлык иде: план буенча дошман оборонасын өзгәннән соң, танк гаскәрләрен кертеп, көненә 45 чакрым алга барырга тиешле гаскәрләр, һөҗүмнең уңышлы дип исәпләнгән урыннарында да тәүлегенә 3 чак-рымнан артык үтә алмый хәлсезләнеп, яңадан туктадылар... Ставка күрсәтмәсе буенча Беренче, Икенче танк армияләрен Жуков соңыннан - җәяүле гаскәрләр Зеел калкулыкларындагы Кюстрин плацдармын өзгәннән соң, яуланган уңышны үстереп җибәрү һәм Берлинны төньяк-көнчыгыштан камап алу ниятендә кертергә тиеш иде. Шуңа күрә ул аларны фронтның икенче эшелонында тотты.
Хәрәкәттәге гаскәрләргә каршы табигать үзе һәм, шуларга өстәп, дошманның 500 чакрым тирәнлектә төзелгән тугыз оборона каршылыгын бары тик пехота гаскәрләре көче белән генә һәм бер тында өзә алуы мондый хәлиткеч кырылышларны күп кичергән кешегә ышана алмаслык бер могҗиза, сөмсез хыял кебек күренде. Күз алдыгызга китерегез: тугыз каршылыкның һәркайсы өчәр, урыны белән бишәр-алтышар траншея, мина кырлары, чәнечкеле тимерчыбык шайтаннары,танкка каршы чокырлар, бетон түмәрләр, дотлардзотлар, җиргә яшереп күмелгән танклар, җиңел һәм авыр, турыга бәрә торган гаубичтуплар, исәпсез-сансыз миномёт, пулемётлар, якындагы һәм ерактагы авиация аэродромнары һәм шушы бер дигән корал белән идарә итүче, кирәк икән фюреры өчен җанын бирергә әзер торган миллион гаскәр! Бар, бер коры ният белән генә яулап кара!.. Миллион гына диме?! Миллионнар!.. Бу шартларда, батып барган кеше саламга ябышкан кебек, Жуков та әле күптән түгел генә Висла-Одер операциясендә кулланган "алгы отрядлар", ягъни дош-ман тылына кечкенә төркемнәр ыргытып, аның эчке оборонасын какшату - локаль бәрелешләр оештырып, кичүләрне, юлларны, күперләрне басып алу, элемтәне, идарәне өзү, кыскасы, паника куптару тактикасын кул-ланырга булды. Теоретик яктан бу дөрес иде. Маршал-ның тылга "отрядлар ыргыту" турындагы боерыгы сүздә үтәлде үтәлүен, әмма гамәлдә үтәлә алмады: территория дошман гаскәрләре белән шыплап тутырылганлыктан, ул файдасызга бихисап корбаннар бирүдән ары узмады. Танк һәм авиация армияләрен урынлы-урынсыз диспозициягә кертү, гомумән, тактик әзерлекне тиешенчә үткәрмәү нәтиҗәсендә килеп чыккан бу фаҗига үчен гайрәтле маршал башкалардан кайтарырга тырышты. Идарә пунктыннан бер-бер артлы мондый дәрәҗәдәге җитәкчеләргә хас булмаган тотнаксыз боерыклар, тынгысыз кисәтүләр оча торды. "№ 00566/оп 18 апрель, 1945 ел, 20.00 сәгать. 1.Берлинга һөҗүм түзеп торгысыз дәрәҗәдә акрын бара. Әгәр операция алга таба да шулай дәвам итсә, безнең һөҗүм тончыгачак. 2. Һөҗүмнең начар баруының төп сәбәбе - тиешле оешканлык булмау, гаскәрләрнең берберсе белән аңлашып, килешеп һөҗүм итә белмәве һәм хәрби бурычларын үтәмәгән кемсәләргә карата таләпчәнлек җитмәү. Боерам: 1. Барлык командармнарга, корпус, дивизия һәм бригадалар командирларына алгы сызыкта сугышкан частьларга барып чыгарга һәм андагы хәлләрне шәхсән ачыкларга, атап әйткәндә: а) дошман кайда һәм ул нинди? б) үз частьлары кайда һәм алар нинди һөҗүм чаралары белән ныгытылган, нишлиләр? в) гаскәрләр бергә тупланып хәрәкәт итәргә сәләтлеме, сугыш чималлары бармы, идарә итү ничек куелган?
3. 19 апрельнең 12.00 сәгатенә кадәр частьларны тәртипкә китерергә, бурычларны ачыклап, аларның бергә хәрәкәт итә алуын оештырырга, сугыш чималлары белән тулыландырырга һәм 12.00 сәгатьтә барлык фронт буенча артиллерия һәм авиация әзерлеге башларга, дошманга һөҗүм итәргә һәм һөҗүмне элек расланган план буенча көчәйтә барырга... 4. Барлык механизацияләнгән бригадаларның, механизацияләнгән корпусларның һәм бригада, корпус тылларының транспорт машиналарын кичектергесез рәвештә юллардан читкә чыгарырга һәм яшерен урыннарга урнаштырырга. Алга таба мотопехотага һөҗүмне җәяүләп дәвам итәргә. Жуков". Калкулыклар итәгендә өч көн этенеп-төртенеп азап-ланганнан соң, бары тик дүртенче тәүлектә генә Жуков кан эчендә йөзгән пехотаны танклар, авиация белән ныгытырга карар итте. Әмма бу сәгатьләрдә дә Җиңү Маршалының гамәлләрендә каушау, ихтыярсызлык, чарасызлыктан югалып калу күзгә бәрелеп торды. Барлык гаскәрләр өчен уртак булган галиҗәнап югары карарны җиткергәннән соң да хәрби субординацияне бозып, нишләргә белмичә, чагыштырмача югары рангтагы командирларның башлары аша боерык артыннан боерык төшерде ул. Менә шундый боерыкларның берничәсе. Күз алдыгызга китерегез: фронт кадәр фронт гаскәрбашы - булган атаклы маршал, Беренче танк армиясе гаскәрбашы генерал-полковник Катуков һәм Икенче танк армиясе гаскәрбашы генерал-полковник Богданов аша сикереп, аларга буйсынган 9 нчы танк корпусы командиры генерал-майор Веденеевка шундый боерык җибәрде: "18 апрель, 1945 ел, 24.00 сәгать. 9 нчы гв. танк корпусы бик сүлпән хәрәкәт итә. Тә-вәккәлсезлек күрсәтә. Начар җитәкчелек иткәнегез өчен, мин сезгә шелтә белдерәм. 1945 елның 19 апрель көненең азагына сезнең корпуска бернинди корбаннар белән исәпләшмичә (боерыкта "любой ценой!" диелә - А. Х.), Фройденбург районына чыгу бурычы сезнең җаваплылыкта кала. Куелган бурычны үтәвегезне турыдан-туры миңа җиткерегез. Жуков". Менә шундый ук сугышчан боерыкның 11 нче танк корпусы командиры полковник Бабаджанянга җибәрелгән нөсхәсе: "18 апрель, 1945 ел, 24.00 сәгать. Мин сезне вазифагызга тулаем туры килеп җитмә-вегез турында катгый кисәтәм һәм сездән батыррак һәм тәвәккәлрәк хәрәкәт итүегезне таләп итәм. Бернинди корбаннар белән дә исәпләшмичә ("любой ценой!" диелә. - А. Х.), 19 апрельдә Вердер, Бетерсхаген районнарына чыгарга тиешсез. Жуков". Еллар үтәр, КПССның һәр генераль секретаре Җи-ңү Маршалының үзен, ирләрчә туры холкы һәм эчкер-сезлегеннән файдаланып, бер вазифадан икенче вазифага малай-шалай кебек күчереп йөртер, кайчандыр үзенә буйсынган армия һәм фронт гаскәрбашлары белән аның арасында булган каршылыкларны да шәхси мөнәсәбәтләрдән ил, гомумкешелек мөнәсәбәтләренә күчерә барыр һәм Җиңү Маршалы өенә кайта алмаган һәр солдат, һәр офицер өчен кайгырудан туктамас, алар алдындагы гаеп-гөнаһын оныта алмас, зур җитәкченең хакимлек һәм бурыч турындагы газаплы уйларыннан арынмас. Зеел калкулыкларындагы уңышсызлыкларыбыз өчен җаваплылыкның бер өлешен армия гаскәрбашлары да алырга тиеш иде, дип язар ул бу көннәрдән соң чирек гасыр үткәч.
Артиллерия һөҗүмен оештырыр алдыннан дошман корган оборонаны тар-мар итүдәге кыенлыкларны исәпкә алып бетермәвен дә таныр. Берлин операциясен һәм Берлинны алуны ул бөтенләй башкача оештырырга кирәк булуын искәртер... Үзеңә мондый гадел бәя бирү батырлыгына ия булу өчен нинди чын кеше булырга кирәк! Совет гаскәрләренең Берлин тирәсендә мыштырдап, болай туктап калулары немец җитәкчелегендә бетмәс-төкәнмәс шатлык тудырды. Гитлер Ставкадагы киңәшмәдә: "Без бу һөҗүмне кире кактык. Урыслар Берлин янында үзләренең иң канлы һәм мөмкин булган иң куркыныч һәлакәтен кичерәчәк!" - дип кычкырып җибәрде... 
IV бүлек
Рейхстагка һөҗүм итәчәк көчләр, тулаем алганда ике өлешкә бүленеп, Гиммлер Йортының уң канатында Алексей Плеходанов полкыннан майор Давыдов, сул канатында полковник Фёдор Зинченко полкының капитан Степан Неустроев батальоны, алар арасында исә Маковның байрак кадарга тиешле 25 кешедән унга калган төркеме тупланган иде. Боларга өстәп, сул канаттан майор Василий Шаталин, аның сәяси яктан урынбасары майор Шәриф Килкиев җитәкләгән 380 нче полк кертелә. Стратегик бурычы - теге Газетдин ачыклаган серле сулыкны урап чыгып, Неустроев батальонына килеп кушылу. Аларның берсе дә бу су каршылыгын кичү юлларының ачкычы Заһитов кулында икәнлеген белми. Аны ачып салуның да зыяныннан башка файдасы булмас иде: торба буйлап берәмләп үтәргә тырышкан гаскәрләр килеп тыгылачак һәм дошман аларны турап кына ыргытачак. Көчләр аз. Полклардагы кырылудан калган сугышчылар саны штат исемлегенең 50-60 процентын гына тәшкил итеп, штрафниклар исәбенә тулыландырылса да, алар үзләрен чын хәрби организм итеп тоя алмый. Танклар ярдәменнән бөтенләй мәхрүм ителгән пехота 3 меңләп гарнизоны булган Рейхстагны шушы санаулы көчләр белән алырга тиеш иде. Менә төгәл 21 сәгать 30 минутта, җирне тетрәтеп, артиллерия әзерлеге башланды. Биш кешелек Маков төркеме бер ук булып җәясенә тартылды. Дикъкать шулкадәр -тупланды ки, сугышчыларның йөрәк тибеше яңгырап ишетелде, барлык гәүдә, тән тиресенең һәр күзәнәге гүя күз белән колакка әверелде. - Әти-әниләрегезгә, туганнарыгызга язган васыять-ләрегез урынындамы? - дип белеште Маков мина-снаряд ухылдаулары астында. - Тикшерегез. Сугышчылар күкрәк кесәләрен капшадылар. - Урынында, иптәш капитан. - Байраклар урынындамы?
- Урынында, иптәш капитан, - диде Минин, куенын тикшереп. - Боеприпасларыгыз җитәрлекме? - Җитәрлек, иптәш капитан, - диделәр барысы берь-юлы. - Ну, с Богом. - Маков колачын киерде, биш җан иясе бер булып кочаклашты. - Бер-бер хәл була калса, беркайчан бер-беребез хакында начар сүз әйтмик, бөркетләрем. Һәм ул күккә каратып уч төбен ачты. - Рейхстаг түбәсендә очрашканга кадәр... Биш җан иясенең биш кайнар уч төбе бер-берсе өстенә бер булып түшәлде. Маков сәгатенә карады. Артиллерия әзерлеге тәмам-ланырга әле унбиш минут бар иде. Ул Газетдингә баш какты. Һәм Газетдин артыннан дүрт җан иясе караңгылыкка чумды. Җирдә нык караңгы, күктә нык якты иде кебек. Ул эре йолдызлар белән тулган. Бу яктылык, бәлки, ялгыз янып та бергәлектә яшәгән йолдызлар каршылыгыннан килгәндер. Борыннарны әле чәчкәләрен коеп бетмәгән алмагачлардан, Тиргартен паркында котырып чәчкә аткан газоннардан килгән куе әчкелтем ис кытыклады. Күзгә төртсәң дә күренмәс караңгыда гүя Берлинны, бар тирә-якны үзенең Янагышы кебек белгән, тәүлекнең теләсә нинди өлешендә юнәлешен югалтмаган Урал юлаучысы Заһитов аларны иң кыска, иң туры юлдан су белән тутырылган метро каналына алып килде һәм ярның үзе генә белгән төшендә чыгып торган швеллер башына ыргаклы аркан ныгытты, беренче булып суның үзе генә белгән өлешенә аркан буйлап шуышып төште, аяклары белән су астындагы юан торбаны эзләп тапты һәм үзе генә белгән "сукмактан" башкаларга юл күрсәтеп, аргы ярга чыга да башлады. Бу гамәл ун минуттан да артыкка сузылмагандыр. Башкалар боерык буенча кузгалганчы, алар инде барысы да су каршылыгын кичеп, аргы ярда хәлиткеч һөҗүмгә сигнал көтә иде. Бу алар катнашкан сугышта, бәлки, үзләре кичергән иң җиңел, иң тыныч минутлар булгандыр. Һәм күк караңгысын иманлы шырпылар - яшел ракеталар гөләндәме яктыртты. Һәм төп көчләрнең аларны куып җитүен дә көтмичә, алдан Заһитов, аннан Лисименко, аннан Бобров, аннан куенында ике байраклы Минин, аннан капитан Маков, караңгыга хәнҗәр булып кадалып, Рейхстагка таба элдерделәр. Гүя яшел ракета аларны айга алып менде, алар инде гүя ай кешеләре кануннары белән яши башлаган иде. Нәрсә шартлый, кайда шартлый, ничек шартлый, күктән нәрсә ява - ядрәме, әллә йолдызмы - бернәрсәгә игътибар итми, бернәрсәдән курыкмый, нәкъ яшәүнең үзе кебек гади һәм тормышчан омтылышта алар яшен тизлеге белән Кёнигсплац мәйданы аша Рейхстаг капкасына ыргылды. Бу караңгы һавада яктырып җиңүгә омтылган кешеләрнең үз гәүдәләре белән нота язган үлем симфо-ниясе иде. Сулдан һәм уңнан ут оялары телгә килде, әмма дошман зыян китерә алмады, гаять зур чослык белән хәрабәләргә елышып барган төркемне кирпеч өемнәре, җимереклек үзе саклады. Бәрәч, әллә алар Рейхстаг тупсасындамы?! Шулай тизме?! Газетдин моңа ышанмады. Ул биредә гомерендә күрмәгән ут ташкыны булыр дип уйлаган иде. Тормышта - киресе: гомердә күрелмәгән җиңеллек белән гитлеризм тупсасына сикерә алдылар. Еллар буе көткән мизгел чагыштырмача корбансыз килде түгелме? Ничек? Дөресме? Хакмы? Төштә түгелме? Нидән шулай? Моңа кадәр Рейхстагка һөҗүмнәрен, гадәттә, көндез генә ясаган Кызыл Армияне фашистлар төнлә көтмәдеме?
Алар караңгыда килеп, тагын да караңгырак бинага бәреп кереп, юл саба алмаслар, адашырлар дип уйладылармы? Әллә бу дошманның башкалар белмәгән мәкерле хәйләсе генәме? Тарих кинаясеме? Әллә Рейхстаг гарнизоны, подвалга качып торып, аларны, бинага кереп тулгач, турап салырга итәме? Бу минутта аларның йөрәкләре ничә децибел көчәнеш белән типте һәм ул йөрәкләр ничә танк двигателе чыгарган энергия эшләп чыгарды икән? Биш елга якын вакыт эчендә - 1409 көн ашкынган Рейхстагның кирпеч ватыклары түшәлгән беренче бас-кычларына басу белән, алар Триумфаль капкага автоматлардан ут ачтылар. Ядрәләр корыч ишекләрне тишә алмыйча чыелдап кына очты. Баскычлар төбендә арттан куып килгән сирәк-саяк сугышчылар күренгәли башлады. Аларның берсе, Тукайның Былтыры кебек мәһабәт сугышчы, гүя Иделдән бирегә килеп җиткән дә, Шүрәлене эләктерергә теләп, үзен чеметкән ядрәләргә игътибар да итмичә, керергәмеюкмы дигәндәй аптырап калган... - Гитлер кайда икән, әйтмәссезме? - дип сорады гүя авылыннан беренче тапкыр читкә чыгып, шундук Рейх-стаг күтәрмәсенә менгән эчкерсез авыл малае. - Мин аны поймать итәргә килгән идем... Гитлерның инде ун сәгать чамасы элек тормыш белән хушлашканын белмәгән, әмма һәр сугышчы аны тере килеш кулга төшерү белән тилергән фаҗигаи шартлардагы бу мәзәк күренеш Газетдинне елмаерга мәҗбүр итте. - Әйдә, туганкай, алга!.. - дип кычкырды ул аңа. - Гитлерның ишек төбенә җиткәнсең бит! Куркып торма!.. Ул шунда!.. Күптән сине көтә!.. Ышанасызмы, Газетдиннәр караңгылыкны файдаланып, кыска гына вакыт эчендә, чагыштырмача аз корбан биреп, Рейхстаг капкасы төбендә иделәр!!! Әмма шул ук караңгылыкта Рейхстагка һөҗүм иткән өч батальонның хәле Газетдиннәрнекеннән күпкә авыррак иде. Караңгыны да, яктылык кебек, кем ничек файдалана бит. Алар метро каналы аша тиз генә үтә, нәкъ Газетдин алдан сиземләгәнчә, су астындагы швеллер, торбаларны таба алмыйча, тар бугазга килеп тыгылдылар, гаскәр белән идарә итү мөмкинлеге бөтенләй кулдан ычкынды. Швеллерлар буйлап суны кичеп үтә алганнар, чит отрядлар белән буталышып, адашып, һөҗүм сызыгыннан читләштеләр. Ахыр чиктә, үз ояларын табалмаган кошлар кебек, идарәне югалтып буталыштылар да, башка отрядлар эчендә "Гитлерны тере килеш эләктерү" өчен Рейхстагка ташландылар. Маков төркеме бар көченә йөгереп, Рейхстагның утызлаган киң баскычларын сикерәатлый менеп, тантаналы капкага якынлашканда, артларыннан "урралап" килгән гаскәрләрнең ташкыны якынлаша барды. Озын буйлы Бобровның әллә каян йөгереп килгәне күренде. Ике якка ачыла торган капка кымшанмаслык итеп эчтән бикләнгән булып чыкты. Капканың сул тарафында персонал кереп-чыгып йөри торган ярдәмче ишекләр кирпеч белән түшәлгән. Туп белән җимермичә якын килерлек түгел. Ул ара да булмый, тирәләрендә бер взвод чамасы сугышчы тупланып өлгерде. Алар, сабырлыкларын югалтып, корыч капка белән ишекне иңнәре белән этәреп ачарга, ачылмагач, ачуларыннан типкәләргә тотындылар. Минутлар сәгатьләр булып сузылды. Буталыш көчәйде. Капканы ничек кенә булса да беренчеләрдән булып ачарга азапланган Заһитов белән Лисименко Рейхстагны 1 Майга алу белән исергән генералларның Триумфаль капканың эчтән бикле булу мөмкинлеген кисәтеп тә тормауларын бөтен-ләй аңламадылар. Солдат Газетдин үзе ничек итеп моны башына китермәгән?! Алар корыч капканы җимертеп азапланганда, Минин белән Бобров үзләрендәге ике байракның берсен - 136 нчы үз бригадаларының полковник Писарев биргән Кызыл байракны - Рейхстаг диварына эләргә кирәк, дигән фикергә килделәр. Коточкыч катлаулы шартларда, төнлә, сапсыз байракка сап табып, аңа байракны беркетеп, сап очын кертер өчен тимердән дә катырак булып каткан кирпечләр арасын хәнҗәр очы белән чокып, ычкынып китмәсенгә сапны шул ярыкка кирпеч валчыгы белән чөйләп, һәм, ниһаять, мөмкин кадәр югарырак элү өчен беренче чиратта булдыклы булырга кирәк иде. Әмма тарих икенчерәк, гадирәк юл сайлады. Бобров байракны югарырак күтәрү өчен баскыч эзләгән арада, парторг Минин химик каләме белән төкерекләп, байрак почмагына аны элүче дүрт батыр фамилиясен язды: Заһитов, Минин, Лисименко, Бобров. Менә җитез Бобров каяндыр баскыч та китереп җиткерде. Ул Минин биргән рәшәткә агачына сап итеп байракны урады, баскычтан ике метр чамасы күтәрелеп, мөмкин кадәр биеккәрәк үрелеп, байраклы сапны шул ук Минин сузган кирпеч белән янәшәдәге ярыкка кагып кертте:
- Ур-ра! Беренче байрак урынында!.. - Ур-ра-а-а! - дип күтәреп алды Кёнигсплац. - Ур-ра-а-а-а!!! Гиммлер Йортыннан кузгалуларына 20 минут үттеме-юкмы, Беренче байрак, түбәдә булмаса да, башкаларга дәрт биреп, Рейхстаг диварының буй җитмәслек урынында җилфердәде. Вакыт 22 сәгать 10 минут иде. Әйе, һөҗүм башланганга нибары 40 кына минут үткән. Триумфаль капка тирәсе инде безнең гаскәрләр белән кайный иде. Бу вакыйга белән рухланган һәм һәркайсы сугыштан арыган, һәркайсы герой исеменә лаек сугышчылар Рейх-стагны алу мәшәкатен бер мизгелгә хәтердән чыгарып, кем нинди кызыл тукыма әтмәлли алган булса, шуларны диварга беркетә башлады. Озак та үтми, Рейхстаг дивары буй җиткәнчә эленгән кызыл постаулар, тукымалар, хәтта күлмәк җиңнәре белән чуарланды. Байрак элгәнгә кадәрге 30 минутны сурәтләр өчен, кешелек тонналап язу карасы түкте, миллиардлаган сүз исраф итте. Әмма әле булса бу минутларның чын каһар-маннары аталганы һәм дөрес сурәтләнгәне юк. Анда, нишләмәк кирәк, кешегә хас гөнаһларга батып, шыр ялган, Хакыйкать Статусы алып, һәйкәлгә күтәрелде. Матур әдәбиятта минем бу омтылыш, бәлки, Чын Хакыйкатьне ачуга беренче адымдыр. Моннан алдагы 30 минутта каһарманнар кичергән кичерешләрне романнар, трилогияләр, симфония-операларга сыйдырып бетереп булыр микән? Мин, үземнең тыйнак талантым, тар мөмкинлекләрем белән моны сурәтләргә тырышып карыйм, Аллаһтан мәдәд, көч сорыйм.
...Рейхстагка бәреп керүне сузу үлемгә тиң иде. Анда Тантана капкасын хәтерләткән чуен ишекләрне ватып кына кереп булуын аңлаган Газетдин Маковка: - Әнә тегендә, Рейхстагка җитәрәк, бер бүрәнә аунап ятканын күргән идем, - диде. - Мин, булмаса, иптәш капитан, шуны алып килим!..
Ул, өермә булып Рейхстагка килгәндә, бу бүрәнәне күз кырые белән абайлаган иде. Маков фикерне күтәреп алды: - Хәзер үк!.. Умница!.. Газетдин берничә сугышчы белән баскычлар буйлап аска атылды. Юан башыннан үзе күтәргән бүрәнәне, баллы кашык диярсең, башка сугышчылар да сырып алды. Әнә шулай бүрәнәнең юан башында беренче туры килгән Газетдин егермеләп сугышчы колачлаган бу таранны корыч капкага китереп терәде дә әмер бирде: - Раз! Два! Уд-дар! Раз! Два! Уд-дар!.. Һәм фашистның соңгы корыч капкасы, Газетдиннәр көчле итеп бәрдерүдән чыдамыйча, күгәне белән бергә кузгалды һәм Газетдин беренче булып Рейхстагның күзгә төртсәң күренмәслек караңгы базына чумды. Артыннан сөекле дуслары - байракчылар Лисименко, Боб-ров, Минин һәм командирлары Маков чаба иде. Шунда ук, гөмбәзләрне "урра" тавышлары белән калтыратып, бинада сугышчылар оры яңгырады. Рейхстагка үткән сугышчыларның яртысы эчкә томырылды, яртысы аларны тылдан саклау өчен тышка карап позиция алды. Көндез сугышырга өйрәнеп, Рейхстагны көтмәгәндә төнлә һәм чагыштырмача тиз алган сугышчыларның алгы рәтләре сукыр чебен кебек чарасыз, ягъни утсыз-фонарьсыз булып чыкты. Аларга Рейхстагның архитектур планын да бирмәгән иделәр. Газетдин, кирәк булуы мөмкин дип итек кунычына кыстырган гыжгылдык фонарен чыгарып, барасы юлын, тирә-якны нур белән телде. Аның яктысыннан аңга килгән тере ташкын да шушы бер фонарь белән яктыргандай булды. Ул Рейхстаг эчендә аның турында үзе туплый алган иске мәгълүмат белән генә эш итте. Биредә тизлек түгел, чослык кирәк иде. Биредә ашыгып ашка пешәргә мөмкин иде. Газетдин артыннан башкалар да капшанып кына алга бардылар. Секундлар - көн, минутлар ай кебек озын иде. Бу - ындыр табагы кебек зур мәйдан - Рейхстагның вестибюле булырга тиеш; сулда - утырышлар залы кебек зур зал. Анда багана кебек каткан сын. Король Вильгельм, димәк. Алда, сул яклап винт рәвешендә боргаланып, югары катларга менгән текә бас-кычлар... Эчтән тимер бикләр белән бикләнгән капканың бик тиз бирешмәячәгенә ышанган дошман, караңгыда култык асларында чабышкан совет солдатлары авазыннан уянып киткәндәй, каян мөмкин, шуннан тәртипсез ут ачты. Юлларын дошманнан граната белән тазартып, туктаусыз ата-ата, Газетдин Заһитов беренче булып баскычка ыргылды. - Хәзергә граната ыргытмый тор, Гизи! - дип кычкырды Маков. - Алдыбызда тимер ишекләр булып, рикошеттан үзебезнекеләргә эләкмәсен!.. Бу бик урынлы кисәтү иде. Газетдин һәм аның артыннан килгән сугышчылар кулларындагы гранаталарын астан өскә, өстән аска күченеп, подвалга кереп качарга тырышкан фашистлар тарафына томырдылар. Рейх--стагны кулга төшерү өчен башланып киткән сугыш бик үзенчәлекле булып чыкты: көн яктысында ала алмагач, аны караңгыда алырга насыйп итте; безнең якның көчле артиллерия әзерлеге вакытында дошман, подвалга качып, исән калды, артиллерия әзерлеге тәмамлану белән, подвалдан үзенә билгеле юллар буенча катларга таралып, котырынкы сугыш ачты. Аһ, кызу булды ул!
Байракчылар һәм алар ярдәмчеләренең фриц тәкъдим иткән тактиканы кабул итми чарасы калмады, алар, еш кына кул сугышы башлап җибәреп, бүлмә артыннан бүлмәне азат иттеләр. Маковны ашыгыч радиоэлемтәгә чакырдылар. Ул комкор Перевёрткин иде. "Сузмагыз, капитан! - диде киеренке боерык аһәңе белән генерал. - 1 Майга бер сәгать калып килә. Әгәр байракны 30 апрельдә элеп өлгермәсәгез, мин сезне рядовойга калдырам!" Чын "ихтирам"ның моңардан да зуры булуы мөмкин түгел иде. Төркем яулый алган уңышны ничек кенә булса да сүндермәскә, үстерергә тырышкан, мондый да катлаулы операция вакытында кәефтә уйнап, генерал таламаган хәлдә дә, һәр минутның стратегик кадерен белгән Маковның көчәя барган шарт-лау, атыш, җимерелеш астында көр тавышы яңгырады: - Заһитов! Барысын җитәклә һәм байрак белән түбәгә!.. Аларны җыясы юк, алар бердәм иде. Заһитов, бер-бер артлы Лисименко, Минин, Бобров, туктаусыз ата-ата, икенче каттагы ниндидер мәйданчыкка килеп чыктылар. Газетдин уңгасулга янә граната ыргытып, юлны фашистлардан тазартты. Фонаре яктысында өскә, чарлакка алып менә торган чылбырларга охшаган нәрсә янына килеп чыкты. Ләкин, бәхетсезлеккә, чарлакка менә торган баскычлар шартлатылган булып чыкты. Бу очракта да аңа тапкырлыгы ярдәм итте. Үз төркемнәреннән тегермән ташы кебек киң күкрәкле, багана кебек озын буйлы элемтәче сержант Печниковны тотып алды, чарлак авызына китерде, бераз чүктереп, иңенә атланды. Печников аны күтәреп аягына басуга, Газетдин инде чарлакка кош кебек кунып та өлгерде. Берәмләп! Берәмләп! Ничә секунд үткәндер, бирәм дигән колына, чыгарып куяр юлына дигәндәй, бер кулына байрак тоткан, икенче кулына чарлак авызына җитәрәк кенә төртелеп торган нәзек металл торбачыкны саплыкка сындырып алган Минин да, Бобров та, Лисименко да чарлакта иделәр. Бернәрсә күренми, аларның йөзләрен бары тик каяндыр югарыдан, түбәдә шартлаган снарядлардан ялт-йолт килгән наҗагайларның чарлак тәрәзәсе аша үткән утлары гына яктыртып ала. Фашистлар булуыннан шикләнеп, чарлакның караңгы почмакларына автомат һәм граната уты белән "дезинфекция" үткәрделәр. Хәзер түбәгә чыгар юл табарга кирәк иде. Аргы һәм бирге почмакларны кат-кат ут белән тунаган-пешекләгәннән соң, Газетдин фонаре белән якын-тирәсен боҗра ясап яктыртты һәм - көтмәгәндә! - үзеннән бер 5 метр чамасында түбәгә менгән чыгыр күрде. Бу кирәк очракларда, ягъни сыннарны буяганда һәм башка җиргә ремонт үткәргәндә, Рейхстаг түбәсенә чыга һәм йөкләр менгезә торган бердәм чылбыр системасы иде! Чыгыр чылбырының атламнарын немец нәкъ кеше табанына таман итеп эшләгән, каһәр. Түбәгә кадәр ара 3-4 метр чамасы булыр. Чыгыр буйлап, гадәттәгечә, иң алдан Заһитов, аның артыннан сул кулына байрак тукымасы, уң кулына пистолет тоткан, байрак сабына әвереләчәк нәзек торбачыкны тешләренә кыстырган Минин, аннан Лисименко, Бобров һәм Маков күтәрелде. Чыгыр тавыш тәрәзенә алып килә икән. Заһитов белән Минин шул тәрәз аша түбәгә чыкты. Ил байрагын элер өчен илдән ике чын ир дә җитә. Калган өчесе сакта калды. Югарыда һава чагыштырмача саф, алар гүя тилерткеч мунча газыннан саф озон зонасына керделәр. Дулкынланудан йөрәкләре Сабантуйдан җиңеп кайткан аргамак йөрәге кебек типте. Рейхстаг түбәсеннән ачылган күренешне бер генә даһи язучы да сурәтли алмас иде кебек. Бу халыклар дошманлыгыннан түгел, ә бәлки фикерләр каршылыгыннан дошманга әйләнгән ике системаның хәлиткеч бугазлашуыннан туган үзенчә бөек, үзенчә грандиоз һәлакәт чагылышы иде. Күген төрле тарафлардан прожектор кайчылары кискән, меңләгән шартлау берьюлы җыр итеп үтереш симфониясен язган, уңга-сулга айкалып, бомбалар чуерташ булып кешенең уч төбендә биегән биш миллионлык шәһәр сугышның 1409 нчы төнендә шушы ике кеше карамагында иде:
байракны элә алсалар - сугыш туктаячак, элмәсәләр - туктый алмаячак. Әмма аларның мондый "матурлык" белән сокланып торыр вакытлары булмады. Кинәт Газетдин янәшәдә генә шартлаган снаряд яктысында җирдән яхшы күренгән, хәзер үзләре белән янәшәдә булган Җиңү Алиһәсе манарасын танып алды: - Әнә бит теге түти, Миша, безне көтә! - Якши, Гзи!.. Яннарында туктаусыз снарядлар, миналар шартлап, ядрәләр черки урынына очып торсалар да, алар байракны бары тик шул арбага атланган Хатын сынына элергә булдылар. Газетдин, таныш түгел биеклектән мәтәлеп төшмәс өчен, сынга ничек менү турында уйлаштырган арада, Минин шул ук шәмәхә каләме белән байракның почмагына биш фамилияне язды. Янәшәләрендә тагын снаряд шартлады. Манара белән алар да тирбәлеп куйдылар. "Аны элегрәк язып куеп булмый иде микәнни? Болай да кадерле секундлар!.. - дип борчылды Газетдин дусты өчен. - Пошмый торган халык бу!.." Хәзер инде байрак тукымасын металл торбачыкка беркетәсе генә калган иде. Әмма аны бу килеш берничек тә беркетеп булмаячагын аңлаган Минин, байракны ничә көн билендә йөртеп, аны бәйләрлек бау да хәстәрләмәгәне өчен, эченнән үзен битәрләп алды. - Ашыга төш, Миша, - диде Газетдин. - Тарих көтми. - Бәйләргә бернәрсәм дә юк икән... - диде уфырып Михаил. - Табылыр! Газетдиннең солдат капчыгында алдан хәстәрләп куелган кирәк-яраклары җитәрлек булса да, Җиңү Байрагы кадәр байраклар байрагын киндерә-аркан белән бәйләү көлке булып тоелды. Аптыраган егет кесәсеннән Саҗидәсе бүләк иткән, өч елдан артык өф-өф итеп саклап йөргән батист кулъяулыгын чыгарды, аны яшен тизлегендә хәнҗәр очы белән буйбуй тасмаларга телгәләде, тукыманы дүрт урыннан тишеп, металл торбачыкка нык итеп бәйләде. Ирләр төене белән кысылган төеннәрнең ныклыгын сынар өчен, аны җилфердәтеп карады: кызыл тукыма гади әләмнән байракка - ышанычлы кулларда аумас байракка әверелде дә куйды. - Байракны син йөрттең, Миша, син элеп тә күрсәт. - Ышанычың өчен рәхмәт, Гзи, - диде дулкынлануыннан яшьләре бүселгән Минин. - Мондый күңел киңлегеңне беркайчан да онытмам!.. Җирдә сугыш уты көчәйгәннән-көчәйде, аның ял-кынлы тетрәүләре Рейхстаг түбәсендә тагын да көчлерәк аваз-лар белән кайтарылды. Һәм Минин, горур башлы һун атына караганда үзе ажгырып торган Җиңү Алиһәсенең сары төстәге бакыр, шома арбасыннан атлыгып торган сыны буйлап үрмәләргә тырышып карады, әмма кире шуып төште. Ырматиз белән авырткан аяклары Мининга һич кенә дә кирәгенчә сыгылырга мөмкинлек бирмәде.
- Үзең менеп кара, Гзи, - диде Минин, уңайсызланып. - Аяклар... Газетдин итекләрен салды, яланаякларын һәм уч төпләрен төкерекләде, сынның баганага охшаш урынын Сабантуй баганасы кебек кочаклады һәм менеп тә китте. Җитез генә Алиһәнең арбасына менеп тә утырды һәм шуннан Мининга кулын сузды: - Китер!.. Ул Мининның кулыннан байракны алды, капчыгыннан яраны бәйли торган жгут чыгарды, һәм кучер бурычын үтәгән Алиһәнең янбашына байракның металл сабын кымшанмаслык итеп бәйләде. Кайчандыр Тын океаннан ат арбаларында Әдрән диңгезгә барып җиткән борынгы һуннар оныгы Газетдин, кулында ярсу җилләр белән тулышып һәм киерелеп, байрак инде үзе үк иркенгә очты һәм чаштыр-чоштыр килеп җилфердәде, Берлин өстендә тынычлык кошы булып талпынды. Колак төбендә, йөрәктән сулдарак кына ярылган снарядлар, бомбалар шартлавыннан Җиңү Алиһәсе, аның белән Җиңү Байрагы, Җиңү Байрагы белән Газетдин Казыйхан углы Заһитов тирбәлде. Никадәр рәхәт, никадәр ләззәтле иде бу минут! Әмма җирдә аны эш көтә иде. Газетдин ат сыныннан төште һәм беренче эш итеп Мининны кочаклады. Ике дус берберсен котлаштылар. Газетдин шул арада Берлин парламенты түбәсендә җилләргә дә өлгергән аяк чолгауларын урап, итекләрен киде. Ялт-йолт китереп үлем кылычлары кайралган Берлин күгендә байрак җилферди, ул кешелекнең инкяр ителмәс тарихының яңа туган баласы иде... Берлин вакыты 1945 елның 30 апреленең 22 сәгать 40 минутын күрсәтте. Бу шулай ук Рейхстагта Татар вакыты иде. Әллә шуңа да бу вакыт җәзаланырга тиеш идеме? Бер караганда, Рейхстаг түбәсенә байрак элү сугыш-ның тәмамлануы, илләргә, дөньяга тынычлык-иминлек килүе дигән сүз иде. Шулай итеп, унар-унар миллионлы гаскәрләрнең 1409 көн буе маңгайга-маңгай текәшеп сугышуын ике гади адәм заты - Башкортстанның Янагыш дигән татар авылыннан татар егете Газетдин Заһитов, Псков төбәгенең Ванино дигән авылыннан урыс егете Михаил Минин туктаткан иде. Икенче караганда, сугыш кебек дошманлык машинасы аның маңгаена әләм элү белән генә туктый алмый. Сугышлар аны туктату өчен гаять зур көч куйган корбан-каһарманнарның исемнәрен ачыклап, тиешле бәясен биреп зурлагач, җиргә тапшырганнан соң гына туктыйлар. Әле менә шул мөһим нәрсәләр ачыкланмаганлыктан, кара һәм якты көчләр, изгелек һәм явызлык арасындагы мәңгелек көрәш дәвам итеп, мәкер йокламаганлыктан, һавада туктаган сугыш җирдә дәвам итә һәм Хакыйкать ачыкланганчы дәвам итәчәк иде. Шуңа күрә Газетдин белән Михаил Җиңү Алиһәсенә байрак элгән арада, бакыр арба төбендә ял иткән коралларын яңадан кулларына алып, үзләре чыккан тәрәзгә кире килделәр. Чарлакта инде егермеләп сугышчы җыйналган иде. Куанычларының чиге булмады. Әзмәвердәй ирләр, өч төркемгә бүленеп, туп уйнаткандай җиңеллек белән, җыйнак гәүдәле Маковны, Заһитовны һәм Мининны һавага чөйделәр. Мондый зурлауларга өйрәнмәгән капитан егетләренә инәлде:
- Туктагыз, тилеләр! Комкорга шылтыратасы бар! Бер минуттан генерал Перевёрткин Маковның рапортын кабул итте: - Иптәш генерал, минем егетләр 30 апрельдә 22 сәгать 40 минутта Рейхстаг түбәсенең көнбатыш фронтонындагы хатынның янбашына Җиңү Байрагын беркеттеләр! Сезнең әмер үтәлде! Байракчылар төркеме командиры капитан Маков! - Булдыргансыз! - диде куанычын кая куярга да белмәгән Перевёрткин. - Молодцы! Чын күңелдән котлыйм!.. Бөтен армия... бөтен фронт... барлык күпмилләтле совет халкы исеменнән!.. Мин сезне үзем килеп котлаячакмын!.. Көтегез!.. Рейхстаг түбәсенә чынлап Җиңү Байрагы эленү турындагы хәбәр яшен тизлегендә барлык армияләр, фронтлар буйлап, илләр буйлап таралды. Шатлыклы хәбәр бина эчендә атыш алып барган солдатларда да горурлык тойгысы тудырды. Алар, кайнар яугирләр, сугыш мәшәкатеннән бер генә мизгелгә булса да аерылып, Газетдиннәр күтәрелгән чарлакны, Рейхстаг түбәсендә җилфердәгән байракны күз кырыйлары белән булса да күрәселәре килеп, югарыга ашкындылар. Газетдин баскыч төбен саклады, сакчыл Минин исә, партия өйрәткәнчә, шундый кызыксынучы шаһитларның исемнәрен кәгазьгә теркәп барды... Шулай да түбәдә байрак җилфердәтү белән эш бетмәгән, киресенчә, башланган гына булган икән. Безнең артиллерия үткәргән әзерлек вакытында подвалга төшеп котылган, аннан, Рейхстаг безнең кулга күчкәннән соң, үзләренә генә билгеле "ярыклардан" төрле катларга үрләгән фашистларны бүлмәләрдән төтәсләп чыгару өчен сугыш кызганнан-кыза барды. Рейхстаг бинасын тыштан яулау аның эчендә барган операцияләрдән шундый үзенчәлеге белән аерылып торды: яхшы таныш позицияләрен биләп, яшеренергә өлгергән фашистлар котырып каршылык күрсәттеләр. Газетдингә бу гөрбиян бина да фашистның кикрикле фуражкасына охшап күренде. Дөресендә, хәзер җимешләре коелып беткән җимерек әрҗәгә әйләнгән парламент бинасы бары тик 2 майның кичендә генә безнең кулга төште. Кёнигсплац мәйданындагы траншеялар белән Рейхстаг арасында яшерен җир асты юллары булып чыкты. Шуннан кергән бертөркем фашистлар түбә баскычын кире кайтарып, безнекеләрне Рейхстагтан тар-мар итәргә маташты. Тагын да кул сугышы кабынып китте. Яңадан кузгалган көчле атыш вакытында - сугышның 1410 нчы көнендә - Газетдин беренче һәм бик тә авыр ярасын алды. Ядрә "Батырлык өчен" медален һәм партия билетын тишеп, йөрәктән нибары 1 сантиметрда сулдарак үтәли чыккан иде. Партбилет канга баткан - укырлык түгел. "Кирәк кеше укыр", - дип, аны парторг Минин үзе белән алып торды. 25 кешедән, юл уңаенда аларга өстәлгән Вася Фамильскийны да кертеп санаганда, алтау гына калганнар икән. Санитарлар килгәнче, аңа беренче ярдәмне бәгырь дусты Саша Лисименко күрсәтте. Шундый якын көрәштәшләрен югалтудан аңга да килергә өлгермәгән егетләр, башта аның салынып төшкән башын күтәреп, чәй эчерергә тырыштылар. Ул күзен ачты. Газетдин ифрат та арыган, алҗыган иде; иреннәре тутык тимер кебек күгәргән, күз төпләре кара көеп, эре шадралы яңаклары эчкә баткан. Ничә көн-төн ял-йокы күрми, керфек тә какмый уяу булып, ут эчендә йөреп кара әле син! Каны күп аккан. Солдатны госпитальгә алып китәргә теләделәр. Әмма ул: "Түбәдәге байракны корпус командирына тапшырмый торып, беркая да китмим", - дип баш тартты. Газетдин яралы хәлендә дә, ыһ та итми, беренче каттан икенче катка, чыгыр астындагы баскыч төбенә күтәрелеп, байракның исән-имин булуын таң атканчы өч тапкыр тикшерде.
Байракчылар иртәнге 5.00 сәгатькә кадәр, түбәгә артык беркемне җибәрмичә, байракларын алмашлап сакладылар. Бераздан баскыч төбенә батальон командиры Неустроев үзе килде. Кулы күкрәгенә асылган һәм хәле мөшкелләнә баруы аркасында артлы урындыкка киерелеп яткан Заһитовтан аерылып, Минин: - Иптәш капитан, Маковның штурм төркеме сездән түбәгә чыгып, Җиңү Байрагының Рейхстаг түбәсенә эленгәнлегенә шаһитлык итүегезне һәм байракны батальон сагы астына алуыгызны үтенә, - дип мөрәҗәгать итте. - Мин теләсә кем кушканны түгел, сугыш шартларындагы оккупацион устав кушкан бурычларны гына үтим! - дип кычкырды гадәттән тыш ярсыган Неустроев, кулындагы маузеры белән Балтика матросы кебек уңга-сулга селтәнеп. - Рейхстаг хәзер минем батальон кулында!.. Минем рөхсәттән башка Рейхстагта песи мыегы да селкенмәскә тиеш!.. Маковчылар ниндидер "оккупацион устав"лар хакында беренче тапкыр ишетә иде. Гомумән алганда, яхшы күңелле, кешелекле Неустроевның маковчыларга карата бинаның безнең кулга күчәр алдыннан гына шулай кискен үзгәрүе һич аңлашылмады. Кичәге комбатның болай гасаби тотышында байракчылар үзләренә янаган шом, куркынычны тойдылар. Болай да беләләр: маковчыларны генерал Шатилов буйсынуындагы Зинченко полкында да, Зинченко буйсынуындагы Неустроев батальонында да яратып бетермиләр. Ни өчен дигәндә, Маков төркемендәге 136 нчы бригада артиллеристлары аларга вакытлыча тагылган "вагон", ягъни алар Рейхстагка байрак элү өчен "командировкага килгән вакытлы әтәчләр". "Ашка төшкән тараканнар". Шуңа күрә көнчелекләре - көнгә, кыланышлары кырга сыймый. Имеш, читтән китермәсәләр, үз пехотасы элә алмыймыни байракны?! Шул ук комбат Неустроев аркасында Минин чак кына үзен һәм башкаларны шартлатмады. Бу болай булды. Шушы әрепләшүдән күпмедер вакыт үткәч, ниндидер ярыктан бертөркем фашистлар сытылып чыкты. Неустроев аларны граната белән тончыктырырга боерды. Минин боҗрасын суырып алып, гранатасын ыргытам дигәндә генә, шул ук Неустроев нишләптер "Ыргытмас-ка!" дигән боерык бирүгә, баскычлар мәйданчыгына, дистәләрчә офицерларын ияртеп, корпус командиры Перевёрткин килеп керде. Аның белән армиянең сәяси бүлеге җитәкчесе Лисицын да бар иде. Барысы үрә катты. Һәм Минин кулындагы "менә шартлый, менә шартлый" дип торган гранатасын учына кыскан килеш шым булды. Ул бу мизгелдә койрыгы ишеккә кысылган арысланны хәтерләтте. Башында бер генә агармаган чәч бөртеге дә калмагандыр! Әгәр дә кулындагы боҗрасы алынган граната ниндидер бер уңайсыз хәрәкәттән соң... үзе бер хәл!.. Мондагы халыкны күккә очырса?! Сәгать төнге икенче яртылар булгандыр. Минутлар авыр танк булып өстенә ябырылды.
Маков комкор каршына килеп рапорт бирергә дигәндә, Перевёрткин, "Кирәкми!" дигән кебегрәк ишарә ясап, сул кулы орденнар белән тулган күкрәгенә асылган Газетдингә таба юнәлде. - Заһитов! Туганкай!.. Маков Заһитовка баш какты. Командирының теләген аңлаган Газетдин, чыраен сытмыйча елмаерга тырышып, урыныннан күтәрелде һәм көр тавыш белән: - Иптәш корпус командиры! Капитан Маков җитәк-челегендәге төркем фашист Рейхстагы түбәсенә Советлар Союзының Җиңү Байрагын кадады! Ил җитәкчелеге куйган сугышчан бурыч үтәлде!.. Рапортны байрак элү-челәрнең берсе - өлкән сержант Газетдин Казыйхан улы Заһитов бирде!.. Һәм кочакларга дип барган комкор кочаклап өлгермәде, Газетдин үткер чалгы белән чабылган сарут үләне кебек урынында ауды. Ул аңын җуйган иде. Һәм бу 1 Май хөрмәтенә бирелгән соңгы корбан түгел иде. Барысы Газетдингә ташланды. Йөгереп дустына ярдәмгә килгән Минин кулында уч төбен ачарга ярамаган граната барлыгын исенә төшереп тыелды һәм читкәрәк китеп басты. Ул япон самурае кебек динамитлы үлемгә дучар: ни биленә бәйләп йөрткән байрагын ташлап китә алмый, ни дусларына ярдәм итә алмый, ни меңләгән кеше кайнашып сугышкан мәхшәрне ерып тышка чыга алмый иде. Ул, нәрсә булса да булыр дип, граната кыскан йодрыгын йомшартмыйча түзәргә булды... - Нинди батыр! - диде пафос белән ай кебек балкыган сары политбүлек җитәкчесе Лисицын. - Кем? Каян? - Татар, - диде янәшәдә генә басып торган Лисименко. - Татар. Башкортстаннан. - Татарлар - Татарстанда, - диде Лисицын. - Башкортстанда башкортлар була, иптәш өлкән сержант. - Ә ул Башкортстаннан татар, иптәш полковник, - дип төзәтте Лисименко. - Аларда киресе икән. Ул үзе шулай дия иде... Лисицынның яшел күзләре яшен яшьнәтеп тонды. Рейхстагка байрак элгән шатлыклы төндә, көтмәгәндә гади сугышчыдан алган сәяси сабактан Лисицынның йөзе караңгыланды. Газетдин аңына килеп күзләрен ачкандай итте. Ул саташа иде. Гитлер парламентының кирпеч валчыклары белән түшәлгән идәнендә яткан Янагыш егетенең баш өстендә, әнә биектә-биектә, нурлы ак болытларда тәхет, тәхет өстендә ак сакалы белән тирә-якны нурлаган Баба утыра. Күз алдыннан бер-бер артлы үттеләр: ак сакаллы Баба ул Аллаһ икән. Аның артында газиз әткәсе Казыйхан, газиз әнкәсе Хөсникамал. Туганнары. Туган авылы. Алар артында газизе Саҗидәсе. Шушы инде Ватан була. Шулар гынамы? Ә кендек каның тамган газиз җир?! Иман, тел һәм җыр?! Изүче белән изелүченең уртак ватаны була аламы? Сораулар җавапсыз калды. Табармы ул бу сорауларга җавапларны? Табармы, гомумән? Күз карасы күз кабагы эчендә оеп агарды, ул янә дә аңын югалтты.
Сәгать төнге икеләр чамасы булгандыр, атыш беразга тынып калды. Перевёрткин, кулы белән изәп, янына табибны чакырды. - Өлкән сержантны армия карамагында булган барлык чаралар белән аякка бастырырга. Сез аның өчен шәхси җавап бирәсез, - диде дә, Маковка мөрәҗәгать итте: - Сез, иптәш капитан, сезнең бишегезгә дә Советлар Союзы Героена документлар әзерләү өчен төркемегезне иртәнге 8.00 сәгатькә артбригада штабына алып киләсез! Калган катнашучыларга - Кызыл Байрак, Ленин орденнары! - Есть, алып килергә! - дип җавап бирде Маков. Минин, гранатасын учында кыскан килеш, урынында агач булып каткан иде. Генерал китүгә, Рейхстаг бинасына 380 нче полкның өлкән лейтенант Самсонов җитәкчелегендәге батальоны килеп керде. Самсонов белән Моабит төрмәсендә байрак алган байракчыларның аның батальонына бирелгән икенче төркеме командиры майор Бондарь, саплы байрак күтәргән ике байракчы бар иде. Алар Заһитов "сукмагы" буйлап мәйданчыкка күтәрелделәр. Кемнәр болар? - Иптәш майор, сезгә корпус штабы вәкиле буларак, түбәгә чыгып, Җиңү Байрагының эленгәнлеген раславыгызны үтенәм, - диде капитан Маков. Аннан комбат Самсоновка таба борылды. - Шушындый ук үтенеч белән мин сезгә дә мөрәҗәгать итәм, иптәш өлкән лейтенант. Шәһадәтлек итегез!.. Майор да, өлкән лейтенант та ләм-мим дәшмәделәр. Бондарь артыннан ике байракчы сүзсез генә Газетдин тапкан чыгыр буйлап түбәгә күтәрелделәр, шулай ук тавышсызтынсыз, гүя гади бер эш, чабата киндерәсен бәйләгән кыяфәт белән бил сындырмыйча гына, тигездән торып, Җиңү Алиһәсе атының арткы аягына үз байракларын беркеттеләр һәм шундый ук тынычлык белән аска төшеп, янында шәфкать туташлары мәш килгән аңсыз Заһитовка игътибар да итмичә үттеләр дә киттеләр. Шулай итеп, түбәдәге Беренче байрак астында Икенче байрак хасил булды. Бондарь һәм Самсонов тарафыннан Беренче байракка карата күрсәтелгән мондый шомлы битарафлыкның явыз куәт булып югарыдан төшкәне сизелеп тора иде. Мондый кәпрәю маковчыларны бик аптыратты. "Әллә кулындагы бу гранатаны Бондарьга тондырыргамы соң?! - һаман үзе шартлау хәлендә булган Минин башыннан әнә шундый куркыныч уй үтте. - Алла сакласын, уч төбен яндырган бу бәладән тизрәк котылырга кирәк". Каты кысудан йодрыгы да ойый башлады. Әмма аннан котылыр өчен бернинди форсат ачылмады. Киресенчә, мәшәкать арт-каннан-арта барды. Иртәнге сәгать дүртләр булгандыр, Рейхстагның астагы катына, бертөркем автоматчылар ияртеп, полк командиры Зинченко килеп керде, һәм үтә дә борчылган аһәң белән Неустроевка текәлеп: - Армия Хәрби Советының 5 нче санлы байрагы һәм аны эләргә тиешле сугышчылар кайда? - дип кычкырды.
- Мин мондый байрак һәм аны эләргә тиешле байракчылар хакында беренче тапкыр ишетәм, иптәш полковник! - диде үз полкларында шундый махсус байрак барлыгын бөтенләй белмәгән Неустроев, командирына туры карап. - Беренче байракны Маков төркеме элде бит инде? Тагын нинди байрак?! Инде аңардан соң Бондарь төркеменнән дә байрак куйдырттылар. Үзегез күргәнсездер, Рейхстагның тышкы диварында дистәләгән байрак җилферди, иптәш полковник!.. - Сез бернәрсә дә белмисез, капитан! - дип җикерде Зинченко һәм, колбиләүче плантаторга хас хәрәкәт ясап, авыр гәүдәле Неустроевны читкә этәреп җибәрде. - Байрак та, байракчылар да сезнең батальон карамагында булырга тиеш иде!.. Моны сез белмәгәч, мин белергә тиешме? Минем болай да эшем җитәрлек! Мин хәзер Рейхстаг коменданты! - Неустроев аптырап калды. Ул бу хакта тәүге тапкыр ишетә иде. Полк командиры исә бәйдән ычкынгандай йөренде. - Мин маршал Жуков үзе билгеләгән беренче комендант булам!.. Әйткәнне үтәгез!.. Бу сөйләшүнең шаһиты булган һәм, гадәттәгечә, "генераллардан да күбрәк белгән" сержант Щербина (андыйлар бездә буа буарлык!) байракның һәм аны эләргә тиешле сугышчыларның Гиммлер Йорты каршындагы бункерда - Зинченконың үзенең боерык пунктында әмер көтеп ятуларын җиткерде. - Аларны кичектергесез бирегә, Неустроев! - дип тагын җикерде Зинченко. - Байракны элү процедурасын башкару Рейхстаг коменданты тарафыннан сезгә - минем комбатыма тапшырыла! - Берест! Кичектергесез! - дип боерды замполитына бу кадәр кычкырыш-акырыштан айный төшкән Неустроев. - Гиммлер Йортына! Ут булып!.. Алып кил!.. "Әллә чынлап та Зинченконың лепкәсенә утыртыргамы бу динамитны?! - дип тагын кашынып куйды Минин. - Кара әле, бу этбаш үз байракчыларының кайда икәнен дә белми!" Утыртмас димә. Тәкать корыган чак. Әмма Ходай саклады. Зинченкосы да, шуны сизенгәндәй, китеп өлгерде. Лисименко, Минин бу сөйләшүне ишетеп торды. Боб-ров белән Маков югарыда, байрак төбендә сакта торалар, Заһитов исә камфора һәм уколлардан соң аңына килә башлаган иде. Иртәнге сәгать дүрттә, бәлки, бишенче яртылар булгандыр, шартлаулардан кызарган Берлин күгендә алланып таң беленгәндә, Рейхстаг эченә инде Өченче, бу юлы затлы тышлыклар кидерелгән, тантаналы, үзләре дә белмәгән 5 нче санлы байракны күтәреп, Неустроевның замполиты бүкәндәй таза гәүдәсенә маковчылардагы кебек кыска күн трофей куртканы, үзенә бәләкәй булганлыктан тарта-суза кигән, нәтиҗәдә түгәрәк корсагы курткасыннан бүлтәеп чыккан лейтенант Берест, берсеннән-берсе какча күренгән сержант Егоров һәм кече сержант Кантария, командирлар кырылып беткәннән соң, әле кичә генә рота командиры итеп билгеләнгән сержант Сьяновның бертөркем автоматчылары керде һәм тантаналы атлам белән Коронация залы аша үтеп, маковчылар күтәрелгән чыгыр каршына килеп туктады. Алар туйга ашкынгандай ашыга, ашкына иде.
Берест түбәдә Өченче булачак байракны инде анда күптән җилфердәгән Беренче һәм Икенче байрак яныннан үтеп, Рейхстагның Беренче байракка каршы яктагы көнчыгыш фронтоныннан күтәрелгән король Вильгельмның атлы сынына беркеттеләр. Бу вакыйгаларны күз алдыннан кичергән Минин юләрләнер хәлгә җиткән иде. Ачуыннан үзе белән шушыларны да шартлатудан курыккан сержант яшен тизлеге белән теге очтагы бәдрәфкә очып керде һәм түшәлеп яткан фашист гәүдәләре аша гранатасын унитазга томырды... Байракчылар үзләре элгән Беренче байракны 1 Майның иртәнге 5.00 сәгатенә кадәр сакладылар. Табиблар Газетдинне госпитальгә алып китәр өчен яңадан ут астына кертеп тышка алып чыгарга һәм гомерен куркыныч астына куярга җөрьәт итмәгән иделәр. Ниһаять, сугышчан бурычларын үтәгән Маков төркеменә Рейхстагтан чыгарга боерык булды. Дусларын ялгыз калдырмау һәм комкор Перевёрткинның геройлыкка документлар тутыру максатында, иртәнге сигезгә бригада штабына килергә кушкан боерыгын үтәү ниятендә, носилкадагы Газетдинне Маков, Лисименко, Бобров, Минин озата бардылар. Мольтке күперенә җиткәндә, каяндыр астан яссы йөгерек ут ачтылар, егетләр дошман ноктасын дүрт яклап тиз генә бастырып, Гиммлер Йортына исән-имин кайтып җиттеләр... Алар китү белән, Рейхстагта янгын башланды. Утны, безнекеләрне өтәсләп чыгарыр өчен, фашистлар махсус төрткән иде. Күн өстәлләре белән бергә янган бөркет сурәтле кәгазьләрдән, зиннәтле йорт җиһазларыннан гүя канатлары көйгән лачыннар очып чыга да, буыла-буыла сасы исләр тарата һәм учма-учма кара көл булып яңадан паркет идәнгә төшеп гөрселди. Неустроев һәм башка гаскәрбашлар, батальоннарын күз алдында кырдырмас-ка теләп, парламенттагы биш йөз бүлмәнең берсеннән икенчесенә күчеп, кул сугышын дәвам иттеләр... Ике-өч сәгать ял иткәч, Ватан алдындагы изге бурычны үтәүдән сөенешкән байракчылар күтәренке кәеф белән кырынып-юынып, комкор Перевёрткин кушкан боерыкны үтәп, артбригада штабына җыена башладылар. Газетдиннең түземле организмының тырышатырмаша өзеклектән чыга башлавы, хәленең яхшыра баруы, аның, ышансаң ышан, ышанмасаң - юк, күкрәге аша йөрәктән бер сантиметрда сулдарак ядрә үтәли чыккан кешенең, бу кадәр җаваплы эштән читтә калмас өчен хәтта алар белән бер җайда бригада штабына да барырга теләк белдерүе дусларының кәефен тагын да күтәреп җибәрде бугай. Аны ак болытлар өстендәге ак тәхеттә утырган Аллаһ Бабай коткарган иде. Егетләр аның солдат капчыгын һәм автоматын алып, ике яктан култыклап, тышка алып чыктылар. Төркемне штабтан җибәрелгән джип килеп алды. Маковка рәхмәт. Кеше турында хафаланырга аңа куш. Бу хәлне бермә-бер җиңеләйтте. Аларны, аталарча кайгыртып, бригаданың штаб начальнигы Арон Львович Бумагин каршылады. Авызы ерылып колагын узган иде. Бераз тыңкыш, "р" авазын йомшартып, сузыбрак сөйләгән үтә дә яхшы күңелле ябрәй абзый. Батырларның дүртесен бергә сурәткә чәкетеп алдылар. Маков читтә торып торды. "Аларга тарихта хөрмәтле урын, - диде ул. - Миңа анда соңрак керсәм дә ярый". Бумагин Җиңү Байрагын элгән Заһитов һәм Мининны "Правда" газетасы хәбәрчесе, язучы подполковник Борис Горбатов белән очраштырды. Язучы, кипкән коры тавышын баса төшеп, алар белән тәфсилле әңгәмә корды. Егетләр байрак элү барышында килеп чыккан кыенлыклар һәм нечкәлекләрне бәйнәбәйнә сөйләделәр, әмма хәбәрче, ни сәбәпледер, куен кенәгәсенә бер генә тамга да салмады. Кытай фарфорыннан бик нәзакәтле итеп эшләнгән савытларда бирелгән иртәнге аштан соң, разведдивизион командиры Владимир Абрамов аларның бишесенә дә Советлар Союзы Герое исеменә тәкъдир итү документларын тутырды. Газетдин Казыйхан улы Заһитов бәяләмәсендә мондый юллар бар иде:
"...Безнең гаскәрләр Берлин үзәгенә - Рейхстагка якынлашып килгәндә, иптәш Заһитов Рейхстагны алуда һәм аның түбәсенә беренче булып Җиңү Байрагы кадауда катнашырга теләк белдерде. 1945 елның 26 апрелендә Заһитов сержант Минин, өлкән сержант Бобров,өлкән сержант Лисименко белән бергә сугышчан бурычны үтәргә юнәлде. Һөҗүм иткән пехотаның алдыннан барып, Заһитов Рейхстагка үтү юлларын ачыклады, шуның белән безнең пехотага юл ачты. 28 апрельдә, разведчиклар немецларның тылына чыккач, немец сакчысына тап булды, әмма батырларча һәм тәвәккәл хәрәкәтләнеп, сакчыны юк итте, подвалга үтеп, 25 фашистны эләктерде. 29 апрельдә Заһитов үзенең иптәшләре белән немецлар тарафына үтеп кереп, Рейхстагка аткан безнең артиллерия утына юнәлеш биреп торды. Алар биләгән йортны немецлар уратып алды, ләкин батырлар бирелмәде. Автоматлар һәм гранаталарны эшкә җигеп, алар бу сугышта 40 фашистны юк итте һәм безнекеләр килгәнче йорт-ны саклап торды. 30 апрельдә Заһитов үзенең иптәшләре белән Рейхстагтан нибары 100 метрда гына картада күрсәтелмәгән канал булуын һәм аны кичеп чыгу юлларын ачыкладылар. Разведканың нәтиҗәләрен алар шундук радио аша 79 нчы корпус командирына хәбәр иттеләр. 30 апрельдә Заһитов Рейхстагка һөҗүм вакытында беренче булып шул бинага үтеп керде һәм үтәдән-үтәли күкрәк ярасы алды, ядрә аның партбилетын тишеп чыккан иде. Яраланган килеш, өлкән сержант Заһитов һәм сержант Минин Рейхстаг түбәсендәге манарага күтәрелеп, Беренче Җиңү Байрагын кададылар. Рейхстагны алу өчен барган сугышларда күрсәткән батырлыгы, ир-егетлеге һәм каһарманлыгы өчен иптәш Заһитов Советлар Союзы Герое исеменә лаек". 2 май иртәсендә генерал Вейдлинг җитәкчелегендәге Берлин гарнизоны кул күтәреп бирелде. 2 майның кичке җиделәр тирәсендә, ниһаять, Рейхстаг гарнизоны да каршылык күрсәтүдән туктады. Рейхстаг өчен барган сугышларда безнекеләр меңгә якын сугышчысын югалтты. Аларның 180 е Шатилов дивизиясенең Зинченко полкыннан - Газетдиннәр беркетелгән капитан Неустроев батальоныннан иде. Маков төркеменнән герой дәрәҗәсенә биш кешегә тутырылган документларны 2, 3, 6 май көннәрендә 136 нчы артбригада гаскәрбашы полковник Писарев, 79 нчы корпус командиры С. Перевёрткин, Өченче удар армиянең артиллерия гаскәрбашы һәм Өченче армия гаскәрбашы генерал-полковник В. Кузнецов үзе шәхси имзалары белән ныгыттылар. Барысы да әйбәт бара, барысы да тиешенчә бара иде. Әмма моннан соң башланган серле вакыйгалар Бөек Ватан сугышы дип аталган канкоеш елъязмасына аңлашылмас тап булып ятты...
Әлбәттә, Берлин алынды. Зеел калкулыкларындагы шикелле тездән кан елгасында алынды ул. Кызганыч, Жуковның гына түгел, барлык Ставканың тирәннән уйланып бетмәгән, ашыгыбрак кабул ителгән планы буенча Берлинны 1 Май хөрмәтенә алу операциясе Икенче бөтендөнья сугышының стратегик яктан иң шаккатыргыч, иң күп корбаннар бирелгән алышы буларак тарихта калды. "Война всё спишет" дигән язылмаган канун иң талантлы гаскәрбашларны да байтак сынады шул. Агымдагы шартлардан чыгып, бәлки, Жуковны кискен гаепләү урынлы да түгелдер. Һәлакәт бухгалтериясе язып калдырган: 16 апрельдән 8 майга кадәр, 22 тәүлек эчендә, совет гаскәрләре 361367, ягъни тәүлегенә 15712 солдат һәм офицерын югалтты. Мәскәү янындагы мондый югалтулар тәүлегенә 10910, Сталинградта 6392, Курск Дугасында 11313, Белоруссиядә 11262 кешене тәшкил иткән иде... Корбаннар һәм коелган каннар күләме белән горурланырга ярамый. Бу бары тик картайган черек империяләрнең үз мискиннәренә сеңдерә торган коллык сыйфаты. Кешелекнең иң кадерле байлыгы - Кеше Гомере. Корбаннар өчен үкенергә, үткән һәм киләчәк буыннар алдында гафу үтенергә кирәк. Шуңа күрә чын демократия корбаннарны мөмкин кадәр киметү, кеше гомерен озайту өчен көрәшә. Еллар үтәр һәм Икенче бөтендөнья сугышы яланнарын Мәскәүдән Берлинга кадәр сөреп чыккан "окоп корты" - урысның бөек язучысы, җәмәгать эшлеклесе Виктор Астафьев менә ни өчен Жуковны "Урыс халкының иң бөек бракоделы" дип атар... Бәлки, кискенрәк бәядер. Жуковны, заманнар аша сикереп, "душегуб", ягъни "җанкыяр" дип атаучылар да табыла. Биредә тарихның күзенә объектив караучы тарихчы кирәк. Табылырмы ул бездә? Табылса, кайчан? Берлинны алу өчен барган сугышларда безнең югалтулар 361367 генәме? Ике-өч тапкыр артык түгелме? Шул чорда тылда өзлегеп, ачлык-ялангачлыктан ничә йөз мең кеше үлде икән? Болар сугыш корбаны түгелмени? Аларны кем анык итеп санаган?! Көнбатыш чыганакларында язылуынча, корбаннарыбызны, чынлап та, икегә тапкырласак таман булмасмы? Шулай да бу вакыйгаларга 70 ел булган көннәрдә Жуков авызыннан үз хаталарын бераз гына булса да тануын ишетү безнең ятим күңелләребезне бераз йомшарткандай итә. 2 майның өйләсе тирәсендә репортёрларның чек-чек фотоаппарат чәкетүләре, операторларның туктаусыз киноаппаратларын теркелдәтүләре астында Егоров белән Кантария 5 нче санлы байракны король Вильгельм атының тубыгыннан алып, Рейхстагның үзәк гөмбәзенә күтәрде. 2 майның өйләсе тирәсендә, иң туры мәгънәсендә әйткәндә, Европада Икенче бөтендөнья сугышын тәмамлаган Газетдин Казыйхан улы Заһитовны янә дә аңын югалткан хәлендә госпитальгә алып киттеләр.
Көчле организм нибары бер ай эчендә ныгып аякка басар. Артбригада гаскәрбашы биргән мөмкинлектән файдаланып, туган авылына бер айга ялга кайтып килер. Әтисенең үлемен шул чакта гына ишетер. Ул аның каберенә көн саен диярлек килеп китәр. Кешегә бер генә дә авыр сүз әйтмәгән йомшак күңелле бәндә иде, мәрхүм. Ул балаларына карама каерысыннан чабата ясый иде. Андый чабаталарны авылда ул гына ясый белә иде. Бер ел киясең. Һич туздырып булмый. Йөри-йөри күнгә әвереләләр... Әнисе тартылып-суырылып калган. Әтисе вафатыннан соң, балта остасы Кәрам Бикбулатовта тормышта булган өлкән кызы Хөсникамалда яшәгән. Балалары юк икән. (Бераз алга китеп әйтеп куйсаң да урынлыдыр: 1919 елгы Хөсникамал, баласыз калып, Газетдин туганын искә алу кичәсендә катнашып, 1997 елда вафат булыр. - А.Х.) Шулчаклы кайгы, күпме яңалык! Сәгыйдулла абыйсы әле фронттан кайтмаган. Ул тугантумачаларын, аларның нигезләрен яд итте. Бисмиллалы бәрәкәт белән бер төенчек күчтәнәч барысына да җитте. Өлкән абыйсы Тимербай Нәгыймә җиңгәчәе белән балалар үстереп ята. Сафра сеңлесе Галим дигән уңган егеткә кияүгә чыккан. Артачак Заһитовлар! Менә кайда куаныч! Тагын бер бик тә үкенечле хәбәрне кичерер. Ул Рейхстаг түбәсен яулаган көннәрсәгатьләрдә Свердлаудан иптәшләре белән кайткан бер шахтёр аның сөекле Саҗидәсен урлап, бирелмәсә үтерү белән куркытып мәсхәрәләгән һәм мәҗбүриләп үзе белән алып киткән. Ничек?! Шулай бирешеп, муенчакта китеп барырга, Саҗидәсе бозау хәленә төшкәнмени? Бәлки, ялгышадыр? Хатын-кызның хәле икенчерәк бит аның. Үзенә кул салыр хәлгә җиткән кыз, китәргә теләмичә, арбада дау куптарып, үкси-үкси, чәч толымнары белән юлны себереп барган, дип сөйләделәр. Менә монысы дөрестер. Бер башын кая куярга белмәгән Газетдин теге Свердлау шахтёрының төбен-тамырын табып, атып егып, чынлап та шахтасына тыгып кайтырга дип юлга чыкты. Бәлки, тәүбә-тәүбә, икесен берьюлы? Ул хәзер өйләнә алырмы? Теге мәкальне онытма. Урау булса да - юл яхшы, сукыр булса да - кыз яхшы" дигән татар. Әмма Газетдинне кырын эштән саклап артыннан куа чыккан дус егетләре Галимҗан белән Кодрәт аны бу буласы булган, буявы сеңгән яшьлек юләрлеген берничек тә төзәтә алмаячагына, киресенчә, бәлагә генә тарыячагына ышандырып, кире алып кайта алдылар. Кодрәт дигәннән... Газетдиннең армиягә чакырылганыннан бирле - биш ел! - очрашканнары юк иде аларның. Койрыгын кыстырсалар да эндәшми-тындашмый торган, юкагач шикелле ак, җәйпәк башлы, гел җылыйсы килеп торган сытык йөзле бу егет сугышны рота каптенармусы булып үткәреп җибәргән. Туганнары сөйләвенчә, ул төн йокысында да, көндезен йокымсырап китсә дә "Штабтан шылтыратмадылармы?" дип сикереп тора икән. "Макаронник"ка калган. Запорожьедан ялга кайткан. Ничек туры килгәннәр диген! Махсус тырышсаң да туры китереп булмас. Кайвакыт Газетдингә Кодрәт аның артыннан күзәткән кебек тоела. Туган авылыннан шундый да кодрәтсез Кодрәт була диме?! Китче, булмас ла!.. Рейхстагны алучылар арасында да күп иде Вәлиевләр, Булатовлар, Килкиевләр, Габитовлар дигән милләттәшләре. Әмма сугыш бетте, алар комга сеңгән су кебек каядыр юкка чыктылар да куйдылар. Юлга чыккан җиреннән бүленеп, кире туган авылына кайткач, Газетдин үзендә моңа кадәр күрелмәгән моң яратылуын тойды. Ул аны табигатькә тартты. Сагындырылган!
Туган табигатенә кайтуын ул клуб артындагы Олы Күлдән башлады. Алар биредә бозлавык ясап, асларына тимер кагылган агач шугычларда шуалар иде. Чуртанлы Тау түбәсенә күтәрелде. Аннан лачын кебек очып төшкән чаңгылары кая икән? Бөре елгасы, Алан Саз, Мырза Күл буйларындагы урманнарын, баскыч-баскыч булып йөгереп төшкән чишмәләрен барып күрде. Алар кайсы яклары белән Пушкинның Царское Село фонтаннарыннан ким?! Аңарда беренче тапкыр шигырь яратылды: Әнә чибәр басып тора, Түш белән җилне үбеп. Чәчкәләр белән күпергән Сирень куагы кебек... Ул Саҗидәсен тиз генә оныта алмады. Кайгыдан моң туган кебек, моңнан кайгы да туа икән. Ул бер ай эчендә үзе белән алып кайткан трофей аккордеонда татарның иң тирән моң катламнарын актарып чыгарды. Ул оста гармунчылардан калышмаслык итеп уйный иде! Менә мог-җиза тек могҗиза! Гармунында, авылдашлары аптырауга карамастан, кичен түгел, гел иртәсендә уйный иде. Сыздыра немецның бар дөньяга атаклы "Weltmeister"ы! Ничек кенә сыздыра! Күкрәгенә "Klingenthal Deutschland" дип язылса да, татар тальянына әйләнде дә куйды. Һава саф чөнки. Татар күңеле саф. Очтан-очка мөгрәп, сыер малы көтүгә чыга. Ә менә ихатасында үзе кайткач буратырга дигән бүрәнәләр өстенә кунаклап алган Газетдин-солдат аккордеонда сыздыра!.. Хәзер хатирәсе мәңгегә аерылган, мәңге күрешмәячәк, төсе тасма-тасма итеп теленеп, Рейхстаг түбәсендәге байракны ныгыткан кулъяулыгында гына калган Саҗидәсе турында җыр да туып куйды бит әле! Җырның сүзләре үзеннән-үзе хәтергә килде. Аларда үпкә юк түгел иде. Алар халыктан иде: Син дә кара каш идең, Мин дә кара каш идем. Син ятларга карамасаң, Мин дә карамас идем... Шунысы кызык, авылда бер ай булып, Рейхстагка Беренче Җиңү Байрагын элүе, шул чакта яралануы турында ул бер сүз дә ычкындырмады. Нинди тыйнаклык! Тыйнаклык кынамы?! Башка берәр сере юк идеме мондый телсезлекнең? Бар иде шул. Госпитальдән чыгып, авылына кайтырга җыенганда, аны СМЕРШ контрразведкасына чакырып, "Рейхстагны алу барышында үзенә генә билгеле хәрби серне беркайчан да тышка чыгармау" турында кул куйдыртканнар иде... Ялдан соң ул хәрби хезмәтен дәвам итәргә дип, кире Берлинга, Бранденбургка килер. Хезмәт иткән 136 нчы артбригадасы шунда күчерелгән иде. Яраланган күңеле барыбер хәрби хезмәттә түгел, авылында булыр, армия тормышы гүя бернинди үзгәрешсез аңардан башка дәвам иткән кебек тоелыр.
3 майда 14.00 сәгатьтә Егоров белән Кантария элгән 5 нче санлы Җиңү Байрагы комкор Перевёрткин боерыгы белән Рейхстаг гөмбәзеннән алыныр, аны дубликат - алсу төстәге урак-чүкечле СССР дәүләт әләме алыштырыр... Әллә шуңамы, Перевёрткин югарыга җибәргән хәбәр-намәләрендә Маков төркемендәге әле бая гына "сөекле бөркетләрем" дип атаган егетләрен бөтенләй дә оныта. Ул, битлеген алыштырып, икейөзлегә әйләнә, "бөркетләренең" хәтта беренче булып байрак элүләрен искә дә алмый. Генерал бары тик 5 нче санлы байрак турында гына борчыла. Перевёрткинның үтенеченә Жуков артык игътибар итмәсә дә, үтенеч өченче булып эленгән, 5 нче санын йөрткән байракны Беренче байрак статусында ныгытып, тарихта калдыруда бик зур роль уйнады. Нәкъ Перевёрткин әмере белән 2 майның икенче яртысында Егоров белән Кантария 5 нче байракны король Вильгельмның аргамагы тубыгыннан Рейхстаг гөмбәзенә күчерде. Биектә, шәрәләнгән бәбкәләрдә тирбәлеп, байракны ныгыткан Егоров, саксызлыгы аркасында ычкынып китеп, чак кына үлми калды. Аны бомба җимергән бәбкә тимеренә эләккән сырмасы гына коткарды... Беренче байрак турында ары таба ләм-мим сүз ише-телмәс. Ул бүгенге көнгә кадәр эзсез калыр. 50 нче елларда маковчылар үзләренең бәяләнмәгән батырлыгы һәм Беренче байракның язмышы турында борчылып элеккеге комкорлары, ул елларда СССР эчке эшләр министры урынбасары булып эшләгән Перевёрткин, ягъни кичә генә бергә авыр юллар үткән командирлары янына "күрешеп чыгарга" кергәч, ул аларны кабул да итмәс. Кем белә, бәлки, ул байрак исән-сау булып, безләр кертелми торган яшерен архивларда сакланадыр да. Шулай итеп, юктан гына бер байрак өчәүгә, өченче байрак беренчегә - ялган чынга әйләндерелер. Ул үзе гаскәрбашларның яшерен коды буенча 5 нче санын йөртер. Менә фантазиягә нинди бай без! Бишкә кадәр генә санарга да булдырабыз! Кешелекне ышандырыр өчен, ялган байракның да күчермәсен генә күрсәтәбез! Егоров белән Кантария элгән байрак исә 20 июньдә Ли-2 очкычында Мәскәүгә Иосиф Сталин тарафына озатыла. Ләкин алдан күрүчән юлбашчыбыз 5 нче санлы байракны күзеннән үткәргәннән соң, күрәсең, халыкара гаугадан сакланып, аны Җиңү парадына чыгармаска карар итә. Парад гаскәрбашы Рокоссовскийның байракчылары кулына тапшырыласы һәм парадта катнашасы урында, барлык информациягә ия булган юлбашчының серле әмерен үтәп, байрак "ни өчендер" парадның беренче репитициясеннән соң кичектергесез рәвештә туп-турыдан СССР Кораллы Көчләренең Үзәк музеена җибәрелә. Һәм ул бүген дә генерал Шатиловның 150 нче Идрица дивизиясе сугышчылары Рейхстагка кадаган бердәнбер байрак сыйфатында экскурсантларның күзләренә сөял салып тора. Парадларда, әйткәнемчә, аның күчермәсе генә катнаша. Мәскәүдәге беренче Җиңү парады һәм башка юбилей тантаналары да менә 70 ел инде әнә шул чын беренче каһарманнардан һәм алар элгән беренче чын байрактан башка үтте, үтә һәм гаделлек кайтканчы тагын да ничә еллар үтәр әле?! Шунысы кызык: беренче Җиңү парадын-да даһи Сәйдәшнең "Кызыл Армия маршы" яңгыраган дигән риваять яши халыкта. Җир йөзендә иң яхшы хәрби музыка үрнәге буларак танылган бу музыкадан тетрәнгән кичәге нарком Клим Ворошилов мавзолей баскычларыннан төшеп, атаклы татар композиторына алтын сәгать бүләк итәр, тик Җиңүне якынайту өчен гомерен биргән Газетдин кардәшебез генә бу тантананы күрә алмас.
Байрак эленгәннән соң берничә көннән Заһитов, Минин, Лисименко, Бобров һәм Маков Советлар Союзы Героеның алтын медале урынына Кызыл Байрак ордены белән бүләкләнер. Ә калганнар? Калганнар Советлар Союзы Герое дигән югары бүләккә лаек булып, Алтын Йолдыз һәм Ленин орденын күкрәгенә тагар. Ничек итеп? Нинди юллар белән? Алда сүз шул хакта барачак.
Өченче кисәк
Урланган йолдыз
I бүлек
1945 елның 2 маенда, әле Беренче байрак эленүгә бер генә тәүлек тулып килгәндә, Рейхстаг бинасы - түбәсе, аның ике каты, төрле урыннарыннан - берсе берничә минут, берсе берничә сәгать соңрак эленгән кырыкка якын кызыл байрак, әләм, әләмчек, флаг, тукыма кисәкләре белән чуарланып өлгерде. Кырмыска оясын хәтерләткән, һәркем Рейхстаг ташларында үзенең исем-фамилиясен мәңгеләштерергә тырышып кайнашкан, әле Җиңү комарыннан исереп котлашкан шартларда бу байрак, бу әләмнәрнең кайсысы беренче, кайсысы армия, кайсысы дивизия, корпус, бригада, полк байрагы икәнлеген ачык-лавы кыен да һәм аның турында баш ваткан кеше дә юк иде кебек. Инде ике-өч тәүлек үтүгә, Җиңү ләззәте һушыңа килү, айну белән алышынгач, совет командованиесенең байрак элүче һәр сугышчыга Советлар Союзы Герое исеме биреләчәк дигән бар дөнья алдындагы вәгъдәсе искә төшеп, һәркемдә беренче булу теләге котырды. Дүрт ел Молотов-Риббентроп арасындагы яшерен килешү буенча Көнбатыш Украина, Бессарабия-Буковина, Балтыйк буйлары илләрен бүлү, фин операцияләрен исәпкә алганда, 6-7 ел буе сугыш чирәмен сөргән һәр солдатның мондый дәгъватка, һичшиксез, хокукы бар иде. Әйтик, Газетдин җитәкчелегендә Рейхстаг капкасын бүрәнә белән җимергән 20 солдатның Советлар Союзы Герое исеменә дәгъва итәргә хакы бар идеме? Бар иде!.. Әмма чамасыз вәгъдә биргән җитәкчелеккә, нишләтәсең, бүләкләрне сайлаганда чамалап санарга туры килде. Җитмәсә, хәлне катлауландырып, Өченче удар армия штабларына һәм сәяси бүлекләренә геройлык сорап агыл-ган документлар ташкынында аяк-кул сындырырлык буталчыклык килеп чыкты. Байрак элүчеләрнең үзләреннән тыш, вәгъдәнең үтәлергә тиешле критерийларының анык кына билгеләнмәве, "авось" дигән черек түшәмнән алынганлыгы, Рейхстагны тизрәк кулга төшерү өчен коры энтузиазм, "матур ялган", коткыга юнәлтелгәнлеге, гади сугышчының вәгъдәне артык беркатлы аңлавы, болардан тыш, байракны элгәндә, кемнең кемгәдер ниндидер күз кырые белән ярдәм күрсәтеп, иңен куеп, нәрсәнедер алып биреп, кемнедер илтеп куюы һ. б. һ. б гамәлләр нәтиҗәсендә - азмыни! Кыскасы, герой өмет итүчеләр барысы-барысы, чама дигән нәрсәне югалтып, вәгъдә-иман йолдызын күкрәкләрендә күреп ләззәтләнделәр. Әмма вәгъдә имансыз булып чыкты. Шунысы кызык: бу ташкынның башлангыч дулкыннарында Егоров белән Кантария исемнәре бөтенләй исемлектә дә, истә дә юк иде. Бүләкләнү корчаңгысы кузгалган мәхшәрнең беренче көннәрендә, хәтта армия Хәрби советының 5 нче санлы байрагы сакланган һәм үзенә буйсынган Зинченконың 756 нчы полкында хезмәт иткән "ике батыр Егоров һәм Кантариянең "батялар"ы - 150 нче дивизия гаскәрбашы Шатилов та аларны телгә алмый.
Ни сәбәпле? Бер караганда, бу сорауга мин түгел, ә хәрби җинаятькә тиң әлеге гамәлне тикшерүче эзтабар "Дәүләт Комис-сиясе" җавап бирергә тиеш. Бүгенге көнгә кадәр сазлык-ларда җирләнми яткан миллион сугышчыларның черегән сөякләрен нишләтергә дигән сорауга да шушы ук "кәмис" җавап тотарга тиеш. Һәрхәлдә, әгәр сугыш тәмамлангач та җавап бирмәгәннәр икән, хет сугыш тәмамланганнан соң 70 ел үткән көннәрдә бирергә тиешләр иде. Мин, язучы буларак, бу әсәремдә алдыма куелган бурычымны инде үтәдем дип уйлыйм; кулымнан килгәнчә һәм бу темага миңа кадәр язган каләмдәшләрем туплаган, тарих калдырган документлар нигезендә фашизм парламенты түбәсенә Беренче Җиңү Байрагын Маков төркеме кадаганлыгын сурәтләргә тырыштым. Бу сурәт - имани раслау, объектив хакыйкать. Сүзеңдә торып, вәгъдә ителгән батырлыкка тиешле әҗерен - Алтын Йолдызын биреп зурлаган хәлдә, тарих шушында чишелеп, шушында тәмамланырга тиеш иде кебек. Әгәр дә шушы объектив тарихка субъектив, ягъни кеше факторы тудырган тарих килеп кереп, кешене рәнҗетмәгән булса. Әгәр дә югары галиҗәнап гаскәрбашлар эшелонэшелон трофей кайтарырга онытмыйча, солдатларына җиңү калаен бирергә онытмаган булсалар. Әмма шул калай өчен тарихи көрәш башланган гына булган икән!.. Әйе, без тәмамланган дип уйлаган тарихның бары тик партия Үзәк Комитеты, аның Политбюросы, Генераль секретаре, Оборона Дәүләт Комитеты рәисе генералиссимус Сталин, аның балталы җәллады Берия, Кызыл Армия җитәкчелеге, Генераль штаб, Беренче Белоруссия фронты Гаскәрбашы Жуков, НКВД, СМЕРШ кебек яшерен күзәтү, репрессия органнары оештырган, катнашкан, аларга гына билгеле булган, бар көч-резервны бердәм майланган механизм итеп уенга керткән интриганың иң хурлыклы, иң оятсыз өлеше бары тик башланган гына булып чыкты. Кешелек тарихында нинди генә җинаятьләр юк. Әмма гади солдатка каршы ун миллионлаган армия, МГБ-КГБ, СМЕРШ кебек репрессив аппаратны җигеп, аның калебе, инсани намусы, Аллаһ тарафыннан һидая-бүләк буларак төшкән милли үзбилгеләнеше, милли үзаңыннан чыгып, бер кашык хәләл ашыннан, шатлыктан тамган бер тамчы яшеннән, күкрәкне тишеп үткән 10 граммлы кургаштан соң, шул күкрәккә кунарга тиешле 20 грамм-лык салкын тимереннән мәхрүм итү кебек бу кадәр түбәнлек, бу кадәр кешелексезлек, мордарлыкны иң кансыз империяләр тарихы да хәтерләми. Тарих үзенең менә шушы ике өлештән торуы белән кызыклы икән. Объектив тарих үзе генә кешелек өчен кызык булалмый, имеш. Ул укыганда мавыктырмый, арыта, туйдыра, имеш. Шайтан аны котыртып, ялгыш юлдан җибәреп "кызыклы итсә", бу инде "субъектив тарих"ка әйләнә. Объектка субъект килеп керү белән, хис-тойгылар нечкәрә йә тупасла-на, теләсә нинди, хәтта иң ямьсез тарих та сәнгать объектына әверелә. Куану урынына әрнү, рәхмәт әйтү урынына биткә төкерү - тормышның табигый халәтенә әверелә. Әгәр объектта менә шушы субъектның интригасы - астыртын эш, фетнә, мәкер, коткы, кеше учы белән янгын сүндерү очраклары янәшәдән килмәсә, кешелек язмышында сәнгать - илаһи шигърият, бөек чәчмә әсәрләр, үлемсез музыка, сынлы сәнгать тумаган булыр иде...
Дар агачы мәйданын хәтерләткән соңгы тарихыбыздагы бу интрига кешене, аның нәселен, нәселенең язмышын, киләчәген чүп урынына да санамаган хайвани законсызлык - бу көтелмәгән хәл минем ошбу тарихи-фәлсәфи хезмәтемнең, ничек кенә теләмәсәм дә, табигатен-жанрын үзгәртеп, мине икенче - гөманлап тикшеренүче "прка-рул" юлыннан кереп китәргә мәҗбүр итте. Бу Маков төркеменең гражданлык намусы өчен көрәш кенә түгел. Чын тарихны аякка бастыру бер татар милләте, Россия дәүләте, аның барча милләтләре генә түгел, кешелек цивилизациясе тарихының бурычы... Кыскасы, сугышның сәхнә артында барган яшерен акты болайрак иде. 
II бүлек
Иртәгә, 20 апрель таңында башланырга тиешле Берлин операциясе алдыннан, төгәл әйткәндә, 19 апрельнең яңгырлы кичендә, Жуковның боерык пунктында ВЧ телефоны шылтырады. Шылтыратучы Сталин да, Генштаб та түгел иде. Эт кебек арыган, әле генә диспозициядән кайтып кереп өстендәге юеш бөркәнчеген дә салып өлгермәгән маршал, канәгатьсезлектән авыз читен чалшайтып, теләр-теләмәс кенә трубканы алды. - Жуков тыңлый. - Георгий!.. Хәерле кич. Лаврентий була әле бу... Җир йөзендә иң көчле кешеләрнең дә иң көчсез минутлары була. Маршалның нәкъ шундый мизгеле иде. Бу - адәм баласына чыгып килгән кояшның батачагын раслый торган фал. Жуков "хәерле кич" теләгән кешенең исеменнән генә, үзе дә сизмәстән, сеңерләре белән суырылып, күз белән колакка әйләнде. Элемтәнең теге очында хөкүмәт рәисе, Сталинның иминлек мәсьәләләре буенча алыштыргысыз урынбасары, эчке эшләр министры, бер үк вакытта Политбюро әгъзалыгына кандидат, Оборона Дәүләт Комитеты әгъзасы Лаврентий Павлович Берия үзе иде. Бериядән телефон шылтыравы - үзе үк авырткан башка тимер таяк. Бер караганда, аралары бик якыннан булмаса да, артык салкыннан да түгел: сугышка кадәр Генераль штаб җитәкчесе, аңардан алда Киев махсус хәрби округы гаскәрбашы булып эшләгән елларда аларның юллары кисешкәләде. Юллар кисешми кала да алмады, чөнки, ни өчен дигәндә, Үзәк Комитетның кабинет күселәрен җене сөймәгән Сталин советларның репрессив сука-буразнасыннан күтәрелгән бу ике гамәлчесен үзенә аеруча якынайтты: аларның беренчесе - партия-совет системасының күзе-колагы Берия, икенчесе армия ташбашы, армия йодрыгы Жуков иде. Алар берберсенә капма-каршы - аерыла да, бергә дә була алмаган затлар. Берия никадәр сабыр, мәкерле интриган булса, Жуков шулкадәр интриганы белмәгән сабырсыз алабарман. Менә ни өчен Жуков Бериядән көнләшми, шөлли, ә Берия Жуковтан шөлләми, көнләшә иде.
Менә ни өчен Берия белән һәр очрашудан соң, чүбектәй чәйнәлгән телен дәвалау өчен, шәхси табибы аның авызын бака яфрагы төнәтмәсе белән чайкаттыра. Әлбәттә, аларның күбрәк мәгълүмат алмашкан сирәк очрашуларында, фикер алышуларында сүз дәүләт күләмендәге оборона мәсьәләләре, дәүләт иминлеге турында барды. Халхин-Гол сугышыннан кайтып кына кергән, бик зур карьера үсешен кичергән героик зат Жуков, үзенең Берия дә буйсындыра алмаган абруеннан файдаланып, армиядә полктан башлап округ гаскәрбашларына кадәр "чистартулар" вакытында байтак кына гаскәрбашларны саклап кала алды. Берия моның өчен аңа ачу саклады. Иң мөһиме - биш елда дистәләгән анкета тутырып, сыйнфый яктан зарарсыз булуын раслап, үзен-үзе саклап кала алды. Шунысына рәхмәт!.. Әмма... яшерми, җаны-калебе үтәли күренгән күпме намуслы генералларның, сугыш фәне профессорларыннан сержантларына кадәр үлем карарына имзасын салырга, шулай итеп, тешен кыса-кыса, телен чәйни-чәйни, Кызыл Армия үстерә алган алтын офицерлар фондының башын балта белән чабып, командирсыз, кадрсыз, фәнсез, һушсыз калдыру гөнаһында катнашырга да туры килде аңа. Генерал Рокоссовский, Горбатов, Мерецковлар язмышын гына ал! Алар бит меңләгән иде! Фронтлар комсоставсыз калгач, төрмәдән чакыртып алды бит ул аларны! Адәм башын бүкәнгә салганда, үзләренең гаделлек идеалларына хезмәт итүләрендә шик тә булмады аларда. Илнең тышы - капиталистик дошман камавында, эче - сыйнфый дошман ямавында. Кая карама дошман! Бериянең менә шул эчке эшләр халык комиссары Ежовның дәүләт иминлеге буенча урынбасары вазифасын башкарган чорларыннан беләләр бер-берсен. Аларны, партия номенклатурасын, яңа вазифага билгеләнгән кешенең анкетасы белән таныштыралар иде. 1938 елда НКВДның Баш идарәсенә җитәкче итеп куелган Бериянең тәрҗемәи хәлен укып, ул аның грузин тамырын хәтерендә калдырган иде. Жуков шушы мәгълүматны файдаланырга булды: - Хәерле кич, Лавренти Павлес дзе. - Шулай да хәтерлисең! - дип кычкырып җибәрде үзенең ата-анасы кушкан исемен ишетеп куанганын да, әллә гарьләнгәнен дә белгертмәгән Берия. - Нинди хәтәр хәтер синдә! Миндә андый хәтер юк. Минем хәтер - тишек иләк. Әмма алай ук кирәкмәс иде, Георгий Константинович... Бер караганда, минем сиңа шылтыратуымның әллә нинди искитәрлек сәбәбе дә юк. Җитди хәбәр шифровкаларда китә, беләсең. Ә мин сиңа болай гына, иске дуслык буенча гына чыбыклы элемтәдән шылтыратып ятам... Бериянең беркайчан да җитди сәбәпсез уенга кермә-гәнен яхшы белгән Жуков бу юлы аеруча сагая төште. Нәрсә, Хуҗа үзе тикшертәме? - Әле генә тәмамланган утырыштан соң, тукта, мин әйтәм, Георгий Константиновичка барлык Политбюро исеменнән... иртәгә башланачак вакыйгаларда уңышлы оператив иркенлек яулавын теләп шылтыратыйм әле. Иптәшләр сиңа уңышлар тели...
- Рәхмәт, рәхмәт. - Болай, гомуми катлаулылыклар... көтелмидер бит? Ставка, Генераль штаб карамагындагы бу мәсьәлә Берия вәкаләтенә кермәсә дә, дәүләт НКВДның генераль комиссары Берлин операциясе башланыр алдыннан бары тик иминлек хезмәтенә генә катнашы булган "нәрсәнедер" беләсе килә, әмма аны ни өчендер суза иде. - Юк. Барысы да директив ният буенча бара. Әмма сугыш эше кичен башланган яңгыр кебек: иртәнгә туктармы-юкмы, белеп булмый, Лаврентий Павлович... Ә менә Жуковның, ничек кенә теләсә дә, "Политбюро нинди мәсьәләләр карады соң?" дигән ябышкак сорауны бирергә хокукы да юк, вәкаләтләре дә җитми иде. Әмма моңа кадәр күбрәк шифрлы документлар белән эш иткән Берия, бу юлы үзен бик иркен тотып, борчыган нәрсәсен үзе үк ачып салды. - Борынгы грузиннар йоласы буенча, тазалык-саулык сорашканнан соң, без бер көрәгә шәраб эчәргә тиешбез... Цинандали, хванчкари. Хуҗабыз яраткан киндзмараули булса, тагын да яхшы. Әмма без мондый егетлекне чыбыклы элемтә буенча эшли алмаганлыктан, киләчәккә калдырыйк та, өченче... төп бурычыбызга керешик... - Берия бераз тын торды. - Георгий Константинович, хәзер безнең гаскәрләр чит ил территорияләре буйлап үтә. Җаныбыз-тәнебез коммунист, ә баскан җиребез, еш кына ашаган кашыгыбыз - буржуаз. Совет кешесенең тәненә чит... буржуаз микроб ябышмасын өчен... үзең беләсең, безгә бик тә уяу булырга кирәк. Аеруча безгә плацдармны һәр армиябезнең ук очында барган штрафбатлар яулап биргәндә... - Жуков Бериянең үз карамагында булган штрафниклар белән горурланганын белә иде. - Син мине ишетәсеңме? - Ишетәм, дзе, бик яхшы ишетәм. - Әйе, аңлаудан алда ишетү яхшырак. Җиңүчеләр мундирында илгә буржуаз бет алып кайтмаска иде. Мундирдагы аел-сәдәпләр генә ялтырап торсын. Әйе, җиңеп кайтканнан соң, илебездә коммунист декабристлар үр-чемәсен өчен, Көнбатыш идеологиясендә чери башлаган элементларны вакытында ачыклап барырга... һәм тамырларын урынында корыту ниятендә штрафбатларда гына түгел, полк масштабындагы һәр хәрби частьта СМЕРШның аерым бүлекләрен булдыру мөһим... Бериянең авызыннан, вулкан кебек гөлт-гөлт итеп, нәфрәт ялкыны ургылды. - Мин синнән шундыйрак юнәлештәге шифрограмма алган да идем... - Менә-менә! Минем ВЧ буенча өстәмә шылтыра-туымның өстенә бастың!.. Хуҗа да бу мәсьәлә белән кызыксына. Без үз тарафыбыздан СМЕРШ контрразведкасы җитәкчесе генерал-полковник Абакумов, СМЕРШның Беренче Белоруссия фронты буенча вәкиле, синең урынбасарың генерал Серовка күрсәтмә бирдек. Өстәмә вәкаләтләр кирәк булса, сиңа минем исемнән чыгарлар. Син, Югары гаскәрбашыбыз урынбасары һәм Дәүләт Оборона Комитеты әгъзасы, чит территорияләрдәге гаскәрләребезнең сыйнфый сафлыгын саклау буенча өстәмә чаралар күрсәң иде. Буржуаз корчаңгы, зараза алып кайтмаска иде, Жора. Бу - бер.
- Бу - бер, - дип кабатлады вәгазь тонындагы мондый сөйләшүдән кәефе киткән Жуков, ул уңайсызрак хәрәкәт ясады һәм өстәленнән адъютанты кертеп куйган чәчкә савытын төшереп ватты. Шулчак пыяла ватылган тавышка килеп кергән кизү адъютант - какча полковник - позициядән чыланып кайт-кан, көтмәгәндә, утырырга да онытып, газаплы сөйләшү алып барган гаскәрбашы иңеннән юеш бөркәнчеген салдырып алды, урындык китереп куйды. Жуков лап итеп утырды. "Бер" дигән нәрсә хәзерге минутта НКВД аша Хуҗаның үзеннән төшкән күрсәтмә иде, әлбәттә. Берия чәчкә савыты ватылган авазларны ишеттеме? Юк бугай. Ул, берни булмагандай, сүзен дәвам итте: - Политбюро соңгы елларда Кафтау алды, Кафтау һәм Кырымның илгә хыянәт иткән халыкларын... Һәм кайбер... - Берия, тирән итеп тын алып, күз уңында тоткан халыкларның исемнәрен телгә алмаска тырышты. - Совет Социалистик Республикалар Союзының кан дошманнары белән хезмәттәшлеккә кергән коллаборационистларны үз ватаннарыннан читкәрәк күчерүдәге безнең тырышлыкларыбызга югары бәя бирде. Океан арты адвокатлары моны "депортация" дип атый. Атасыннар! Әмма хыянәтчеләр депортант була алмый, алар "спецпереселенец"лар! Бу агуларын чәчәргә урын тапмаган еланнарны Кара диңгез суларыннан аерып, агуларын комлыкка, сазлыкка костыру өчен эшләнә. Безнең армия Германиядә дошман идеологиясе белән маңгайга-маңгай чәкеште. Кара аны, сак бул! Моның белән мин нәрсә әйтергә телим, Георгий? Моның белән мин... - Берия фикри һөҗүмгә күчәр алдыннан шулай сүзләрендә таптанып, көчәнгәндәй итә. - Моның белән мин, Георгий, синнән, ояларыннан куптарылган бу кавемнәр... - Берия, чишелеп, исемнәрен санап китте: карачайлар, калмык-лар, ингушлар, чеченнар, балкарлар, Кырым татарлары, хемшидләр, греклар, көрдләр, чегәннәр, казакларның... һии, аларны санап чыгарлык түгел!.. кул астыңда булган гаскәрләрдәге вәкилләрен төбетамыры белән чүпләп, милләттәшләре куылган урыннарга озатуыңны үтенәм, дип әйтәсем килә. Минем бу мәсьәләдә, бәлки, таләп итәргә дә вәкаләтем җитәдер. Әмма мин дусларча үтенәм генә. Бу хакта ГлавПУР Щербаков белән киңәшкәнем бар. Ул каршы түгел. Әмма синең белән киңәшеп эшләү ягында. Безнең сәяси платформабыз әзер. Тагын да ни кирәк? Чынлап та: бер кабиләнең яртысы Ватан сатлыгы, яртысы Ватан сакчысы була алмый. - Берия озак итеп кеткелдәп көлде. - Процесс башлангач, аңа оператив иркенлек таләп ителә. Без башланган эштән максимум файда алыйк, Георгий. Шул ук татарларның әйтүенчә, күп өргән эт - тешләмәс, күп сөйләгән кеше - эшләмәс. Рейхстаг түбәсенә Җиңү Байрагын элеп, Эльба-Шпрее ярында тәмамларга мөмкин булган сугышны без нигә шушында гына тәмамламыйча, Курск Дугасына, Смоленщиналарга өстерәп алып кайтабыз?! Бу хакта син ничек уйлыйсың?
Бу Жуков өчен авыр сорау һәм авыр сынау иде. "Димәк, - дип уйлады Жуков, - әгәр Берия аңа шундый стратегик сорау бирә икән, дистәләрчә урыс-славян булмаган халыкларны урыннарыннан куган "нацмен" Сталин, аларны туган тиякләреннән куптарырга рөхсәт итә, әмма шул ук кавемнәрнең Кызыл Армия сафларында батырларча сугышуларын дәвам иткән балалары белән нишләргә кирәклеген азакка кадәр хәл итеп бетермәгән дигән сүз. Димәк, проблеманың киләчәктә җавап сораячак аспектлары хәл ителми калган. Юлбашчы аны Берия һәм Жуков карамагына калдырган микәнни? Кызык. Ничек кенәләр нечкә!.. Инде Германиянең яртысын диярлек фашизмнан азат итеп, иртәгәсе таңда Берлин операциясен башлыйбыз дип торганда, нәрсә бербөтен булып кан койган төрле милләтле совет халкын үзара нәфрәт витамины белән агулап, сатлык җан дигән хәшәрәт гаеп тагып, бер кулына исемлек, икенче кулына канлы балта тоткан хәлдә, шушы "халыклар дуслыгы" дигән бөек төшенчәне аяк астына салып таптап, аларны бары тик урыс булмаганнары өчен генә армиядән куа башласынмы?! Моңа кадәр Жуковны югары даирәләрдә солдатка гына түгел, барлык армия составына каты куллылыкта, аңа "расхут материалы" итеп карауда, хәтта йөгәнсезләнеп китеп, туктаусыз наган шартлатуда, күкрәктән орден, иңнән йолдыз өзеп ыргытуда гаепләделәр. Тормыш булгач, хәрби өзеклектә төрлесе, дизертирларны, паникёрларны үз куллары белән шартлатып аткан чаклары булгандыр - яшерми. Әмма аны беркайчан да милләтенә карап кеше аеруда, наград өләшүдә гаепли алмадылар. Жуковның инануынча, милләткә карап мөлкәтнаград бүлүгә юл куймау - бу чын урыс зыялысының төп сыйфаты иде. Хәзер килеп, шушы кадәр түбәнлекне Политбюро кадәр Политбюро алдында үз өстенә алсынмы?! Юк, моның булуы мөмкин түгел!.. - Мине дөрес аңла, Лаврентий... - диде Жуков йомшак кына. Ул борын очы күгәргән Берияне күз алдына китерде. - Берлин кебек тарихи... җаваплы операцияне мин яңа репрессияләр белән башлый алмыйм. Миңа Берлинның үзен тизрәк кулга төшерергә кирәк. Совет солдаты Рейхстаг түбәсендә байрак җилфердәтәчәк минутын көтеп тора. Ә син аны бу хыялдан тыясың. Атның алдыннан чиләктәге солысын тартып аласың. Мин бу хакта, четерекле тема булса да, Хуҗаның үзе белән киңәшермен... - Юк, юк! - диде, утка пешкәндәй, элемтәнең теге очындагы Берия. - Хуҗаның эше болай да тавык чүпләп бетермәслек. Без аны, Георгий, мондый вак мәсьәлә белән борчымыйк!.. Жуков, трубкасын тоткан килеш, тәрәзә каршына килде. Тышта күктән сыкы төшә. Гүя вак ярма булып елап, кышның китәсе килми. Ул сәгатенә күз ташлады. Вакыт төнге уннан узган иде инде. - Бу минем өчен һич кенә дә вак мәсьәлә түгел, Лаврентий Павлович! - Гаскәрбаш тавышын күтәрә төште. - Кеше рухы - коралдан да көчлерәк корал хәзер... Мин иртәгә миллионнарны үлемгә күтәрәм. Үзең күз алдыңа китер: әгәр синең юл белән китсәм, мин үлемгә барган солдатларымны окоптан күтәрмәс борын үтергән булып чыгам түгелме?! Гитлерны ертып ыргытырдай булып рухланган совет солдатын, милли фатирларга куып кертеп, армияне какшатам, позициядән сегрегациягә озатам, 10 миллионлык армиянең кимендә 1 миллионын үз теләгем белән суга салам бит?! Алар арысланнарча сугышсыннар, үзләренең үчләрен фашист канында кайнатсыннар! Ә син әйткән нәрсә... ничек кенә ил мәнфәгатьләрен кайгыртмасын, әгәр телибез икән, сугыштан соң... чагыштырмача зыянсыз хәл ителә ала... Безгә бүген җиңәргә һәм Гитлерны бүген буйсындырырга кирәк!..
Гадәттә казарма теле белән сөйләшкән Жуков, бу юлы үзенең бик тә аруы-талчыгуына карамастан, дипломатларча анык һәм төзек җөмләләр төзи алуына куанып куйды. Кинәт кенә, һич көтмәгәндә, гаиләсе күз алдына килде: хатыны Галя-Галка, башкалар алдында Галина Александровна, күгәрчен балаларыдай кызлары Элла, Эра, Маша... Нишләп? Берия шылтыратуы сискәндердеме күңелен? Аларга бер-бер хәл булмагандыр бит? Исәнсаулармы? Илтеп тыкмаганмы Берия аларны да төрмәгә?! Бу хакта җәлладтан сорап та булмый бит. Бәгыре-үзәгеннән салкын сөңге үтте. Суын, Георгий, суын. Үзеңнән таләп ит. Менә ул, маршал, иртәгә башкаларны күтәргән кебек, үз гаиләсен дә һөҗүмгә күтәрә, башкаларны ачлыкка-ялангачлыкка ыргыткан кебек, аларны да ыргыта алыр иде микән?! Дүрт ел барган сугыш чорында ничә тапкыр күреште икән ул гаиләсе белән, сабыйларын, аркаларыннан кага-кага, ничә тапкыр туйганчы сөйде икән? Ә бит хатыны - маршал хатыны, балалары - маршал балалары! Ул башкалар өчен келәйгә катырылган кәгазь һәйкәл, монумент, постамент, ә биредә гаиләсен күрергә дә хокукы булмаган елак ата!.. - Армиянең тар мәнфәгатьләреннән генә чыгып караганда, син дөрес уйлыйсың, Георгий. Тик безне, коммунистларны, Владимир Ильич минимумда максимумны күрергә өйрәтте, - дип бытырдады элемтәнең аргы очындагы Берия, йомшара төшеп. - Без үзебезгә янаган бәлаләрдән алдан котыла белергә тиешбез. Ата-бабалары, илгә хыянәт җәзасын татып, үзбәккә урам себергәндә, аларның монда, синең кул астында хезмәт иткән улларыоныклары, Советлар Союзы Герое йолдызларын, Дан орденнарын талап ята күрмәсеннәр, соңыннан күкрәк кагып, хокук яулап йөрмәсеннәр дип кенә борчылуым. Шуңа сине, борынгы дустымны, борылышларда сак булырга өндим... - Ике арада авыр тынлык урнашты. Беренче булып Берия сүзгә килде. - Шушы уңайдан, тагын менә нәрсә... Серов сиңа җиткерде микән, белмим. Бәлки, җиткергәндер дә. Политбюрода синең фронт составында Берлинга юнәлеш алган Өченче армиянең хәрби берләшмәләренә Рейхстаг башына эләр өчен Җиңү Байраклары тарату мәсьәләсе каралды. Байраклар шул этбаш кавемнәр кулына эләгә күрмәсен! Менә кайчан килеп чыгачак халыкара скандал!.. - Хәтта бу кадәр кискен кисәтү көтмәгән һәм үз гомерендә нинди генә хәлләр кичермәгән Жуковның да арка үзәгеннән үтте бу Берия җибәргән суык. - 1 Майга ун гына көн калып бара. Вакыт кыса. Чатан тәрене тереләй кулга төшерүегезне телим. Тере килеш! Хуҗабызны бу бик кызыксындыра... Шулай да, армиянең компетентлы органнары, яңа милли сәясәтне исәпкә алып, җаваплы операцияләргә кешеләр билгеләгәндә, кемнәргә кайда, нинди бурыч куелуын белеп билгеләсеннәр иде. Үзең уйлап кара, Георгий, 1917 елда коммунистлар хакимияткә килгәннән соң, без күпме халыкның бүсерен кистек? 20, 30, 40 мең? Миллион? Күпме партияләр, уң һәм сул канатлар, платформалар, милләтчеләр, сыйныфларны корыттык? Аларның безгә каршы үч белән котырган балалары Рейхстаг башына күтәрелмәс һәм безне тибеп төшермәс дигән гарантия бирә аласыңмы син? Юк, бирә алмыйсың!.. Әйдә, без аларны күтәрми торыйк. Балакларыннан тартып төшерик. Хәрби советтан Телегинның, ул да минем борынгы дустым, борынына киртеп куй, Жора. Соңыннан үкенерлек булмасын... - Яхшы, Лаврентий Павлович! - диде бу газаплы сөйләшүне ничек тәмамларга белмәгән Жуков. - Бу мәсьәләләр белән фронтның компетентлы органнары шөгыльләнде һәм шөгыльләнәчәк. Һәрхәлдә, без һөҗүмгә барам дип үлемгә барган һәр солдатка Рейхстаг түбәсенә Җиңү Байрагы кадау мөмкинлеген бирәчәкбез!.. Яшерен-батырын түгел, үлем хакына - байрак. Бу вакыйга тизрәк кенә була күрсен!.. Без бу хакта үз сүзебезне әйттек.
Аңардан кире кайтмаячакбыз!.. - Ә без... Югарыдан төшкән яктылык кебек, сездән карашыбызны алмаячакбыз, Георгий Константинович! Эшебез шундый, нишләтәсең!.. - дип тагын кеткелдәп алды Берия. - Аһ, вакыт та соңарган икән. Сезгә зур һөҗүм алдыннан тыныч йокы. 
III бүлек
Берия белән сөйләшкәннән соң, Жуков үзе өчен шактый файдалы нәтиҗәләр ясады. Аларның иң мөһиме - Бериянең, хәйләкәр төлке кебек, Сталин исемен телгә алмыйча гына, аның Гитлерны тереләй кулга төшерү һәм Берлинның 1 Майга яулап алынып, Рейхстаг түбәсенә байрак кадау турындагы боерыгын, кеше гомере белән исәпләшмичә, куелган вакытта үтәү кирәклеген кисәтү иде. "Әйтерсең моны Бериядән башка белмиләр. Кисәтүнең артында Хуҗа үзе торганлыгы көн кебек ачык. Берлинны 1 Майга тезләндерү - бу бөтендөнья пролетариатын Совет иле тирәсендә берләштерү сәясәтен, аның халыкара абруен моңа кадәр күрелмәгән биеклеккә күтәргән вакыйга булачак иде. Бар кешелек канын имеп, Англия, АКШ, Франция кебек көчле капиталистик державаларны ялгыз социалистик Советлар Союзына каршы куеп, аны ике ай эчендә юк итү турында хыялланган Гитлер шайкасын шул илләр белән берлектә дүрт ел эчендә пыр туздырып, Германия парламенты түбәсенә Җиңү Байрагын дөнья хезмәт ияләренең дуслыгы көне - 1 Майга элеп кара әле! "Менә Сталинның даһилыгы!" - дип уйлады Жуков. Әмма бу даһилыктан янә дә өшеп куйгандай булды - даһиларның мондый даһилыгы белән ифрат сак кыланырга кирәк. Бармагыңны саклап, терсәксез калма. Ишеге, үткәндә, күгәненнән очып, башыңны өзеп куймасын. Бериянең туган җирләреннән куылган урыс булмаган халыкларның Кызыл Армия рәтләрендә сугышкан балаларына карата великоросслар тарафыннан шикле мөнәсәбәт күрсәтү турындагы фикере дә буш нәрсә түгел. Моны кем әйтә бит? Моны иң Баш грузин Иосиф Джугашвили исеменнән якташ грузин, Грузия мигрелы Лаврентий Берия әйтә!.. Наган күтәрмәскә, шау-шу куптармаска, әмма суыкны да өреп кабарга, чүпсез юлдан да себергәннән соң гына атларга". Жуков боерыгы буенча Хәрби совет әгъзасы Телегин СМЕРШ һәм НКВД, эчке-тышкы разведка хезмәткәрләренең оператив киңәшмәсен үткәрде. Ул анда иминлек офицерлары аңына Берия идеяләрен директива биеклегенә күтәрмичә генә, сак кына, сабыр әлифба кануннары рәвешендә сеңдерде. Параграфы алып ташланган директива акыллы фикергә әйләнде һәм астыртын эшләнә торган зарурият канунын алды. Бериянең бу шылтыратуы болай да кәефсез Жуковның җен ачуын кабартты. Гитлер белән Рейхстаг проблемалары - икесе бер төен. Берсе икенчесеннән аерым чишелә алмаган бу гамәлләр маршалның никадәр саруын кайнатканын, үзәген көйдергәнен үзе генә белә. Кайвакыт алар маршалның җир йөзендә яшәвенең мәгънәсе буларак күз алдына баса. Гүя ул шушы ике мөкатдәс бурычны үтәр өчен генә дөньяга туган. Көндәлек кәефе, капкан ризыгының тәме шушы ике бурычның чишелеше белән сугарылган дисәң, хата булмас. Бу Мәскәүне бирмәү генә түгел, бу Мәскәүне бирмичә, Берлинны, Европаны, хәтта дөньяны яулап алу иде. Ә биредә - ярты тәүлектән! - 1 Май, әмма Берлин да, Рейхстаг та алынмаган. Гитлер да исән-сау. Жуковның борын төбендә, бункерыннан идарә итеп ята, шайтан алгыры! Үзенең озак мыштырдаганы өчен Жуков Сталин алдында ничек кенәләр җавап бирер?! Чатан Тәрене эләктерү өчен, империя канцеляриясен кулга төшерергә, монысын кулга төшерү өчен, хөкүмәт кварталын, анысының үзәге булган Рейхстагны алырга кирәк!.. Өстәвенә, ачуны китереп, Берлинга җитеп килгән союздаш американ һәм инглизләрнең разведкалары, сәгать саен диярлек кычытмаган җирне кашып, СМЕРШ белән берлектә Гитлерны каптыру буенча ниндидер Голливуд үрнәгендәге операцияләр тәкъдим итәләр. Гаскәрләр нәкъ шул бункер тирәсенә үтә алмый бит инде! Гитлер тупсасына килеп җиткәч, Чатан тәрене союздашлар кулына тапшырырга Жуковның башына тай типмәгән әле! 29 апрельдә Ангальт вокзалын биләгәннән соң, алар Вильгельмштрассе буенча бункерга якынаю минутын шактый кыскарттылар. Менә бүген, 30 апрель иртәсендә, агентура хәбәр итүенчә, Генштаб җитәкчесе генерал Кребс Гитлерга совет гаскәрләренең Тиргартен районын, Потсдам мәйданын басып алуларын, империя канцеляриясенең фасады чыккан Фосштрассе урамына бәреп керүләрен хәбәр иткән.
Гитлер, имеш, бернинди күрсәтмә бирмичә йокы бүлмәсенә кереп киткән һәм әле булса шуннан чыкканы юк... Адъютант кереп, СМЕРШ җитәкчесе генерал Серовның конфиденциаль хәбәр белән килгәнлеген хәбәр итте. Серовның йөзе кәбестә күбәләге кебек саргайган иде. Ул турыдан-туры өстәл каршына үтте һәм ярып салды: - Иптәш маршал, разведка мәгълүматлары буенча, Гитлер үзенә кул салган. Жуков сикереп торды. Агач кебек буйга катып калып, күзләрен йомды. Ачты. Башта алар кара кургаш белән тулышты, бераздан кан басты. Генерал-полковник Серовны, чыпчыкка ябырылган карчыга кебек якасыннан алып, кургаштай оеган күзләренә өстерәп китерде һәм шакмак сыман эре бурзай тешләре аша ике генә кәлимә сытып чыгарды: - Прошляпили, значит?! Һәм фураж белән тулы капчык кебек урынына ишелеп төште. Падишаһ унтерыннан кызыл маршалга кадәр юл үткән, җырларда җырланган, китап-киноларда данланган карьера иске абзар кебек җимерелә. Ул киндер тукымасы кебек агарынган иде. Бүлмәдәгеләр баганадай катып калдылар. Маршалны яхшы беләләр... Секундлар - минут, минутлар сәгать булып тоелды. Бераздан маршал, үзенә килеп, йөзенә качкан каны кайтты. - Телегинны һәм Перевёрткинны! Ашыгыч! Адъютант ишек аша һавага сеңде. Боерык пунктында үлем тынлыгы урнашты. Маршал каршындагы Серов агач булып катты. Бу тынлык җир астыннан эзләп табылган Телегин белән комкор-79 кергәнче дәвам итте.
- Кайчан? Сәгать ничәдә? - Бүген, 30 апрельдә. Донесение 16 сәгать 30 минутта алынды. Бу хәл көндезге 14-15 сәгатьләр арасында булган дигән хәбәр дә бар. - Хәбәр дөресме? Ышанычлымы? - Дөрес, иптәш маршал. Ышанычлы. - Башың белән җавап бирәсең. - Нәкъ шулай, иптәш маршал. - Сездә нинди өстәмә бар, Телегин? - Бернинди өстәмә дә юк, Георгий Константинович. Үз каналларым буенча Совинформбюро, Щербаков белән элемтәгә чыга алам... - Элемтә! Щербаков! - дип тузынды Жуков, ачуын кая куярга белмичә. - Чатан тәре кулдан ычкынды. Ә сез алкаш Щербаков белән элемтәгә чыгарга җыенасыз, понимаете ли. Берлин алынмаган. Рейхстагка кадалырга тиешле байраклар һаман Рейхстаг түбәсендә җилфердәми, безнең култыкта сасып ята, шайтан алгыры! - дип өзгәләнде фронт гаскәрбашы. - Җиде сәгатьтән 1 Май. Хуҗа баштан сыйпамаячак. - Алай гынамы?! - диде Телегин. - Алайса, тулырак мәгълүмат бирегез! - Маршал ач бүре карашы белән генералларын күзеннән кичерде. - Уч төбендәге Гитлерны ычкындырырга! Хөрәсән ялкаулары! 20 апрельдән 30 ына кадәр йокы симерттегез! Контрразведка, имеш. Үзегезне урлап алып китмәсеннәр тагын! - Зеел калкулыкларыннан башлап соңгы чордагы уңышсызлыклары, йокысыз төннәре ачуын ул генерал Серовтан алды. - Сөйлә, дим мин сиңа! - Әлегә мәгълүмат тулыландырыла, тикшерелә, иптәш маршал. Бу мәгълүматларны кулга төшергән СМЕРШ взводына, тикшеренүләрне дәвам итәр өчен, тәҗрибәле офицерлар җәлеп ителде. Алар Кёнигсплац тирәсен утый, әмма Рейхстаг алынмагач, рейхсканцелярия тирәсенә үтә алмый... Безнең бик ышанычлы агентыбыз раславынча, Гитлер башта хатыны Ева Браунга агу йоттыра, аннан - үзе. Ишек артында Геббельс, Кребс, Борман көтеп торган. Якынча 14.00 сәгатьтә ишекне ачуга, Гитлер белән Ева Браунның почмактагы диванда утырып торган гәүдәләрен күргәннәр. Өстәлдә фельд-маршал Шернер һәм адмирал Дениц исеменә язылган ике васыятьнамәсе калган. Фронт СМЕРШы аларны кулга төшерүне үзенең намус эше итеп саный, иптәш маршал. Җан бирә алмый газапланган Гитлер янына кереп, Борман аның башына атып чыккан дигән расланмаган хәбәр дә бар. Агент ату тавышы ишетелгәнлеген әйтә. Һәрхәлдә, Көнбатыш газеталарының бүгенге махсус чыгарылышларында Гитлер үзен-үзе атып үтергән, дигән хәбәр дә басылган. Мин моны сары бульвар матбугаты фюрер тирәсендә ясалма ореол тудыру өчен генә эшли дип уйлыйм. Хәер, моның безнең мәсьәләгә катнашы юк, иптәш маршал...
Жуковның миендә яшен тизлегендә бер фикер кайный иде: ычкынды, хәсис! Сизенде: Гитлер үлеме дөрес. Мантыйк шуңа этәрә. Тарихның сират күпере шундый. 1 Май алдыннан вакытсыз үлде, кабахәт. Нигә бераз гына көтмәскә?! Үлгәндә дә, Жуковның кәртләрен бутап үлде, эт җан. 1 Май җитте, сәхнәнең төп каһарманы мордар китте, әмма сәхнә үзе - Берлин гына һаман алынмаган. Рейхстагка байрак эленмәгән. Сталин нишләтер? Ул ясаячак адымнарны алданрак фаразлап, берәр гамәл кылып булмасмы? - Күрсәтмәләр көтәбез, иптәш маршал. Жуков эндәшмәде. Маршал бүре муенындагы кебек кан юллары бүрткән муеныннан тирләрен сөртте: - СМЕРШ хәбәрне әлегә Үзәккә бирми торсын. Эшен аврал режимда дәвам итсен. Һәр кечкенә яңалыкны миңа җиткерсен. - Яхшы, иптәш маршал. - Абакумов, Берия, Сталин бу хакта беләме? - Абакумов әлегә белми, дип уйлыйм. Берия бездән түгел, чит ил чыганакларыннан белә булырга тиеш, - диде Серов. - Ул белгәч, иптәш Сталин белми калмас. - Бүген 21 сәгать 30 минутта Рейхстагка хәлиткеч һөҗүм булачак. Рейхстаг алыначак. Җиңү Байрагы эленәчәк. Әмма бу инде 1 Май булып тарихка керәчәк. - Жуков гүя муштра адымы белән сүзләрен чәпи иде: - Гитлерның үлеме турындагы шифрограммадан алдарак... без илебез һәм дөнья матбугаты өчен ашыгыч рәвештә... Рейхстагның алынуы, түбәсенә Җиңү Байрагы эленүе турында соңыннан төзәтелә ала торган берәр деза бирә алмыйбызмы, Константин Фёдорович? - диде ул Телегинга. - Бирелгән вәгъдәдән үзебезне исән-аман чыгару өчен, нәрсә эшли алабыз. Монда сәяси чаралар кирәк! - Жуков тормыш утлары җемелдәгән кургаш күзләре белән Телегинга кадалды. Аннан - күрелмәгән хәл! - иңенә кулларын салды. - Кара әле, Гитлер үлеменнән алгарак сикереп, Ставкага берәр коткара торган "шлюпка" ыргыта алмыйбызмы? - Аннан СМЕРШ җитәкчесе Серовка таба борылды: - Бу сорау сезгә дә, Иван Александрович. - Белмим, Георгий Константинович... - диде Серов, хром итекләрен шыгырдатып. Аннан өстәде: - Бәлки, буладыр да... Уйлап карарга кирәк... - Белмәсәгез, барыгыз, чыгып торыгыз. Белеп керегез, яме?! Ничек? Кайчан? Кем? Сезгә - 10 минут. Алар нәкъ 10 минуттан керделәр. Бу вакыт эчендә Жуков нәрсә эшләде, кем белән элемтәгә чыкты, кем белән киңәште - болар тарихка билгеле түгел. - Ну-с, Константин Фёдорович? Ну-с, Иван Александрович? - Сез биргән күрсәтмәдән чыгып, бездә, иптәш маршал, фронт СМЕРШы һәм Хәрби советының шундыйрак планы өлгерде... - диде Телегин читләр ишетмәсен дигән пышылдавык тавыш белән.
Барысы да аңа текәлделәр. - Кычкырыбрак сөйлә, - диде Жуков. -Детальләре белән. Без бит Пугачёв фетнәчеләре түгел. - Детальләргә килгәндә, иптәш маршал, биредә кечкенә фетнәсез булмый шул. Әгәр үз фронтыбызның абруен коткарасыбыз килә икән, андагы зур эшләр фетнәсез барып та чыкмый... - Телегин бу сүзләрдән соң, иңеннән тау төшкәндәй, тирән итеп тын алды. Күрәсең, аның иң курыкканы - "фетнә" сүзен куллану иде. - Сез күз уңында тоткан детальләрне тормышка ашыруга керешер алдыннан... бәлки, безгә һәм сезнең үзегезгә дә, хәзер үк... кирәк санасагыз, иптәш маршал, бәлки, Берия, Абакумов, Щербаков... һәм Иосиф Виссарионовичның үзе белән дә киңәшеп алырга кирәк булачак... - дип, сөйләшүне киңәйтеп җибәрде Серов. - Бу шундый да зур, җаваплы акция ки, ул үзеннән-үзе безнең союздашларыбыз, дөнья җәмәгатьчелеге масштабына барып чыгачак... - Кыскарак тотыгыз! - диде түземе беткән Жуков. - Сезнең масштаб ниндирәк икән, белик?! - Кыскасы, операцияне без болай күз алдына китерәбез: әйтик, хәзер үк, шушы минутта, Өченче удар армия штабының оператив бүлегеннән фронт штабының оператив идарәсенә Рейхстагның Гитлер үлеменнән берничә сәгать алдарак, әйтик, 30 апрельнең 14 сәгать 30 минутында алынуы, Җиңү Байрагы кадалуы турында хәбәрнамә килә. Без аны шундук Ставкага юллыйбыз. Югарыда кирәк санасалар, ул халыкара хәбәрдарлык чараларына җиткерелә. Әйдә, Көнбатышта чәйнәсеннәр!..Безнеке өзелми!.. - Торган саен батырая барган Серов урыныннан күтәрелде һәм сүзен илһамланып дәвам итте. - Бүген караңгы төшкәч башланачак хәлиткеч һөҗүмдә Рейхстаг алынганнан, аның түбәсенә байрак кадалганнан соң... - Рейхстаг 1 Майга алыначак! Байрак кадалачак! - дип кычкырып җибәрде балаларча куанган Жуков. Аннан, исенә килгәндәй, ачу белән өстәп куйды:- Бу Чатан тәре вакытсыз үлеме белән планнарны бутады!.. - Һичшиксез, Георгий Константинович! - дип җөпләде Телегин, гаскәрбашның депрессиядән чыгуына куанып. - Төнлә - яшен тизлегендәге һөҗүм! - Оператив бүлекләрдән алынган беренче хәбәргә без соңыннан, кирәк булса, үз төзәтмәбезне кертәчәкбез! Анысы үзебезнең кулда. Война всё спишет! - дип өстәде Серов. - Гади генә итеп әйткәндә, без, үзебезгә уңайлы вакыт күрсәтеп, Беренче Белоруссия фронты күлләрендә "үрдәк йөздереп" алачакбыз... - дип шаяртырга тырышты Телегин. - Грандиоз вакыйгалар грандиоз чаралар белән чишелә... Гадәттә берсе икенчесенә күз-колак булып, көндәшлектә, көнчел дәгъват, гыйшрәттә яшәгән бу вазифалы ин-саннарның эшләре хәзер майлагандай алга китте. Мәсьәлә юлбашчы алдында акланып-сакланып калудан тыш, Берлин алыну, Рейхстагка байрак эленү уңаеннан сугышчыларга тапшырылачак наградалардан генералитетка да мул өлеш чыгаруга барып ялганган иде.
- Даһи план! - Әле генә кәнәфигә тулы капчык кебек ишелеп төшкән Жуков, яңадан дәһшәтле гаскәрбашка әйләнеп, өстәл сукты. - Бу операция Ставка каршында барлык фронтны яклау астына ала. Минем башка чарам юк!.. Моннан ун гына көн элек Берия белән ике арада... Рейхстагны кемнәр алырга хокуклы, дигән бәхәс булып алган иде. Бәлки, миңа хәзер үк Лаврентий белән телефоннан киңәшергә кирәктер? - Кирәкмәс, Георгий Константинович. Без планны -ачмый торыйк, - диде хәлиткеч тәкъдимнәре раслау табудан канәгать калган Серов. - Болар бит - Беренче Белоруссия фронтының эчке эше. Алда күз күрер, әгәр мәсьәлә кискенләшсә, Абакумов белән мин, Щербаков белән Александр Сергеевич, Лаврентий Павлович һәм Иосиф Виссарионович белән сез үзегез сөйләшерсез, Георгий Константинович. Ә менә Өченче удар армия донесениеләре белән ашыгырга кирәк!.. Вакыт безнең файдага эшләми... Жуковка бу тәкъдим дә урынлы күренде. - Иптәш маршал, рөхсәт итсәгез, икенче фикер дә бар, - диде Телегин, Серовка караш ташлап. - Бу мәсьәләдә Иван Александрович белән уйларыбыз уртак. Сез ни диярсез?.. Жуков баш какты. - Рейхстагны алу турында хәбәрнең икенче, без көтмәгән азагы килеп чыккан хәлдә, моңардан котылу юлын алдан чамаларга кирәк. Әгәр Рейхстаг түбәсенә байракны кичәге троцкист, халык дошманнары то-кымнары, репрессияләнгән кавемнәрнең балалары, кем белә, яшерен-батырын түгел, безнең идеологиягә каршы булган берәр эчке контра күтәреп куйса, нишләрбез? Урындыклар шыгырдашты. Барысы үзара караштылар һәм, тагын да нәрсә әйтер дип, Телегинга текәлделәр. Жуков шаккатты: аның штабында шпионнар юктыр дип, кем әйтер? Аның сәяси урынбасары нәкъ Берия сүзен сөйли!.. Әмма Телегин шундук, гүя Жуковның фикерен тотып алгандай, Берияне бер селтәнүдә сугып екты һәм аңардан алдан күрүчәнрәк булып чыкты. - Өченче армия частьларына байраклар таратылган. Штурм төркемнәре тупланган... - дип дәвам итте Хәрби совет әгъзасы. - Без аларның беренче булып байрак элү теләкомтылышын сүндерә алмыйбыз, һәм бу сәяси яктан безнең файдага булмас та иде. Халыкны герой булырга теләүдән тыярга ярамый. Халкы герой булырга теләп үлемгә барган ил генә алга бара ала. Шунысы хак: кыен хәлдә калмас өчен, таратылган байракларның берсе, безнең тарафтан махсус әзерләнгән армия Хәрби советы байрагы... әйтик, яшерен маяда... запаста сакланырга тиеш. Әгәр байракларның берәрсе социаль ышанычсыз элемент, без теләмәгән йә сөргендәге кавем тарафыннан түбәгә менсә, теге яшерен маяда яткан байрак Рейх-стаг түбәсенә, Беренче... чын байрак буларак, безнең боерыктан соң гына күтәрелергә тиеш. Бу чара безгә көтелмәгән ситуацияләрдән җиңел чыгу мөмкинлеген бирәчәк... - Ә ул маяда сакланган байракны кемнәр эләчәк? Кандидатлар сайланганмы? - дип сорады кан баскан күзләрен өстәл өстеннән күтәрмәгән Жуков. - Аннан... ул нинди...
кайсы байрак? Без бит аны белергә тиеш!.. - Без аны 5 нче санлы байрак итик, иптәш маршал. Әйткәнебезчә, Өченче удар армиянең 5 нче санлы Хәрби советы байрагы. Бу юлы барысы да баш какты һәм тирән итеп сулады. Бу - яшерен киңәшмәдә күтәрелгән иң нечкә, иң куркыныч сорау иде. Шуңа күрә, бу хакта һәркайсы уйласа да, берсе дә мондый сорауны бирергә базмаган иде. Мәсьәлә аның вәкаләтенә кергәнлектән, Телегин дәвам итте: - Иптәш фронт гаскәрбашы, "5 нче санлы байракны кемнәр эләчәк?" дигән стратегик сорауга җавап бирер алдыннан, мин сезне Щербаковның Хәрби совет әгъзалары киңәшмәсендә биргән конфиденциаль мәгълүматы белән таныштырып китәр идем... Кемнәр эләчәге шуннан ачыклана төшәр кебек. Бәлки, ул сезгә билгеледер дә. Щербаков әйтүенчә, сугыш тәмамлангач та, Кремльдә фронт гаскәрбашлары хөрмәтенә тантаналы кабул итү булачак. Анда Иосиф Виссарионович Бөек Ватан сугышында Җиңүгә иң зур өлеш керткән бөек рус халкы шәрәфләренә тарихи тост белән чыгачак. Монысы - ерактан күрмәгәннәр өчен. Аның текстын Щербаков яза. Сталин чыгышының төбендә икенче мөһим бурыч та ята: Гитлер тар-мар ителгәннән соң, Ялта килешүләре нигезендә Европада йогынты сфераларын бүлгәндә дә, Черчилль белән Рузвельтка социалистик кукиш күрсәтү. Бу тантанага әзерлекне башлау ниятендә, безгә Җиңү байрагын эләчәк кандидатларны... - Кандидатлар әзер! - дип бүлдерде Телегинны Серов һәм әйтеп тә бетерде: - Байракны ике бөек халыкның уллары эләргә тиеш, Георгий Константинович! Бу кадәр көтелмәгән яңалыклардан телсез калган Жуков, ярдәмчеләренең алдан күрүчәнлегенә куанып, нәрсә әйтергә дә белмичә: - Кемнәр?! - дигән сорауны биреп өлгерде. - Беренчесе - тарих үзе биргән вәкаләттән чыгып, бөек рус халкы вәкиле булырга тиеш... - диде Телегин. - Юлбашчыбызның Кремльдә рус халкы турындагы тостына тәңгәл китереп!.. - Сүз дә юк! Байракчыларның икенчесе... Хуҗабызның күңеле булсынга... - Бу юлы Серовны инде Телегин бүлдерде. Һәм түшәмгә карап, Тәңре белән киңәшкәндәй катып калды. Икенчесенең кайсы милләт вәкиле булачагын тәмам төшенгән Жуков: - Моны Берия һәм иптәш Сталинның үзе белән килештермичә эшләргә, минем башым ике түгел!.. - дип кырт кисте. Беркем башка фикер белдермәде. Сорау да бирмәде. Тавышка да куймады. Әйе, чокыр аша сикереп чыкмыйча, маршал кадәр маршал да "һоп!" дия алмады. Иң көчле исәпләнгән кешеләрнең берсе булып та, Берлины да, Рейхстагы да алынмаган, җитмәсә, Гитлеры да кулыннан ычкынып, ярык тагарак алдында калган гаскәрбашның бу мескен тәкъдимнәр белән килешми чарасы юк иде.
- Байрак кайда... кемдә сакланыр? - Монысы инде - аңа буйсынган штурм төркемнәренә өч Җиңү Байрагы бирелгән генерал Перевёрткин компетенциясендә... - диде Серов. - Шулай бит, Семён Никифорович? Фикерне очышында тотып ала торган комкор бу юлы да сүзен кыска тотты: - 5 нче санлы байрак комдив - 150 нче Шатилов полкы гаскәрбашы полковник Зинченкода сакланачак, иптәш маршал. Алардан да ышанычлы кандидатларны күрмим... Шулай итеп, маршал Жуковның боеру пунктында Икенче бөтендөнья сугышы тарихының иң бөек интригасы туды. 
IV бүлек
Рейхстагның алынуы турында иң зур зыян салган беренче ялган чыганак 150 нче дивизия гаскәрбашы Шатиловтан килде. Ул аны 79 нчы укчы корпус штабына иң тәүдә телефоннан, аннан язма рәвештә хәбәр итте. Анда шундый юллар бар: "Хәбәр итәм, 30.04.1945 нең 14 сәгать 25 минутында, Рейхстаг бинасының төньяк-көнбатышындарак кварталларындагы дошманның каршылыгын җиңеп, 1/756 нчы һәм 1/674 нче укчы полк-лары Рейхстаг бинасын биләделәр һәм аның көньяк өлешендә Кызыл Байрак күтәрделәр..." Бу хәбәр алынганнан соң ничә минут үткәндер, Беренче Белоруссия фронтының Оператив идарәсе өстәленә менә мондый реляция ятты: "...1945 елның 30 апрелендә 14 сәгать 25 минутта 171 нче укчы дивизиянең 380 нче укчы полкының 1 нче батальоны командиры капитан Самсонов җи-тәкчелегендәге сугышчылары, Рейхстаг бинасына беренчеләрдән булып бәреп кереп, аның түбәсенә кызыл Җиңү Байрагын кададылар. Рейхстаг алынганнан соң, Берлин шәһәре гарнизонының каршылык күрсәтүе бермә-бер кимеде. п/п Өченче удар армия штабы оператив бүлегенең сугыш тәҗрибәсен файдалану бүлеге җитәкчесе полковник ВОЙНО". "Яңалык", сценарий буенча, Беренче Белоруссия фронты штабыннан Ставкага китте. Рейхстагка байрак элүдә ясалма проблема - буталчыклык китереп чыгару хакына югары генералитет күрсәтмәсен үтәгән Шатилов бу юнәлештә бик зур көч куйды. Ә "яңалык" чынлап та могҗизага тиң иде. Армия штабының чагыштырмача түбән вазифалы түрәләре бу кадәр "дезинформация" белән нишләргә дип баш вата гына башлаганда, Өченче армия гаскәрбашы генерал-полковник Кузнецов Жуков белән бәйләнешкә керде. Сугыштан соң язган истәлекләрендә үзен-үзе туктаусыз төзәткән, үзе барырга мәҗбүр булган интригага үзе үк ышанган Жуков "сенсация"не шактый буш фразаларда болайрак сурәтләр: "Бу җитди тарихи вакыйганың барышын шәхсән безнең белән даими элемтәдә булган командарм В. И. Кузнецов күзәтеп торды. 30 апрельдә 15 сәгать чамасы вакытта (никадәр минутка-минут төгәллек! - А. Х.) ул минем боерык пунктына шылтыратты һәм шатланып хәбәр итте:
- Кызыл байрак - Рейхстаг түбәсендә! Ура, иптәш маршал!" Бер үк вакытта Беренче Белоруссия фронты Хәрби советы сәгатендә ялган данга батып, соңыннан көлкегә калачак 06 санлы котлау боерыгын гамәлгә куйды: "... Бүген, 1945 елның 30 апрелендә 14 сәгать 25 минутта, генерал-полковник Кузнецовның Өченче армиясе гаскәрләре Рейхстаг бинасын басып алды һәм аның өстендә совет флагын күтәрде. Район һәм Рейх-стагның төп бинасы өчен сугышларда генерал-майор Перевёрткинның 79 нчы укчы корпусы, полковник Негоданың шушы корпуска буйсынган 171 нче һәм генерал-майор Шатиловның 150 нче укчы дивизияләре аеруча аерылып тордылар...". Хәбәр яшен тизлегендә, фронт гаскәрбашы һәм штаб җитәкчесе имзасы белән, Оборона Дәүләт Комитетына - Ставкага җиткерелде. Фронтлар Югары Гаскәрбаш Иосиф Сталиннан котлау алды, аның югары мәркәзи имзасы белән Башкомандованиенең яңа боерыгы игълан ителде. Ул кичен Мәскәү радиосы дөньяның барлык телеграф агентлыклары тарафыннан эфирга таратылды, атаклы газеталарда басылып чыкты. "Буржуаз" матбугат битләрендә кая ди Рейхстагның "алынуы", кая ди дошманның каршылык күрсәтүенең кимүе, алар совет гаскәрләренең Рейхстаг өчен хәлиткеч һөҗүмне башлый алмый азапланулары турында аңлатмалар белән тулды. Киләчәктә безнең ялагай тарихчылар һәм язучылар юлбашчыга вәгъдә биреп тә 1 Майга Рейхстагны яулый, Гитлерны кулга төшерә алмаган Жуковның үзен аклау өчен оештырган бу тамашасын шулай ук белмәгән булып очсызланырлар. Аларга ХХ гасыр урыс тарихының яңа "полководецы" белгечләр раславынча, бер мәгънәсезгә Сен-Готард аша сикергән заман Суворовы кирәк булыр. Ихластан да, ничек шулай килеп чыкты? Бу фактлар тарихчыларга билгеле иде бит? Нинди серләр, нинди рухи-рухани кытлыклар. Сталин Кремльдә күтәргән тост, дәүләткә исем биргән державачыл халыкның нинди психологик үзенчәлекләре белән аңлатыла иде бу махсус ясалган "ялгышлык"? Рейхстагка һөҗүм белән барган 756 нчы полк гаскәрбашы Ф. Зинченко үзенең истәлекләрендә моны ифрат та беркатлы - балалар акылын хәтерләткән "кытлык" белән аңлатырга тырыша, имеш: "Барысына да ашыгыч, тикшермичә җибәрелгән донесениеләр гаепле. Рейхстаг каршында алга бара алмыйча туктап калган сугышчылар, берәмләп һәм күмәкләп, берничә тапкыр һөҗүмгә күтәрелделәр. Кайбер командирларга аларның сугышчылары куелган максатка әле барып җитмәгән булса, менә хәзер-хәзер барып җитәчәк булып күренгәндер... Һәркем беренче булырга теләде бит!.." Менә сиңа мә! "Һәркем беренче булырга теләде бит!" Рейхстагны алырга тиешле полк командиры сөйли моны! Бүтән гаскәрбашлар ничектер, әмма алар арасында берәүләренең "сугышчылары инде Рейхстагка барып җит-кән", икенчеләренең "менә-менә барып җитәчәк" булып күзләренә күренгән иң алабарман, иң каты башлы гаскәрбаш - полковник Зинченко үзе була. Торабара Зинченко шикелле кайбер югары ранглы гаскәрбашлар Рейхстагка беренче булып байрак элү хыялы белән саташа, башкаларны саташтыра, йолдыз хисабына хәтта иң якын дусларын-хезмәттәшләрен сата-сыттыра башлый. Тора-бара Берлинны, Рейхстагны камауда катнашкан гаскәрләр арасында бу авыру Себер үләтедәй йогышлы "йолдыз чире" - эпидемиягә әверелә. Кылынган батырлыкка талпан кебек кадалып, батырлык кылмаганнарны батыр итү коррупция чарасына әйләнә. Андыйлар әле алынмаган Берлин күгеннән яуган алтын йолдызларда коена, алар өстендә ауный, сату итә башлый...
Зинченко истәлекләрендә сурәтләнгәнчә, Шатиловның 15.00 сәгатьтә аңа шылтыратуы белән бәйле күренеш тә күп нәрсәне аңлата: "Шатилов: - Сез үз сугышчыларыгызның инде Рейхстагта булулары турында нигә эндәшмисез? - Безнең һәм башка полкларның бер генә кешесе дә әлегә Рейхстагка аяк басканы юк, - дим мин аңа. - Батальоннар Рейхстагтан 150 метрда яталар. - Ничек инде юк? Генерал Перевёрткин миңа хәбәр итте: 380 нче полк Рейхстагка 14 сәгать 20 минутта ук бәреп кергән. - Һәм Шатилов мине бинаны дошманнан тазартасы урында, анда кермичә мыштырдап, бер урында таптануда гаепләде..." Ары таба Зинченко генералга реаль чынбарлыкны аңлатырга (бу мемуарларда шулай!) тырыша һәм өстәмә ут белән ярдәм итүен үтенә: "Шатилов: - Рейхстагта, чынлап та, безнең кешеләр бар микән? - Юк, иптәш генерал. - Яхшы. Мин сезгә унбиш минутлык артиллерия әзерлеге үткәрергә рөхсәт итәм. 18 сәгать 15 минутта башлана. Һөҗүмгә әзерләнегез. Әмма артиллерия әзерлегеннән соң 18 сәгать 15 минутта үткәрелгән һөҗүм дә көтелгән нәтиҗәне китермәде. Дошман совет ягының көчле утыннан Рейхстагка кереп бикләнде, безнекеләрне якын да китермәде". Шулай да Жуковның Рейхстагның алынуы, Җиңү Байрагының Рейхстаг өстендә җилфердәве турындагы 06 нчы боерыгын барлык армияләр, фронтлар, шул исәптән алынмаган Рейхстаг каршындагы алгы сызыкта сузылып яткан сугышчылар да тыңлый иде. Бу кадәр ялганнан аларның күзләре маңгайга сикерде. 1 Майга сәгатьләр генә калган кискен минутларда айныган совет хәрби җитәкчелегендә "Рейхстагны бары тик 1 Май таңына каршы төндә, караңгы төшкәч кенә алу" фикере ныгыды. Рейхстаг өчен барган сугышлар турында безнең укучыбыз инде хәбәрдар, без бу хакта алдагы бүлекләрдә тәфсилләп язган идек. 
V бүлек
Халыкара телдә "Солдатлар шәһәрләрне калдыра, генераллар яулап ала" дигән гыйбарә яши. Биредә нәкъ шулай килеп чыкты да. Нишләтәсең, Рейхстаг түбәсенә, генераллар теләгәнчә армия Хәрби советы байрагы түгел, ә чынбарлык һәм фәлсәфи категория белән әйткәндә, очраклылык һәм зарурилык ихтыяры белән, шул армиягә кергән 136 нчы артбригада һәм 79 нчы укчы корпус байрагы күтәрелде.
Генераллар, әгәр чын күңелдән теләгән булсалар, бихисап кан һәм корбаннар белән түләнгән теләсә нинди хатаны төзәтә, берәү алдында гафу үтенеп, икенчене ярлыкап, өченчене тиешле урынына күтәреп куя һәм, шушы юл белән, бернинди сәяси уйнашлык кылмыйча, тарих алдында беренчеләрне - беренче, икенчеләрне икенче итеп саклый, шуның белән үзләренә ихтирам саклый алган булырлар иде. Хәтта Газетдин Заһитов белән Михаил Минин күтәргән чын Беренче байрактан соң, дивизиянең яшерен базында сакланган махсус 5 нче байракны күтәреп Егоров белән Кантария килгәннән соң да, җитәкчеләребез үз хаталарыннан ваз кичәргә мөмкиннәр иде.Әлбәттә, әгәр алар иман, намус, кешелек законнары, кешелеклелек кагыйдәләреннән чыгып эш иткән булсалар. Үз тарихыбызны үзебез шулай "почмаклы" ясарга тырышкач, без ни эшли ала идек? Ә бит мөмкин иде. Әйтик, иң югары җитәкчелек уйлап чыгарган фетнә буенча, имеш, "14 сәгать 25 минутта" эленгән байракны сугыш шарт-ларында килеп чыккан бер очраклы, аңлашылып бетмәгән ялгышлык булуын "саф күңел" белән җәмгыятькә ачып салып, капитан Маков төркеменең Беренче, чын байракны элүе уңаеннан, барлык совет халкын сугыш бетү - Җиңү бәйрәме белән котлап, Маков төркеме янәшәсендә хәрәкәт иткән майор Бондарь төркеменә үз байракларын исән-имин китереп җиткергәннәре һәм аны да икенче итеп Җиңү Алиһәсе нигезенә элгәннәре өчен рәхмәт әйтеп, (беркем дә онытылмасын һәм рәнҗетелмәсен!) инде дә Егоров белән Кантариянең 5 нче санлы байрагына килгәндә, анысын Берлин гарнизоны коралын ташлаганнан соң, 2-3 майларда, ашыкмыйча, халыкара матбугат чаралары вәкилләрен, кинооператорлар, радиожурналистларны тантанага чакырып, бар кешелеккә күрсәтеп, Рейхстаг гөмбәзенә күтәреп куеп булыр иде. Бу очракта беренчеләр - беренче, икенчеләр - беренчеләр арасында, өченчеләр, ягъни калганнар, бу бөек вакыйганың абруйлы катнашчылары булып калырлар иде. Әмма моның өчен "1945 елның йолдызлы май башларында" безнең күзләре тонган хәрби җитәкчелеккә күп кенә мин-минлек гөрбиятеннән, гасабилык-масаю, әтәчләнүдән һәм, әлбәттә, субординация дигән богаудан арынырга кирәк булачак иде. Аларга иң югары гаскәрбашларның да хата җибәрә, гөнаһлы була алуын танырга, карьерадан, лаек булмаган зур бүләктән баш тартырга кирәк булачак иде. Нишләтәсең, моның өчен һаман да шул иман һәм сабыр акыл кирәк булган икән шул. Чөнки бу көннәрдә Кызыл Армиянең Берлинны, Рейхстагны алуда катнашкан иң югары команда составына "Советлар Союзы Герое" дигән исем бирү мәсьәләсе кузгатылып, генераллар арасында моңа кадәр күрелмәгән көндәшлеккә юл ачылган иде. Сүз дә юк, бөтенхалык җиңүенең тере билгесе булган байракны Рейхстаг түбәсенә элгән өчен генә түгел, хәтта ки үзенең ут вә үлем, тир вә кан аша 1418 көн буе ут кичеп, Рейхстагка җитә алганы өчен, һәр сугышчы, офицер, кая ди бер генә, бәлки дүртәр Советлар Союзы Герое йолдызына лаек булгандыр. Нигә булмасын, дош-манга каршы бруствер аша сикереп чыкмаган, бозлы Одер кичмәгән Брежнев кебек маршаллар булды бит! Мин генералларны хурламыйм. Алла сакласын! Мин мактыйсыларын мактыйм. Аларның күбесе сугыш газабын солдат белән тигез күтәрде. Әмма яшермим: кайбер лампаслы галифе кигән адәмнәр - сугыш юлларыннан Җиңүгә кадәр үлемнән курыкмыйча, аның күзенә кереп, ут һәм Ватанны ярату, аны туктаусыз, тәнәфессез сагыну алып чыккан күп кенә генерал-стратеглар - Җиңү килгәннән соң, аның шау-шулы "җиз торбалары" алдында каушап, куркып, бөрешеп калдылар, һәм аларның горур, текә күкрәкләре, акыл стратегиясе, буш каурый сыман коелып төшеп, котсыз мундирга әйләнде, анда салкын, җансыз орденнар гына эленеп калды. Алар шул минутта Рейхстаг түбәсенә эленгән байрактан мәңгегә аерылды һәм Җиңүнең мәгънәсен югалтты. Маршал үз хаталарын Сталин алдында, Сталин үз хаталарын солдат алдында, солдатларның балалары алдында танырга җөрьәт итмәде. Хаталар үз вакытында, шанлы сәгатендә танылган чакта, шанлы вакыт данлы вакытка әйләнгән, күкрәкләргә сикергән орденнар да, Кремльдәге тантаналы кабул итүдә катнашкан гаскәрбашлар исемлеге дә, хәтта Сталинның Җиңү тосты да башкачарак яңгырар иде... Булмаганны каян аласың? Ул чакта беренчелектән чигерелгән күп ке-нә маршаллар, генераллар, хәрби берләшмәләр, фронт-лар, армияләр, дивизияләр, бригадалар һәм башкалар байтак очракта "бушка килгән" алтын йолдызсыз, орденсыз, трофей-ганимәтсез калып, орден-дәрәҗә хуҗалары дөньяга төрмәнең рәшәткәле тәрәзәсе аша караячаклар иде...
Шуңа күрә алар, маршаллар һәм юлбашчылар, икенче - ялган юлыннан киттеләр дә. Күңел-калебләрен тизәкләп, күкрәкләрен йолдыз белән бизәкләделәр. Куллары җиткәннәрне аттылар, җитмәгәннәрне саттылар. Чөнки, алар раславынча, адәм балалары - югарыдагыларга һәм түбәндәгеләргә: бәхеттә-тәхеттә утырган зур һәм тәхеттән-бәхеттән куып төшерелгән, вак халыкларга бүленгән; шуңа күрә аларның берсе - иркендә, икенчесе - сөргендә; шуңа күрә, берәүләр хезмәтсез килеш данга күмелде, икенчеләр хезмәтле килеш яманатлы булды; адәм баласы кылган батырлыгына, хезмәтенә күрә рәхмәтне Аллаһтан түгел, югарыдагы беренче сортлы асабалар кулыннан ала икән. Мин югары, син түбән, күреп булмый шул, туган. Мин сине күрмим, чөнки тумышыңнан, барлыгыңнан сине күрә алмыйм. Бүләк йөрәктән түгел - теләктән. Шуның нәтиҗәсендә идеал да нәҗескә батырылды. Шуның нәтиҗәсендә, сугышлар юлын Җиңүгә кадәр кан белән юып килгән гади солдат, сугыш буразначысы, аның гаиләсе, ата-анасы, сөйгәне, балалары, нәселе үз язмышларында беркайчан да аңлашылмаячак, беркайчан да гафу ителмәячәк сагыш төене - драма, хәтта Шекспир күз алдына китерә алмаган трагедияләр белән түшәлде... Укучыма бер искәртү бар. Алдагы бүлекләрне укыганда, аңа, ул телиме-теләмиме, "Сугышта булмаган, вакыйгаларда катнашмаган, бернинди писерләр тарафыннан теркәп барыла, бернинди архивларда саклана алмаган бу мәгълүматларны автор каян алды, нинди чыганакларга таянып язды икән?" дигән сорау килүе мөмкин. Һәм бу табигый дә. Моңа ничегрәк җавап бирергә? Бик гади итеп. Беренчедән, гомумән алганда, төп борылышларын-да әсәр тарихи-документаль роман булса да, ул вакыйгалар-геройлар сурәтләнешендә автор фантазиясенә нигезләнгән. Әдәби әсәр, "әсәрләнеп язган әсәр" була, димәк. Уйлапкарагыз: Наполеонның Мәскәү Кремлендә алып барган әңгәмәләрен Лев Толстой нинди магнитофоннан тыңлап яза алды икән? Мөмкин идеме бу? Әгәр шуларны сурәт-ләмәгән хәлдә, "Сугыш һәм тынычлык" кебек бөек әсәр туа алган булыр идеме? Пушкинның "Капитан кызы"ндагы Пугачёв, башкорт Салават образлары туар идеме? Әгәр матур әдәбият бары тик архив документына гына нигезләнеп языла торган булса, кешелек матур әдәбиятсыз, этикэстетик нигезсез калып корыган булыр иде. Аерым бер басым ясап әйтәм: мин шул искиткеч авыр, җаваплы чордагы гади офицердан Юлбашчы Гаскәрбаш Сталинга кадәр Җиңү штурвалын кулында тоткан, Җиңүнең төп иҗатчысы булган хәрби стратег һәм дәүләт эшлеклеләренең сәләтен-талантын, керткән өлешләрен югары бәялим, хәтта аларның даһилыкларын да танып, таңнар калам. Әмма бер үк вакытта даһиларның да хаталардан хали булмаганлыкларын да онытмыйм. Аннан, белепкылган гөнаһлар белән бергә, белми кылган гөнаһлар да була бит әле. Маков төркеменә карата "белеп" кылынган гөнаһларга бу даһилар ничек барганнар да, ничек юл куйганнар?
Шул заманның сәяси атмосферасы, геройларның холкы-характеры, аларның фикерләү һәм хәрәкәт итү алымы, тәэсире-йогынтысыннан чыгып бәя биргәндә, вакыйгалар агышы, мәсьәлә-бурычларның хәл ителеше, гомумән алганда, мантыйгы-логикасы мине, вакыйгалар бары тик шулай хәл ителүе мөмкин, дигән ышанычка этәрде.
Дүртенче кисәк
Алтын җитмәде
I бүлек
Бер үк күренешне кабат телгә алырга мәҗбүр булуымны укучым кабатлану дип кабул итә күрмәсен иде. Хәрби хезмәт иерархиясенең берсе икенчесенә буйсыну үзенчәлекләреннән чыгып, биредә кабатланмый мөмкин түгел. Бераз алдарак әйтеп куйганымча, батырларга карата күрсәтелгән кешелексезлек шундый көтелмәгән жанрга куып кертте ки, мин романчыдан җинаять һәм җинаятьчеләрне тикшерүче детективка әверелергә мәҗбүр-мен. Җитмеш ел чишелешен көтеп катлауландырылган "Җиңү җинаяте"ндә, фактларны кабатламыйча, тулы күренеш ачылмый. Һәр герой "үз срогы" белән килгән вакыйгада дөреслек, объективлык өчен көрәш - иң четерекле көрәш исәпләнә. Яшермим, язучылык хезмәтемдә минем бу кадәр тупас интригалар давылын кичергәнем булмады, аларда "батып калудан" куркып, вакыт-вакыт "ник тотындым икән?" дип үкенеп тә куйгаладым. Мин тотынмасам, бездә - кем? Шулай итеп, шома агышлы беллетристикадан туктап, сугыш тарихының тозлы-ачы ташлы катламнарына төшәм. Штабларның вәгъдә-иманы буенча, байрак кадаганнарга йолдызлы булырга яраса, байрак кадамаганнарга ярамаска тиеш иде. Бер караганда бу гадел дә, табигый дә кебек. Шуңа һәркем, аеруча соңрак, Җиңү тузаны басыла төшкәч, байрак тирәсенә елышты. Анда кара төндә дә якты, йолдызлы, ышанычлы һәм салкында да җылы иде. Нәтиҗәдә, ничек кенә сәер күренмәсен, байтак кына "байрак кадамаганнар" йолдызлы беренчеләр булып чыкты. Әмма, ничек кенә кыргый күренмәсен, кемгәдер, Беренче байракны кадап та, йолдызсыз калырга язган. Әгәр аның, Рәсәйнең язылмаган кануннарыннан чыгып, өммәте-милләте, тагын да шул "тайгадагылар" үзләре генә белгән башка шартлары туры килмәсә.
Төркемнән бер генә шундый "шартка туры килмәгән" зат булган хәлдә дә, аның күләгәсе күршеләренә төшә икән. Без, гаделлек коллары, Аллаһ кушкач, шуларга елышабыз. 1945 елның 2 мае. Рейхстаг бинасында дистәләгән кызыл байраклар, әләмнәр, әләмчекләр, гади генә кызыл тукыма, чүпрәк кисәкләре җилферди. Бер караганда, Рейхстаг һөҗүмендә катнашучылардан байрак элмәгән кеше дә калмады кебек. Штабларда, байракчыларга герой исеме даулап, машинкалар текелди. Имзалар белән чуарланган гозерләр иң серле, иң яшерен ишекләр аша иң югары вазифалы өстәлләр өстенә ята. Геройлык гозеренә син турыдан-туры буйсынган, бергә аның кул астында хезмәт иткән, ягъни иң түбәндәге, беренчел гаскәрбашыңнан, дәгъвачының кемлегенә карап, иң Югары Гаскәрбашың булган генералиссимус Сталинга кадәр бөекләрнең имзалары төшә. Кайбер очракларда имза куючыларның саны уннан да артып китә. 2 майның киченә Рейхстагны алуда, аңа Беренче байракны элгән һәм аны элүдә катнашкан өчен Советлар Союзы Герое исеменә документ тутырылучыларның саны бары тик Өченче удар армиядән генә дә йөздән арткан иде. Шунысы игътибарга лаек: дәгъвачыларның беренче ташкынында М. Егоров белән М. Кантария исемнәре бөтенләй дә күренмәде. Субординация дигән вакчыл нәрсәне хәтердән чыгармыйча, игътибарыбызны менә кая юнәлтик: беренче байракчылар хезмәт иткән, 5 нче санлы яшерен байрак сакланган 150 нче дивизия гаскәрбашы В. Шатилов, полк гаскәрбашы Ф. Зинченко, батальон гаскәрбашы С. Неустроев та, бу хезмәттәшләренә кил-гәндә, үзләрен телләрен йоткандай һәм колакларына мамык тыккандай тоталар. Корпус командиры Перевёрткинга хәтта ки 1945 ел-ның 2 май көнендә юллаган хәбәрендә Шатилов, сөлек йоткан чуртан кебек шомалык күрсәтеп, "756 нчы полктан ниндидер бер тәвәккәл төркемнең" әле "30.04.1945 ел-ның 13 сәгать 45 минутында Рейхстагның көньяккөн-батыш ягындагы беренче катына байрак элүе" турында искә алып үтә. "13 сәгать 45 минут" - бу беренче вакыт исәбе. Җинаятьчеләр теле белән әйтсәк, "срок". Имеш, "30 апрельдә эленгән байрак" турында 2 майда хәбәр итә. Ни өчен болай килеп чыга бу? Тукаебыз әйтмешли, "кысканга былтыр, кычкыралармы быел?!" Кемгә кирәк бу? Әлбәттә, әле исемнәре телдә дә булмаган "Егоров-Кантария" проектын, югарыдан кушылганча, башкалар урынына геройлар исемлегенә кертә башлау хакына. Мондый сәер туры килмәүчелекләрне барлыкка китергән һәм көлкеле рәвештә үзләрен үзләре туктаусыз "төзәтү" белән шөгыльләнгән гаскәрбашларның сүз белән гамәл аерымлыкларын күздән кичергәннән соң, мондый тәртипнең 30 апрельдә Гитлер һәлакәте уңаеннан Жуков үткәргән ашыгыч киңәшмәдән соң тәртипкә керүенә һәм даими күренешкә әйләнүләренә аптырыйсың һәм явызлыкның чиксез мөмкинлекләре булуына тагын да ныграк ышанасың. Батырларга вәгъдә ителгән батырлык шөһрәтен тапшыру теләге белән корпус гаскәрбашы Перевёрткин да бик артык борчылып тормый. Ул 1 Майга каршы төндә үз корпусының байрагын бар кешелек биеклегенә күтәргән, 1 Май иртәсендә аларга Советлар Союзы Герое исеме бирү турындагы документларга кул куйган егетләренә карата инде 2 майда арты белән борылып басып, иң чукрак чиновникка әйләнә һәм капитан Маков төркемен дә, байракның үзен дә бөтенләй "хәтереннән чыгара". Ни сәбәпле Перевёрткин югарыга җибәргән хәбәрнамәләрендә Маковның әле бая гына "сөекле бөркетләрем" дип атаган разведчикларыннан, Одерның бозлы кичүләрендә төшеп югалган Геня Кубелис кебек полк улларыннан бөтенләй дә ваз кичә? Ул, чынлап та, исеме җисеменә туры килгәндәй, "перевёртыш"ка - дулкыннар өстендә туктаусыз әйләнеп торган бүрәнәгә, аумакайга әверелеп, битлеген алыштырып, тамаша уйный. Генерал, дөньясын онытып, бары тик 5 нче санлы байрак язмышы өчен ут йота. Шунысы аеруча игътибарга лаек: әле генә Маков разведчикларыннан армия сәяси бүлеге җитәкчесе Лисицын белән бергә Рейхстагка байрак эленү турында рапорт кабул иткән, аларны батырлыклары белән котлаган, моңа кадәр билгеле гамәлләре булмау аркасында, Егоров белән Кантария дигән персоналарны бөтенләй белмәгән, шуңа да исем-фамилияләрен телгә алмаган Перевёрткин инде 2 май көнне үк (!), кинооператорлар чакыртып, Егоров белән Кантарияләрнең Маков төркеменнән күпкә соңрак элгән байракларын Вильгельм сыныннан Рейхстаг гөмбәзенә үзләреннән күчертеп куярга һәм нибары бер атнадан бу байракны төп байрак итеп раслап, күчермәсен булдырып, оригиналын генералиссимус Сталин карамагына озатырга боерык бирә. Нәтиҗәдә 5 нче байрак, Беренче байракны алыштырып, тарихка төп байрак булып керә.
Бу уңайдан ул армия Хәрби советына менә нинди хәбәрнамә җибәрә: "Минем шәхси әмерем буенча, 1945 елның 30 маенда 150 нче укчы дивизия тарафыннан Рейхстаг түбәсенә кадалган байрак урыныннан алынды. Аның урынына зур алсу әләм күтәрергә боердым". Ә бит дөреслектә һәм гамәлдә Беренче байракны 136 нчы артбригаданың Маков төркеме артиллеристлары элде. Генерал моны нигә яшерә? Аңа моны кем кушкан? Һәм мондый дәүләткүләм гамәлне башкару өчен, гади корпус командиры вәкаләтләре генә җитәрлек булганмы? Бу кадәр ашыгу кемгә һәм нигә кирәк булды икән? Газетдиннәр элгән байракны тизрәк "нейтраль зона"га чыгарып "оныттыру" өченме? Кичә генә шушы хакта Заһитовтан рапорт кабул итеп, хәзер шуннан баш тартып, алардан биш-алты сәгать соңрак Егоров һәм Кантария элгән Өченче байракны де-факто таныган комкор Өченче армия Хәрби советына 9 майда җибәргән яңа хәбәрнамәсендә бу адымын болайрак аңлата: "...1945 елның 30 апрелендә эленгән байракны мин сакларга куштым һәм, Җиңү Байрагының үзен Кремльдә, йә булмаса, башка урында Беренче Белоруссия фронты, Өченче армия, 79 нчы укчы корпус делегациясе исеменнән бөек юлбашчыбыз, сөекле маршалыбыз Иосиф Виссарионович Сталинга тапшыру өчен, Советлар Союзы Маршалы Жуков каршында үтенеч белән чыгуыгызны сорыйм..." Бу инде бөтенләй яңа җыр, - форсаттан файдаланып, үзе белән турыдан-туры Сталин һәм Жуков арасына күпер салу иде. Биредә каршылык эчендә каршылык. Кайсы байрак турында сүз алып бара генерал? 30 апрельдә көндезен, әле Рейхстагка совет солдатының аягы да басмаган 13 сәгать 45 минутта "Рейхстаг алынды, байрак элендемени?" дип, Маковтан белешкән ялган байракмы, әллә маковчылар 22 сәгать 40 минутта элгән чын байрак турындамы? Беренче байракны инкяр иткәч, комкор Егоров белән Кантария элгән Өченче байракны күз уңында тота булып чыга түгелме? Ләкин анысы 1 Май таңында гына эленде бит! Нәкъ Перевёрткин әмере белән, 2 майның икенче яртысында Егоров белән Кантария 5 нче санлы байракны король Вильгельмның аргамагы тубыгыннан Рейхстаг гөмбәзенә күчерде.
Перевёрткинның бу әмереннән соң, Рейхстагка Бе-ренче байракны кем элгәнлеге турында беркем дә бәхәс кора алмый. Югары җитәкчелектән төшкән күрсәтмә нигезендә, 5 нче санлы байрак сабына кем беркетелгән - шул герой була да чыга. Егоров белән Кантария "батырлыгы" инде статус-кво ала... 
II бүлек
5 нче санлы байрак белән килеп чыккан әкәмәтне аңлатыр өчен, дөньяның иң бай телләреннән саналган татар телендә кулай сүз табып булмый. Ул - караклык, бүгенге тел белән атаганда, коррупционерлык иде, әлбәттә. Ат урлаган өчен Шәкүр карак кебек атылган татарлардан миллион тапкыр гөнаһлырак булган "йолдыз караклыгы" иде бу. Тарихта күрелмәгән интриганы башлап җибәрүчеләр, эчтән миллиард долларлар үзләштергән коррупционерлар булып, тыштан капчык күтәреп "йолдыз" караклыгына чыккан хәерчеләр иде. Алтын бурлары. Бер караганда, йолдыздагы алтын микъдары өчен болай бугазга-бугазга килеп үлеш оештырырга урын да юк кебек. Сафлыгы 950 дәрәҗәсеннән исәпләнгән алтынның йолдыздагы авырлыгы 20,05-20,06 грамм чамасы гына. Рәсәйдә 1 грамм алтынның хакы 10-11 доллар. Һи-и-и!.. Шул да булдымы алтын табу да алтын тагу?! Безнең татар гүзәлләренең колак алкаларында тирбәлгән, беләзекләрендә оеган алтын моңардан күбрәк булгандыр!.. Безнең көньяк Уралдагы Мендәрле Күл, Гайнелхәят чишмәләре актарып чыгарган комны иренмичә чиләктә юып берәр көн утырсаң, бәлки, алтынны моңардан да күбрәк җыеп булгандыр һәм буладыр. Медальнең гомуми авырлыгы исә 21,5 грамм, аңа өстәп тага торган көмеш җайланмасы 12,8+1 грамм тәшкил итә. Шулай итеп, медальне таккан геройның гәүдә авырлыгы 34,3+1,5 граммга арта төшә. Кешенең кешелеклелек микъдары артамы? Монысы инде аңыңнан, тәрбияңнән, милли-гражданлык мөмкинлегеңнән чыгып хәл ителә. Аның каравы күкрәкләр, тын алышлар, атламнар ничек киңәя! Боларын, шулай ук кешесенә карап, һәркем үзенә кирәгенчә киңәйтә ала. Әнә, күрәсезме, кем килә? Гер-рой! Ишекләрне тибеп кенә ача!.. Мондый геройның кая ди Европа, Азия, Африка гына, Төньяк Котып белән Көньяк Котыпка сыймавы мөмкин! Халык әйтмешли, кыланышы кырга сыймый, әмма ни кыланса да килешә герой булган җегеткә! Бу 35 грамм авырлыкны күтәргән бәндәнең биле генә түгел, иле дә, җире дә, җиле дә, теле дә сынала. Татар теленә килгәндә, ул - аны гына түгел, тонналаган ялганны, җәберне, кимсетүләрне эһ тә итмичә күтәргән тел, кичергән саен нечкәргән, нечкәргән саен яшен яшергән. Шуңа күрә ул, рәт араларына куып кертелеп, тозлы тал чыбыгыннан кыйналган чакларында, үзе дә тал чыбыгыдай пешегеп нәзегәйгән, кабыгы-тиресе тиз сыдырылган, яраланган, сүзләре дә сайланып кына сөйләнелә торган телгә әйләнгән. Менә ни өчен татар теленең аксөякле симфоник партитурасы "карак", "бур", "илбасар-юлбасар" кебек тупас урам төшенчәләрен, гомумән алганда, сүгенү байлыгын барлык тел мыскалында янәшәдән куеп, киң кулланырга яратмый. Урысча мондый җинаятькә аңлатмалар җитәрлек: "афёра", "мошенниклык", "провокация" һ. б. Ә менә татарчасының, күз кысып әйтсәк, чынлап та, "әкәмәт"тән дә уңышлысы юк кебек. Биредә татарга хас шаянлык, күңел киңлеге, ихтыяр көченә урын кала... 5 нче санлы байрак белән килеп чыккан сәяси уйнаш, интрига илһамчыларының исемнәре зурдан кубарылып әйтелергә тиеш. Чөнки бу кадәр масштабтагы ялганны уйлап табу, аны оятсыз рәвештә тормышка ашыру өчен сайланып алынган түрәләрнең бик зур, иң югары вазифалар биләве шарт. Моны башкача берничек тә аңлатып булмый. Аларның сызмасы, барлык фронтлар конфигурациясен җимереп, Жуков аша Мәскәү Кремленә, Сталинның үзенә барып тоташкан Берия-Щербаков-Абакумов-Серов-Кузнецов-ПеревёрткинШатилов-Зинченко линиясен тәшкил итә. Сталин урынбасарларыннан полк командирына кадәр. Без моны, Аллаһ боерса, эһ тә итмичә раслаячакбыз. Ул бит безне 70 ел көткән.
Әлбәттә, бу кадәр солдафоннарча тупас, гарип гаделсезлектә алар барысы да гаепле. Ләкин бертигез дәрәҗәдә түгел. Берсе күбрәк, икенчесе - азрак күләмдә. Алар барысы да - ситуация коллары. Күләмне билгеләгәндә, кылынган гөнаһ микъдары белән югары вазифалар баскычы зыян күрүчеләргә карата кире пропорциональ мәнәсәбәттә торса, - әйтик, алар, күрсәтмә генә биреп, күләгәдә кала ала! - мондый да катлаулы бурычны, "кара эшне" башкарып чыгучы түбән баскычтагы вазифаларның гөнаһ-гаебе шул ук зыян күрүчеләргә карата туры мөнәсәбәттә тора. Менә кайда ачыла партитура!.. Менә кайда Сәйдәшләрнең "Кызыл Армия маршы", менә кайда Кәрим Тинчуриннарның "Кара урман шаулый"лары, менә кайда Заһид Хәбибуллин скрипкаларының торна тавышы!.. Кыскача әйткәндә, тегеләре яктыра барган саен, болары караңгыга керә бара. Вазифа түбәнәя барган саен, туры җаваплылык арта диясем килә. Без дә "балыкларның" иң эреләреннән башлыйк. Менә, ничек кенә булмасын, Җиңү Маршалы дип аталырга хаклы Жуковны алыйк. Үзенең дистәләрчә тапкыр басылган атаклы "Воспоминания и размышления" китабында Беренче байракчы итеп кат-кат Егоров һәм Кантарияне телгә алып, ул нишләп Маков төркеменең чын беренчеләрен бер тапкыр да телгә алмый? Нәрсә, алар турында белмәгәнме? Белгә-ә-ән! Рейхстагның алынуын, байракның эленүен минутлап көткән совет коман-дованиесенең бу хәбәрне минутында ук Ставкага җиткергәнлеген без инде күп чыганаклардан беләбез. Менә маковчыларга Советлар Союзы Герое исеме бирү турында 2 майда ук кул куйган Өченче армия гаскәрбашы генерал-полковник Кузнецовның сугыштан соң язылган истәлекләрендә ул "Наградной лист"ка салынган имзасыннан баш та тартмый һәм, шаккатырып, Жуков белән сүз куешкан кебек, беренчеләр итеп, имеш, 30 апрельнең 14 сәгать 45 минутында байрак элгән Егоров белән Кантарияне таный, тик иман-имзасына каршы барып, Заһитов белән Мининны шулай ук телгә алмый. "14.25" - бу инде икенче "срок". Маковчылар хезмәт иткән 136 нчы артбригада кергән 79 нчы укчы бригадасы гаскәрбашы Перевёрткин турында без бераз алдарак сөйләгән идек. Шунысы аеруча таң калдыра: Маков төркеме хезмәт иткән дивизия гаскәрбашы Шатилов, полк гаскәрбашы Зинченко истәлекләрендә үз солдатларының исемнәре бөтенләй дә телгә алынмый! Менә сиңа әкәмәт дисәң дә әкәмәт! Менә сиңа табышмак дисәң дә табышмак! Бу табышмакны безгә Җиңү Маршалы үзе калдырды. Бу ялганның дөньяга очырылуына 70 елдан артып китте. Җиңүнең җитмешенче елында рәсми Мәскәү хакимияте һәр агач ботагына сарылы-каралы Җәгүр тасмасы бәйләсә бәйләде, әмма дөреслекне ачып салмады. Тынычландылар. Бөек вакыйгада катнашучылар, күрүчеләр, шаһитлар үлеп беттеләр. Битлегеңне ачарга күптән вакыт, әмма намусың җир тишегенә качса, битлекне ачар өчен Вакыт һәрвакыт җитми шул.
Бер караганда, безгә, бәлки, бу очракны онытырга кирәктер? Әйе, әле бу әсәр басылып чыккан хәлдә, нигә онытылган нәрсәләрдә казынып, яраларны яңартып, антитузан куптарасың, дип, мине беренче чиратта үз татарларым талый башлар. Имеш, татарның кайда гына малы югалмаган, каны бушка коелмаган, кайда гына аласы байрагы, акчасы, урланган-таланган бәйрәме, Сабан туе калмаган. Габделҗаббар батырдай, империя төзегән татар лашманы, Ардуан батырдай татар бетончысы, Сабирҗан батырдай татар игенчесе, Газетдин батырдай татар солдаты нәрсәгә аптырарга тиеш? Татар боларны кичерергә, үткәреп җибәрергә өйрәнгән. Юкка гынамыни, безнең бөек океаныбыз коры җирдән "Татар бугазы" белән аерыла? Шуңа күрә дә татар үзеннән һәм тирәдәгеләреннән көлеп, әйтемнәр калдырган. Әйтик: "Нам, татарам, вчарауна". Төкер, ди ул, үткән эшкә - салават. Аннан "Чукынды марҗа калачка, мин дә үлмәдем ачка" дип, үзен тынычландырган. Чукынып кына китсен, кул селтә! Качып китсәң дә, чәчеп кит! Догаңда бул, бөтиле-бөтенле бул. Бир, ашасын-тыгынсын, тырыш син, татар кешесе, беркайчан да ач булмаячаксың. Әмма. Шулай да. Тукта, мин нигә әле гел генә үземне онытырга, оныттырырга тиеш? Кылынган җинаятьнең үтәр срогы булмагач, нигә әле ясалган батырлыкның срогы үтәргә тиеш? Әйе, безгә калган табышмак, ул, ни кызганыч, әле бүген булса чишелмәгән. Юк, ул тарих, кешелек аңы, архив документлары тарафыннан чишелгән. Халыкара Интернет, демократик матбугат чаралары маковчыларның күрә торып шулай кешелексез рәнҗетелүләрен төшенми газаплана, аның башы бу кадәр кыргый ке-шелексезлектән уттагы чәйнек кебек кайный, аптыраштан "зар җылый" һәм Рәсәй җитәкчелегеннән батырларны, үлгәннән соң булса да, вәгъдә-иман кушканча зурлавын таләп итә. Без Жуков калдырган сер төенен чишәргә тиешбез. Бу урыс дөньясын, аның мактаулы цивилизациясенең, аның интеллигенциясенең йөзен, әгәр ул чынлап та бар икән, Җир шары алдында ачачак. Дөресендә, төен чынлап та чишелгән. Биредә бернинди проблема юк. Проб-лема безнең үзебездә, безнең агуланган аңда. XXI гасырда да "дәүләткә исем биргән милләт" исеме астында черегән бөекдержавачыл милләтчелек сазлыгыннан чыга алмавыбызда. Киресенчә, бу куркыныч чирне тагын да витаминлап-ашлап үсендерү һәм котыртуыбызда. Безгә, бары миләребездә дәвам иткән кризистан арынып, Рәсәй хөкүмәте исеменнән Рәсәй җәмгыяте каршында бөек бер тарихи гафу гамәле кылырга кирәк. Аны чишүне без урыс туганнарга да, грузин туганнарга да кушмыйбыз. Аларга һәм кемнәргәдер гаеп тә ташламыйбыз. Аларның эшләре эшләнгән, бер гөнаһлары да юк. Гөнаһларыбыз булган хәлдә, ул - бары аларның да, безнең дә эндәшми торуыбызда. Алар барысы да - шул заман вазгыяте коллары. Моны без - милләтебезнең акыллы, зирәк, батыр улы Газетдин Казыйхан улы Заһитовның милләттәшләре, татар балалары хәл итәргә, ил һәм кешелек масштабында гамәлгә куярга тиешбез. Әгәр шуны эшләмибез икән, безнең өчен гаделлек категориясе, яшәүдән туктап, сансызлык өянәгенә әйләнәчәк. Һәм без аны хәл итәрбез дә. Һәм без аны гамәлгә куярбыз да. Чөнки заман икенче. Без икенче. Кемдер дәүләтле булып, кыйммәтле-һиммәтле булмаса, безнең бүген дәүләтчелегебез кыйммәтле вә һиммәтле.
III бүлек
Гүзәлләр арасында гүзәлрәкләр булган кебек, ямьсез-ләр арасында да ямьсезрәкләр була. Гарьлеләр арасында иң гарьлеләр булган кебек, оятсызлар арасында да иң оятсызлар бар. Бу - Изгелек белән Явызлык, Көн белән Төн арасындагы бердәмлекне раслый торган чынбарлык гармониясе. Изгелекнең дә, Явызлыкның да үз килеше, үз гармониясе бар икән. Маков төркеменең батырлыгын яшереп калдыруда иң төп, иң ямьсез, иң явыз бурычны үзләренә хас "гармония" белән үтәп чыккан гаскәрбаш-лар - 150 нче дивизия командиры генерал Василий Митрофанович Шатилов һәм аңа буйсынган 756 нчы полк командиры Фёдор Михайлович Зинченко булыр. Соңгысы үзенең "Герои штурма Рейхстага" дигән китабында ничә елдан соң Егоров белән Кантарияне менә мондыйрак сурәтләр аша беренче тапкыр тарихка кертә: "09.00 сәгатьтә (30 апрель, иртән) безнең кул ас-тындагы хәрби берләшмәләр батальоннарының гаскәрбашлары җыелды... Армия Хәрби советының 26 апрель көнне безгә тапшырылган байрагын төргәгеннән чыгардылар, безнең белән бергә боерык пунктында булган һәркем яхшы күрерлек итеп сүттеләр. Вакыт 10 га (нинди төгәллек! - А. Х.) якынлаша иде. Мин күрсәтмә бирдем: полк разведкасы җитәк-чесе офицер капитан В. И. Кондрашовка ике иң яхшы разведчикны сайлап алырга һәм аларны боерык пунктына алып килергә. Монда аларга Рейхстаг гөмбәзенә күтәрелергә тиешле армия Хәрби советы байрагы тапшырылачак. Берничә минут (!) үттеме-юкмы, разведчиклар... икәү генә түгел, тоташ бер взвод!.. инде безнең аяк очларыбызда басып торалар иде. Белоусов, Егоров, Малюженко, Иванов, Кантария, Коноваленко, Заливчий, Криневич, Мягченко, Олейник, Черников, Пыльчиков. Парчевский, Могилко, өч Савич барысы һәм 14 яшьлек яраткан полк улы Гоша Артёменко... Болар арасыннан ике генә лаеклыны сайлап алу миңа авырга төшәчәк иде. - Син, Кондрашов, малай... - Иптәш полковник, сез нидер әйттегез бугай? - Һич тә юк, капитан, мин берни әйтмәдем, - дип җавап бирдем мин, аңа аерым мәгънәле (!) караш ташладым. - Сез минем боерыгымны ишеттегезме? Шуны үтәгез!.. Кондрашов үзенең бөркетләрен тагын бер тапкыр күздән кичерде һәм ихтыяри аһәң белән кычкырды: - Егоров һәм Кантария!.. Полк командирына - җәһәт кенә!.. Мин Егоров белән Кантарияне үземә чакырдым һәм аларны тәрәзә янына китердем: - Әнә сезнең алда - Рейхстаг, яхшылап карагыз. Гөмбәзне күрәсезме? - Так точно, иптәш полковник! - Сезнең бурыч - әнә шул гөмбәзнең түбәсенә армия Хәрби советының байрагын кадау!
- Сезнең боерык үтәләчәк, иптәш полковник! - дип җавап бирде алар бертавыштан. Нигезле хәрби-тарихи эзләнүләр һәм документлар безнең гаскәрләрнең бары тик 30 апрельнең 18 сәгать 30 минутында кабат ясалган һөҗүмнәреннән соң гына Рейхстагка бәреп керә алуларын раслый..." Нинди купшы тамаша!.. "18.30" - бу тагын да ниткән "яңа срок"? Әле генә бит әле алар Рейхстагка 30.04 нең 14 сәгать 25 минутында байрак эленүен, Жуковның 06 боерыгы белән, бар Җир шарына таратканнар иде. Ул "срок" белән нәрсә булды? Оныттылармыни? Безнең гаскәрләр, нәкъ менә шушы һөҗүм дә барып чыкмагач, Рейхстагка караңгы төшкәч хәлиткеч һөҗүм ясарга булдылар һәм аны 21.30 да башлап, Маков төркеме беренче байракны 22.40 та түбәгә күтәрде түгелме? Ә бу "яңа срок" дигән ялган Зинченкога нигә кирәк булган? Башны бутар һәм теге шулай ук ге-нералитет уйлап чыгарган "30 апрельнең 14 сәгать 25 минутында эленгән байрак вакытын" якынайтыр өчен, әлбәттә. Зинченко үзе китергән исемлектәге уналты сугышчыдан нибары ике кешене - Егоров белән Кантарияне ничек шулай җәһәт кенә чокып чыгарды икән? Ни чаклы Малюженко, Коноваленколарны хәтерендә тоткан Зинченко беренче байракны элгән Маков төркемендәге Газетдин Заһитов, Михаил Минин исемнәрен ничек хәтереннән чыгарган?! Бу әкиятнең соңыннан, Гитлер үлеменнән соң, үзләрен аклар өчен, безнең сәяси-хәрби җитәкчелек тарафыннан уйлап чыгарылганлыгы бик яхшы аңлашыла. 30 апрельдә, иртәнге сәгать 9 да, әле безнең сугышчылар башларын да күтәрә алмыйча окопта яткан, Гиммлер Йортын да кулларына төшереп бетермәгән шартларда ничек мөмкин булсын бу?! Ары таба составында Маков төркеме сугышкан полк командиры Зинченко белән дивизия командиры генерал Шатилов, бөтенләй дә бәйдән ычкынгандай, ярыша-ярыша ялганлаша башлыйлар. Шунысы тагын игътибарга лаек: алар, хәрби мәгълүмат кагыйдәләрен бозып, вакыйганың числосын күрсәтсәләр, сәгатен күрсәтмиләр, сәгатен күрсәтсәләр, көнен күрсәтергә "оныталар". Мемуарларын да үзләре түгел, "башка попугай-язучылар" язгач, артларыннан күз-колак булмавыннан файдаланып, үз ялганнарыннан саташып, адашып бетәләр. Без күп тапкырлар телгә алган китабында Зинченко, күрәсең, үзен ялганда гаепләячәкләрен сизенеп, алдан ук, әмма арткы исәп белән, укучысын кисәтеп куя: "...Чиктән тыш объектив булырга тырышып, мин Рейх-стагка һөҗүм вакытында гына түгел, башка кайбер күренешләрне теркәп барган язмаларыма мөрәҗәгать иттем. Аларның хәтерендә калган истәлекләре белән уртаклашсыннар өчен, үземнең хезмәттәшләрем белән яңадан очраштым һәм хат алыштым. Бары тик менә шундый катлы-катлы тикшерүдән соң гына мин Рейхстагка һөҗүмнең гомуми күренешен сурәтли алдым" (304 б.). Шулай булса иде дә бит. Әмма алда китереләчәк бихисап мисаллар гомуми күренешнең тулаем киресен раслый. Укучыбыз Маков төркеменең байракны 30 апрельдән 1 Майга каршы төннең 22 сәгать 40 ми-нутында кадавын, ә җәһәт кенә өлгертелгән байракчы "Егоров-Кантария иптәшләр"нең байракны 1 Майның таңында, беренчеләрдән кимендә дүрт-биш сәгатькә соңрак элүен хәтереннән чыгармаска тиеш. Зинченко бу хакта, әлбәттә, ләм-мим. Әмма аларның бурычлары түбәндәгечә: а) Маков төркеме батырлыгын, югарыдан кушылганча, исәпкә-санга алмау, батырып калдыру; б) "Егоров-Кантария иптәшләр"нең байрагын Маков төркеменнән дүрт-биш сәгатькә соңрак эленүен яшерү; в) шул ук "Егоров-Кантария"ләр байрагын укучы аңында 30 апрельдә көндез, тегеләрдән күпкә алда, ягъни 14 сәгать 25 минутта элгән итеп күрсәтүгә җирлек әзерләү. "...Беренче сәгатьтә (Шатилов числоны махсус күрсәтми, моны, генералитет биргән сценарий буенча 30 апрель дип уйларга гына кала) дивизиянең Рейхстагка һөҗүмгә күтәрелергә әзер булуы турында мин Перевёрткинга хәбәр иттем. - Яхшы, Василий Митрофанович, - дип, изге теләген белдерде корпус гаскәрбашы. - Байракны Рейхстаг түбәсенә тизрәк кадавыгызны телим..." (306 б.).
Менә бит нинди мәзәк: Өченче армия оператив бү-легенең сугыш тәҗрибәсен файдалану буенча бүлекчә җитәкчесе полковник Войноның Беренче Белоруссия фронты оператив идарәсенә җибәргән хәбәрендә "30 апрельнең 14 сәгать 25 минутында" бер тапкыр эленгән, бераз соңрак генерал Шатиловның Перевёрткинга җибә-релгән хәбәрендә "30 апрельнең 13 сәгать 45 минутында эленде" дип, вакыты яңадан төзәтелеп, икенче тапкыр эленгән байрак әле һаман эленмәгән, җитмәсә, шул ук Перевёрткин аны тагын бер тапкыр элү турында, шул ук Шатилов раславынча, эләргә дип, яңа боерык биргән булып чыга. Ул чакта шунысын онытмыйк: Зинченконың безнең гаскәрләрнең 18 сәгать 30 минутта ясалган һөҗүменнән соң гына Рейхстагка бәреп керүләре турында раславын ничек аңларга? Маковчылардан торган беренче ташкын анда бары 22 сәгать 10 минутта гына бәреп керә алды бит?! Әле бу - байрак белән уенның башы гына. Алдан ук шунысын әйтеп куйыйк: ахыр чиктә алар, тәки үз "срокларын" таба алмыйча, Маков төркеме элгән вакытны урлап, үзләштереп, бер үк вакытта аларның батырлыгын яшереп калдырып, байракны "Мәскәү вакыты белән 22 сәгать 50 минутта элдек" дип, дөньяны шаккатырачаклар. Маков төркеме элгән чын вакыт - Берлин вакыты белән "22.40" иде. Ягъни "байрак басучылар" үз байракларын соңрак элгән булып чыга. Әле генә, Рейхстагка һөҗүмгә әзербез, дип комкор-79 га рапорт биргән комдив-150 Шатилов белән Зинченко арасында, һөҗүм башлану белән, тагын да бер мескен сөйләшү булып ала: "- Мин шунда ук Зинченко белән элемтәгә кердем. - Эшләр ничек? Чокырны чыктыгызмы?" - дип сорый комдив. Чокыр - Газетдин Рейхстагка, төнлә артиллерия әзерлеге башлану белән, һөҗүмгә дип үз төркемен алып чыккан һәм яшел ракета яктыртканын көтеп яткан сулы метро чокыры. "- Юк, һич кенә дә кичеп чыга алмыйбыз. Бер генә күпер дә исән калмаган. Флангтан, Карлштрассе ягындагы күпердән, дошманның көчле уты комачаулык итә..." (307 б.) Нинди күпер эзли алар? Ике көнгә якын Гиммлер Йортында, шул чокыр каршындагы боерык пунктында утырып, комдив кадәр комдив үзенең каршында бер генә күпернең дә исән калмавын абайламады микәнни? Анда бит Газетдиннәр су астыннан ерып чыккан балка-швеллерлар гына бар! Сапёрларың нәрсә карый? Ары таба комдив, Маков төркеменең ничек итеп 1 Майга каршы төн караңгысында метро каналын ерып чыгуын сурәтләр урынга, сценарийга туры китереп, имеш, 30 апрельдә, яп-яктыда, моңа кадәр ничә күтәрелеп үтә ал-маган плацдармга "батырларча су каршылыгын кичеп чыккан" Сьянов ротасын сурәтли. Чөнки югарыдан төшерелгән уйдырма нигезендә, имеш, нибары ике сәгатьтән (чынлыкта 1 Майның иртәнге дүртләрендә) көндезге 14 сәгать 25 минутта нәкъ шул Сьянов автоматчылары сагы астында "Егоров-Кантария иптәшләр" байрак эләчәкләр...
"Сьянов ротасының алга ыргылуы уңышлы булды. Чокырга җитү белән, сугышчылар, килә-килешли кайсы йөзеп, кайсы балкалар һәм рельслар буйлап, су каршылыгын кичеп чыктылар. 13 сәгать 30 минутта рота, аның белән сугышчыларның бер өлеше аргы ярда булып чыкты. Рейхстагка 120 метр гына калган иде, - дип алдаша шәхси пешекчесе Моисей Блинник кулыннан кыз-дырылган күгәрченнәр ашарга, немец бароннарының ак чыбылдыклы караватларында йокларга һәм үзенә һәр очракта "иптәш генерал" дип кенә мөрәҗәгать иттерергә яраткан Шатилов. - Әмма аны бер омтылыш белән үтеп булмый иде. Алда окоплар, траншеялар, бәйләнеш юллары, чокырлар белән чокылып беткән ара иде. Анда безне дошман көтә..." (308 б.) Әгәр моны дөрес дип кабул итсәк тә, без ситуациягә кардиналь төзәтү кертергә - көнне төнгә алыштырырга тиеш булабыз. Совет гаскәрләренең дистәләгән көндезге һөҗүмнәре барып чыкмагач, алар Рейхстагны төнлә алырга булдылар һәм, алып, Беренче байракны элделәр дә бит инде! Ә нигә кирәк иде җитәкчелеккә һөҗүмнең, чынбарлыкка каршы барып, көндез башкарылуы? Жуковның алдан, ашыгып, әле алынмаган Рейхстаг башына байракның 30 апрельнең 14 сәгать 25 минутында эленде дип чыгарган мәшһүр 06 санлы боерыгын аклар өчен. Кылынмаган батырлыкны кылынган итеп күрсәтеп, шуның хакына чын батырларны чокырга илтеп аудару өчен. Гадәттә күктәге йолдызлар җирдән төнлә генә күренә. Рейхстаг операциясе төнлә башкарылып, Җиңү Байрагы төнлә күтәрелсә дә, анда генераллар үзләре күренмәгәч, чын батырларны сафтан чыгаралар. Миф раслансын өчен, аларга йолдызлар көндезен дә күренергә тиеш. Күктә дә, күкрәктә дә. Аеруча күкрәктә. Уйлап табылган "14 сәгать 25 минут якынайган саен, Шатиловның әле солдатлары аяк та баса алмаган Рейхстагка эленәчәк байрак турында кайгыртуы көчәйгәннән-көчәя бара. Аның башка бер кайгысы юк. Чөнки аны, инструкция нигезендә, төгәл 14 сәгать 25 минутта көндез эленгән итеп күрсәтергә кирәк! Гадәттә, "беркем дә белмәгән яшерен байрак" турында биредә һәркайсы белә. Китерелгән мисаллар белән танышкан укучының башы әйләнеп, егылып китүе мөмкин. Менә Шатилов Егоров һәм Кантария белән беренче тапкыр ничегрәк "таныша": "14. 00 сәгать чамасы булгандыр (бу көндез, байрак күтәрергә нибары 25 минут кына калган. - А. Х.), мин Плеходановка шылтыраттым. Аңарда бернинди үзгәреш юк иде. Зинченко белән сөйләштем. Ул Сьянов ротасының чокырның аргы ягында сугышуын, әмма үзәк капкага үтә алмавын хәбәр итте. Алгы рәтләргә Неустроев китте. - Байрак кайда? - дип кызыксындым мин. - Хәрби советның байрагы кайда икән? Аны бит Рейхстагка бәреп керү белән эләргә кирәк! - Байрак минем энпэда. Аны китертер кеше юк, иптәш генерал, кешеләр җитешми... - Иптәш генерал, - дигән тавышы ишетелде Зинченконың. - Барысы да тәртиптә, андый сугышчыларны таптым! Сержант Егоров һәм кече сержант Кантария!.." (309 б.).
Кимендә 100 мең сугышчыдан торган армиянең Хәрби советы байрагын Рейхстагка күтәрергә тиешле кандидатлар менә шушы бөек вакыйгага егерме минут калганда гына сайланып табылалар икән! Аларны сайлауда, раслауда гүя политбүлекләр дә, СМЕРШ та катнашмый. Моны Шатиловның бердәнбер "сөеклесе" Зинченко хәл итә. Гүя моңарчы байрак, аның хуҗалары турында кайгырткан кеше дә юк. "Рейхстаг ишеген кем беренче булып ачкан, кем беренче булып анда кергән, хәзер инде анык кына әйтүе дә кыен, - дип дәвам итә, үзен акларга тырышып, Шатилов. - Рейхстагка, дустанә бердәмлек белән, барысы берьюлы бәреп керде - кем алданрак, кем бераз соңрак. Беренче мизгелдә барысы да ничектер буталып калдылар..." Менә бит ничек! Барысы берьюлы бәргән дә кергән. Моны бит дивизия командиры, генерал яза. Өченче рейх парламентының тимер ишеген Газетдиннәр взводының ничек ватканын без инде Минин истәлекләреннән алып язган идек. Бу хакта бала-чага зиһененә хас "дустанә бердәмлек" кичереп язган кешенең Рейхстагны яулаган атаклы комдив, шуның өчен Советлар Союзы Герое билгесен таккан генерал-стратег икәнлеген онытмыйк. Шунда ук генерал, НКВД илһамы белән, демагогия куерта башлый. "Кем соң беренче булды?" дигән сорауга (ә бу сорау кайвакыт кирәгеннән артык кызыксыну тудыра) мин болайрак җавап бирер идем: Бу шулкадәр дә җитди мәсьәләмени? Монда минутлар һәм секундлар шундый әһәмияткә иямени? Иң мөһиме, биредә һәркем беренче булырга теләде һәм, беренче булу өчен, иптәшләренең артына качмыйча, барысын да эшләде" (310-311 б.). Карагыз әле, "кем беренче булды?" дигән сорау, генерал уйлавынча, "бик мөһим түгел" һәм ул, нишләптер, "кемнәрнедер артык кызыксындыра" икән, шайтан алгыры. Шатилов "дустанә бердәм" кешеләрдән кемнең беренче булып Рейхстагка бәреп керүен, моның ничә минут-секундта тормышка ашырылуы моментының мөһимлеген аңламаган булып кылана. Бәлки, "беркатлы генерал", ул секундлар белән исәпләшмәсә, шул секундлар эченә чын байрак күтәреп кергән, аны Заман Биеклегенә элеп, йөрәктән сулдарак яраланган - җаны-тәне белән кургашын ядрә эчендә шартлаган Газетдин Заһитов белән Михаил Мининны күрер вә аңлар?! Юк. Аның үз туксаны туксан, аңа Блинник пешергән коймак мөһимрәк. "Мин уң яктагы багана каршындагы баскычлар өстендә алсу төер булып балкыган байракны күрдем. Һәм шунда ук, 14 сәгать 30 минутта (биредә Шатиловка, аңлыйсыздыр, төгәл, анык минутлар кирәк! - А. Х.), мин берьюлы ике рапорт - Плеходанов һәм Зинченко рапортларын тыңладым: - Безнең ротабыз Рейхстагка бәреп керде! - диде аларның берсе. - Вакыт - 14 сәгать 25 минут. - 14 сәгать 25 минутта Сьянов ротасы Рейхстагның төп ишегеннән керде! - диде икенчесе. Озакламый, керү юлыннан уң яклап, мин кызыл тукыма күрдем. Күп тә үтми, бу хакта Зинченко да хәбәр итте" (311 б.). Менә бит нинди театр, менә бит нинди ялган тамаша! Шул ук көндезге 14.25 белән шул ук Сьяновка барып чыктыкмы? Әмма шунысы сәер: Жуков боерыгында байрак 14 сәгать 25 минутта эленгән булып исәпләнсә дә, болар тарафыннан ул әле Рейхстагка һаман да эленми тора. Бер ялган икенче ялганны тарта. Хәзер, "иске вакытны онытып", байрак сәгатен Заһитов белән Минин элгән соңгы, чын, тарихи вакытка "якынайта" башлыйлар.
"Перевёрткин сорады: - Хәлләрегез ничек? Байрак кайда? - Сьянов ротасында. Бинада сугыш бара..." (313 б.) Үзен байрак турында кайгыртучы итеп күрсәтергә тырышкан Шатилов һаман - инде ничәнче тапкыр! - Зинченкодан сорый: "- Байрак? Байрак кайда? - Байрак әле икенче катта. - Байракчылар өчен кем җаваплы? - Лейтенант Берест. Неустроевның сәяси урынбасары..." (321 б.) Комдив һаман эленмәгән байрак (Маков төркеме инде үзләренекен күптән элгән!) белән нишләргә белми азаплана. Шуңа күрә, теләмәсә дә, аның хакында "туктаусыз кайгыртырга" мәҗбүр. Байрак гүя илһам чыганагыннан каторжан аягына тагылган түмәргә әйләнгән. Уйдырма сценарийны башкарып чыгар өчен, ул байракны ташлый да, күпме генә тырышса да, түбәгә менгезә дә алмый. Алар Заһитовлар "элгән вакытка" нәкъ әнә шул аяк түмәре кебек бәйләнгәннәр булып чыга. Чөнки Жуковның 06 боерыгындагы "14.25" тә элдерсәң, адәм көләчәк, алдагысы кайчан була - монысын Аллаһ кына белә. Менә тагын бер мисал: "- Байрак кайда? - дип сорады Перевёрткин. - Икенче катта, - дидем мин. - Яхшы..." (322 б.) Аңлашылмый, моның нәрсәсе "яхшы" икән, әгәр Егоров белән Кантариянең байрак элү вакытын җайлап-җайлап Заһитовлар элгән вакытка көйләп килүләрен исәп-кә алмаганда. Менә, чынлап та, ул минутлар якыная бара: "Ул да булмый, Михаил Егоров һәм Мелитон Кантария Берестның зур булмаган төркеме ярдәмендә югарыга күтәрелә башлады. Һәр адымны карап, саклык белән атларга кирәк иде. Берничә тапкыр алар гитлерчыларга тап булдылар..." (322 б.) "- Ә байрак кайда? - дип сорады корпусның политбүлек җитәкчесе Лисицын. - Рейхстагта. Аны гөмбәзгә күтәрү өчен, чаралар күрелә... - Ә сез ул бинаның чынлап та Рейхстаг булуына ышанасызмы? Минем йөрәгемә гүя боз куйдылар. Әгәр ул, чынлап та, Рейхстаг бинасы булмаса?" (323324 б.) Менә никадәр яхшы белә безнең гаскәрбашлар үзләре сугышып алырга тиешле биналар топографиясен. Һәм, ниһаять:
"Ниһаять, югарыдагы мәйданчыкка аяк бастылар. Байракны металл кулсага каеш белән беркеттеләр дә шул ук юл белән аска да төштеләр. - Түбәнгә төшү югарыга менүгә караганда читенгәрәк туры килде. Егоров белән Кантария Неустроев каршына килеп басканда, сәгать 10 минуттан 11 не күрсәтә иде. 5 минуттан Зинченко миңа телефоннан хәбәр итте: - Иптәш генерал, армиянең Хәрби советы байрагы Мәскәү вакыты белән 21 сәгать 50 минутта Рейхстаг гөмбәзенә куелды!.. - Молодцы!.." (325 б.) Бу фактны маршал Жуков үз истәлекләрендә болайрак тасвирлый: "өлкән лейтенант В. Н. Маков төркемен Рейхстагка һөҗүм итүчеләр" исемлегендә нибары бер тапкыр, үтеп барышлый гына телгә ала да, "150 нче һәм 171 нче дивизияләр, кат артыннан катны яулап алып, Рейхстагны дошманнан тазарттылар. 30 апрельнең 21 сәгать 50 минутында сержант М. А. Егоров белән кече сержант М. В. Кантария Җиңү Байрагын Рейхстагның баш гөмбәзенә кададылар", - дип, сүзен тәмамлый. Шулай итеп, 30 апрельнең 14 сәгать 25 минутында куелган дип исәпләнгән байрак "чынында" Мәскәү вакыты белән 21 сәгать 50 минутта куелган булып чыкты. Бу инде байрак кадау срогының дүртенчесе була. Тик нишләптер мондый җитди документта ачык әйтелми: нинди вакыт - Берлин поясымы, әллә Мәскәү поясы буенчамы? Жуковның шәхси биографы В. Карпов, күрәсең, җанын тыныч калдыру максатында, бу темага бөтенләй дә кагылып тормый. Монда да ялган өстендә ялган. Билгеле булганча, Егоров белән Кантария байракларын беренче тапкыр гөмбәзгә түгел, король Вильгельмның аргамагына ныгыталар. Байрак соңыннан - 2 майда гына гөмбәзгә күчерелә. Икенчедән, геройлыкка дәгъвачылар күбәя башлагач, Жуков белән Шатилов һаман да, кеше аңын бутар өчен, байрак элү вакытын, Америка ачкан кебек, Мәскәү вакытын күрсәткән булып маташалар. Кайвакыт үзләренең ялганнарын тагын да куертыр, гаепләрен юар, "объектив" булыр өчен, алар төрле вакыт, төрле кешеләрне "тарихка кертәләр". Зинченко югарыга юллаган бер хәбәрендә байракны хәтта Неустроев белән Давыдов элде дип раслаудан да тартынмый. Вакыт, гадәттә, вакыйга булган урын үлчәнешендә алына. Мәскәү вакытымы, Берлин вакытымы, саннарның җәмгысы аларның урынын үзгәртүдән үзгәрми. Иң мөһиме шул: Кремль, совет генералитеты, Рейхстаг алыну, аның түбәсенә байрак эленү вакытын дүртбиш тапкыр алдап күрсәтергә мәҗбүр булып, барыбер дә Маков төркеме элгән вакыттан котыла алмый. Аралар нибары 1 сәгать 10 минут кына. Шулай, дөреслек котылгысыз була шул. Бу безнең китабыбыз кебек: барыбер дә язылды бит ул! Бу нәкъ Җир шары һәм аның иярчене кебек: арттан карасаң, иярчен, алдан карасаң, Җир шары кебек күренә... 
IV бүлек
Егоров белән Кантариянең бер байрак сабына икәү тотынып, икәү кылган уртак батырлыклары ничектер аерым кылынган батырлык булып чыкты. Күрәсең, шуңа да полк гаскәрбашы Зинченко аларның "награднойларын" аерым-аерым тутырды. Югарыдан шулай куштылармы, әллә Кантария кандидатурасы белән нәрсәдер ачыкланып бетмәгән идеме? Башта ул штабка Михаил Егоров документларын гына юллады. Нибары бер көн үткәч, Мелитон Кантария кәгазьләре тегесен куа китте. Һәм Зинченко, әйтергә кирәк, Кантария документлары белән чамадан тыш иркен, хәтта саксыз кыланды: армиядә кис-кен үтәлгән субординация кануннарын бозып, дивизия, корпус гаскәрбашлары Шатилов һәм Перевёрткиннардан имза куйдырып маташмыйча, аларның башы аша, бары тик үз имзасы белән, турыдан-туры армия штабына сикерде. Монысы да "телефон күрсәтмәсе" буенча эшләндеме, хәзер инде фараз итәсе генә кала.
Ләкин җитәкчелеккә мондый җаваплы гозерләрдә батырларның үз байрагын әле һаман кайчан элү вакытын күрсәтү шарт иде: 21 сәгать 50 минутны күрсәтә алмыйлар, күрсәтсәләр, интрига җимерелә, башлары оча, чөнки маршал Жуковның үз башына уйлап тапкан, бар дөньяга таралган, шуның нәтиҗәсендә Сталин барлык совет халкын котлаган 06 нчы боерыгында Рейхстаг 30 апрельдә алынган, түбәсенә байрак 14 сәгать 25 минутта эленгән булып тарихка кергән иде. Кем кем, Сталин белән шаярып булмый. "Мыек" шундый: ул барыбер мәсьәләнең асылына төшеп җитәчәк. Маршалның үзенең баш очында күк күкрәде: әле Берлинда учак-учак сугышлар кабынып ала, ә монда, аның өстәлендә, Рейхстагка байрак элгән ике дистәдән артык "иң беренчеләр"гә наград кәгазьләре ята. Араларында "14 сәгать 25 минут"тан башлап, кайберләренең вакыты бөтенләй дә күрсәтелмәгән. Шуларны күргән маршал канәгатьсезлек белән йөзен чытты. Чигенергә урын калмаган иде. Сталин һәм солдатлар алдында гаебен танып, үзе көйдергән ботканың көеген үзе ашыйсы урында ул таш булып катты һәм алга тәгәрәгән тарих тәгәрмәченә аркылы агач тыгарга булды. Бүләкләү тантанасын мөмкин кадәр сузарга тырышып, катгый күрсәтмә бирде: кемнең чынлап та лаек булуын ачыкламый торып, беркемне дә геройлыкка тәкъдим итмәскә... Нәтиҗәдә чөгендер катыгы булмаса, әйрәне булсын дигәндәй геройлыкка дәгъвачылар Беренче Белоруссия фронтының 1945 ел 18 май боерыгы буенча Сугышчан Кызыл Байрак ордены белән бүләкләнеп тордылар. Алар арасында Рейхстагка һөҗүм иткән батальоннар сугышчылары, Маков, Бондарь һәм Сорокинның штурм төркемнәре дә бар иде. Бер көнгә соңлап, 19 майда бары тик Өченче армия буенча гына да шул аерым кабул ителгән боерыкка таянып, Егоров белән Кантария дә шушы ук орденга ия булдылар. Аларга наград кәгазьләренең аерым тутырылуында -билгеле мәгънә булган икән шул. Бу сер унике көннән соң, май азагында ачылды. Ул шул ук Егоров белән Кантариягә инде икенче тапкыр тутырылган, өстәлдән өстәлгә яшен тизлегендә күчкән, шундый ук тизлек белән армиянең иң югары җитәкчелеге тарафыннан кул куелган, фронт гаскәрбашы алдына яткан документларда чагылды. Әгәр элек тутырылган беренче награднойлар артларыннан Зинченко этәреп торуга карамастан, армия штабына бер атна барган булсалар, икенче тапкыр тутырылганнары полк гаскәрбашыннан армия гаскәрбашы генерал-полковник В. И. Кузнецовка бер көн эчендә - 31 майга ук барып җитте. Әгәр вакыйгаларның Өченче армия кебек иң күп санлы, иң дәһшәтле хәрби берләшмә частьларының берсе икенчесеннән дистәләрчә чакрым ераклыкта булып, әле кичә генә басып алынган, урыны-урыны белән дошман каршылык күрсәтүен дәвам иткән илдә барганлыгын исәпкә алсак, бу, әлбәттә, аптырарлык нәрсә.
Әмма безнең өчен бу награднойларның коймак кебек тиз "пешерелүенә" караганда эчтәлекләре кызыклырак. Геройлыкка документларны тутыручылар дәгъвачыларга, гадәттә, бер язылмаган классик закон таләбеннән килергә яраткан: булачак каһарман фронтта сугышның башыннан ук катнашкан, яраланган, хәрби наградалар белән бүләкләнгән булырга тиеш. Кантариягә беренче тапкыр документ тутырганда, шунысы шаккатыра: кызылармияче Мелитон Варлам улы Кантариядә боларның берсе дә диярлек булмый. Кызыл Армиядә "1944 елның 1 декабреннән, Бөек Ватан сугышында бары тик 1945 елның 4 гыйнварыннан катнаша, ярасы бер генә, анысы да җиңел, хәрби бүләкләре юк". "Шәхси батырлыгы" графасында "Рейхстаг түбәсенә беренче булып байрак кадады" диелә. Менә безнең шул ук Мелитон Варламович Кантариябез геройлыкка тутырылган икенче наградноенда мондыйрак сурәт ала: "Кызыл Армиядә 1941 ел-ның 1 декабреннән (бераз алдагы 1944 елның соңгы "4"лесе кулдан гына "1"легә төзәтелә). Шул көнне үк сугышка керә. Өч тапкыр яралана (15.2.1942; 1.8.1942; 18.5.1944). Кызыл Байрак орденына лаек була". "Егоров белән бергә Рейхстагка күкрәгендә шуышып килгән, Кызыл Байракны җилфердәтеп, башта 21 сәгать 30 минутта Рейхстагның икенче катына, аннан 22.00 сәгатьтә Рейх-стаг гөмбәзенә элгән". Өстәвенә "Байракны элгәндә, Кантариянең пилоткасын, Егоровның чалбарын ядрә тишеп үткәндә дә алар калтырап калмаганнар". Биредә ялган өстенә ялган түшәлгән, әмма Газетдин Заһитовның чын байракны элгәннән соң гәүдәсен йөрәктән бер генә сантиметрда тишеп үткән ядрә турында гына сүз юк. Иң азактан "Менә шулай итеп, 30 апрельнең 14 сәгать 25 минутында Берлин өстендә безнең батырларыбыз элгән Кызыл байрак - Җиңү Байрагы җилфердәде", дип нәтиҗә ясый бүгенге көндә Оборона министрлыгының Үзәк архивында саклана торган бу сирәк документлар. Күрүебезчә, иң кызык мәзәкләр менә кайда ятканнар икән бит! Шулар өстенә тагын берсе өстәлә: Рейхстаг 22.00 сәгатькә кадәр күпкә алдан алынды һәм түбәсенә байрак эленде дип раслаган В. Шатилов каләм-ручка тоткан бер үк кул, бер үк бармаклар белән шушындый ялганнарны раслаган документларга ничек итеп имза сала алды икән? Гадел булып кыланган гаскәрбашлар төзегән геройлар исемлегенә керергә тиешле булгач, Рейхстагка операция башланганда ук керергә тиешле булып та керә алмый калган батальон командиры өлкән лейтенант К. Самсоновны да онытмыйлар. Өченче армиянең хәрби хәрәкәтләр журналында сәяси бүлек җитәкчесе полковник Лисицын раславынча, Самсонов, Рейхстагка Маков төркеме байрак элгәч, күпкә соңлап, 30 апрельдән 1 Майга каршы төнге 24.00 сәгатьтә "Неустроев батальоны белән бергә керә". "Комбат үзе, - дип яза Лисицын политработникларга хас һавалы тел белән, - сугышның алгы рәтләрендә барды... һәм барышлый үзенең сугышчыларын "Батырлар! Безгә бөтен дөнья карый. Рейхстагка беренче булып керү - безнең намусыбыз бурычы! Алга, Җиңүгә!" дип рухландырды". Кеше бәясе хакына юнәлтелгән булмагач, Алтын Йолдызны "Кемгә бирергә?" дигән шатлыклы сорау дивизия, бригада, корпус, армия, фронт, барлык Кызыл Армия күләмендә генә түгел, ил җитәкчелеге масштабындагы баш өянәгенә - кара кайгыга әверелде. Бу кайгы аларның кодрәтен алып, хәлләреннән тайдырды. Бары тик Өченче армия буенча гына байрак элгән өчен лаеклы дип документ тутырылган йөз дәгъвачы арасыннан чыннан да лаеклыны ачыклау өчен барган интригалар Мәскәү яны, Курск, Сталинград, ВислаОдер операцияләреннән дә дәһшәтлерәк алышка, хәрби берләшмә, штаб җитәкчеләре арасындагы корпоратив ызгыш-өзгәләшкә, гамәлдәге лаеклы урынына "кемнәргәдер кирәклене" күтәрү өчен "кул сугышына" әйләнде.
Һәм бу сугыш, кызганыч ки, бүген дә дәвам итә. Җиңүдән ераклашкан саен, меңләгән йолдызлар арасыннан, ерактан-ерактан бер йолдыз яктырганнан-яктыра, якынайганнан-якыная бара. Аны, ниндидер батальон, хәтта армия, хәтта ил белән генә чикләмичә, барлык дөнья, барлык намуслы кешелек көтә. Ул - биш сугышчы биш чатлы йолдыз булып бергә береккән Гаделлек йолдызы. Кан койган өчен рәхмәттә диннәрне, милләтләрне аермаган бәрәкәт йолдызы. Барлык дөнья белә: ул йолдызда Европада Икенче бөтендөнья сугышын туктаткан Владимир Маков, Газетдин Заһитов, Михаил Минин, Александр Лисименко, Алексей Бобровларның мәңге сүнмәс шөһрәте яна... Газетдин Заһитовны Рейхстаг батырлыгы өчен тиешле Алтын Йолдыз урынына Кызыл Байрак ордены белән бүләкләүләрендә тагын бер без күреп өлгермәгән мәкерле "этлек" булып чыкты. Өлкән сержантның "Наградной лист"ы буенча без аның II һәм III дәрәҗә Дан орденнары белән бүләкләнгән булуын белә идек. Бу орденнар аның киң күкрәгендә Рейхстагтагы батырлыгы өчен Кызыл Байракны алганнан соң төшкән фотосурәтләрендә беррәттән таҗраеп тора. Башкалардан аермалы буларак, Дан орденының II, III дәрәҗәләренә лаек булган Заһитовка нигә шул ук Дан орденының I дәрәҗәсен биреп куандырмаска?! Бу үзе үк сорап торган табигый гамәл булыр иде. Юк, бирмиләр. Алай итмиләр. Ни өчен дигәндә, алай итсәң, Дан орденының шартнамәсендә каралганча, орденның өч дәрәҗәсе белән дә бүләкләнгән зат автоматик рәвештә Советлар Союзы Герое статусына ия булган... 
V бүлек
Маршаллар да кайгыра белә. Жуков, эченнән генә сызып, бу шылтыратуны көтә иде. Менә ул, ниһаять, шыл-тыратты. Трубканы күтәрмәстән, календарьга карады. 1946 ел, 5 апрель. Берия "теге мәсьәлә"дә кайчан да бер шылтыратырга тиеш иде. Маршал әле һаман трубкасын күтәрмәде. Көтсен. Көтә бирсен. Ул шылтыратмыйча кала алмый иде. Ниһаять, күтәрде. Шушы минутны көткән -кебек, көчле тавышы белән тирә-якны яңгыратып, маршал яшәгән Карлхорст утарындагы король Вильгельм сәгате сукты. Аның ачы чаңы, бомба шартлавы кебек, телефон колакчынына кереп чумгандай итте. - Георгий, мин әле бу... - диде Берия кем икәнлеген аңлатып тормаса да аңлашылган ябышкак аһәңе белән. - Борчымадыммы? - Юк, мин бик шат, Лаврентий... - дигән булды талчыккан тавыш белән совет гаскәрләренең Германиядәге гаскәрбашы. - Тәүдә бу готларны яулап алырга кирәк иде, хәзер алар белән идарә итәргә кирәк. Ә алар читтән килгәннәр тарафыннан идарә ителергә теләми. Шамбы балыгы кебек учтан шуып чыгалар, сволочьлар. Үзегездә соң ни хәлләр? - Рәхмәт. Кем әйтмешли, синең догаларыңда яшәп ятмактабыз... - дип кеткелдәде Берия, шаяртырга тырышып. Аннан, үгезне мөгезеннән тотарга ашыккандай, Жуков көткән төп фикерен сүтә башлады: - Башкалар ничектер, мин, Георгий, синең бу Рейхстаг түбәсенә байрак кадаучылар белән килеп чыккан буталышыңны тирәннән аңлыйм. Элегрәк, Берлинга кергәндә, бер байракчы да юк иде. Хәзер байракчылар буа буарлык - күктә йолдыз җитми... Нишләргә? Дөресен әйткән хәлдә, бу боткада, беләсең, безнең барыбызның да катнашы булды. Әмма үкенергә кирәкми! Без, киләчәк вакыйгаларны узып, бик дөрес эшләдек. Хәзер төшендеңме инде, ничек алдан күргәнбез?! Безгә, ничек кенә булса да, Җиңү Байрагының Рейхстагка элү вакытын 30 апрельдәге 14 сәгать 25 минуттан башкача беркая да күчертергә ярамый!.. Вариантлар юк. Аврал килеп чыкса, Иосиф Виссарионовичның үзе белән килештерербез. Урман кискәндә йомычка очмый булмый, шулай бит?..
- Һм-м-м-м... Йомычка гынамы? Ә башлар? - Жуков әйтеп бетермәде. - 30 апрель көнне Берлин вакыты белән 22 сәгать 40 минутта байрак бер тапкыр!.. Мәскәү вакыты белән 21 сәгать 50 минутта икенче тапкыр!.. Теге 14 сәгать 25 минут белән - бу өченче тапкыр! - боларны ничек тәңгәл китерергә? Бер түбәгә бер Җиңү Байрагы өч тапкыр куелган! Җиңү берәү, байрагы өчәү! Бу әле иң төп байраклар гына. Калганнары бихисап. Тавыклар шаркылдап көләрлек бит!.. Дошманнар теленә эләксәк... Хәер, эләктек тә инде. Матур килеп чыкмады, Лаврентий Павлович. Да и вообще. Шуңа күрә мин әлегә указларны тыеп торам... Хуҗабыз бу хакта борчылу белгертмиме соң? - Әлегә сиздерми. Син кызма, Георгий. Минемчә, Хуҗа Җиңү көне билгеле булгач, аның минутына стратегик мәгънә бирми. Әллә кылана гынамы? Политбюрода да сүзнең кузгалганы юк. Миңа билгеле булуынча, Поскрёбышев бу хакта Маленков колагына пышылдаган, әмма борчылма, мин Маленковны ныгытып куйдым. Аннан, җиңүче держава өчен нинди гладиаторга, кайсы солдатка йолдыз бирү, тьфү, ул бит спортның хатын-кыз штангасы, хатын-кыз боксы кебек көлке мәсьәлә, Георгий Константинович! Син бит безнең заманның Цезаре! Аттиласы!.. Наполеоны! Туктат мине, әллә кая кереп киттем... - Берия тагын борынгы дусларча кет-кет килде. - Әйдә, гарьлегеннән уласын дошман. Без кайчан, кайда, кемгә йолдыз бирергә алардан сорамыйбыз. Бу - безнең эчке эшебез... - Без солдатны батырлык кылудан тыя алмыйбыз. Ул - аның бердәнбер юанычы, - диде Жуков кискен рәвештә. - Солдатны батырлыгы өчен җәзалый да алмыйбыз. Хакыбыз юк!.. - Без бит шуңа күрә теге сөйләшүдә вариантлар калдырдык. Әгәр Рейхстаг түбәсенә антисоциаль элемент үрмәли икән, сыпырып кына төшерәбез, дидек. Шундый элемент үрмәләде, сыпырдык та төшердек. Тагын ни кирәк? Атмыйбыз да, төрмәгә дә тыкмыйбыз... Әйткән-дәй, Берлин вакыты белән Беренче байракны, дөресен әйткәндә, кем элде соң? Жуков, сейфын ачып, кәгазьләр чыгарды. Шуларга чумып бераз кыштырдаганнан соң: - Менә геройлыкка беренче гозер. Аңа Өченче армия гаскәрбашы генерал-полковник Кузнецов һәм тагын да җиде генерал кул куйган. Э-э-э... Өлкән сержант Газетдин Казыйхан улы Заһитов... - дип укып китте Жуков теләр-теләмәс кенә. - Хәер, Егоров белән Кантария кебек, Заһитов та парлы. Пары - Михаил Петрович Минин. Псков урысы.
Байракташ ярдәмчеләре өлкән сержантлар Лисименко... Бобров. Төркем командирлары капитан Маков. Шатиловның 150 нче Идрица дивизиясенең 756 нчы полкына вакытлыча кушылган 136 нчы артбригада разведчиклары... - Жуков тагын актарынгалаштырды. - 30 апрельдә 22 сәгать 40 минутта элгәннәр. "22.40" теге сөйләшү вакытында без бергәләп билгеләгән "14.25" белән рәсми каршылыкка керә... Минем 06 нчы боерыгымдагы котлау күзлегеннән бәяләгәндә... - Жуков фикерен туп-лап торды. - Хәтерләсәң, минем боерыктан соң Иосиф Виссарионович та халкыбызны Җиңү белән котлады. Без бит бу кадәр зур дәүләт актына ревизия үткәрә алмыйбыз, Лаврентий Павлович! Югыйсә... үзең беләсең! Әйе, "14.25" тән чыгып бәяләсәк, Берлин вакыты белән "22.40" та элгән Маков төркеме, Мәскәү вакыты белән "22.50" дә элгән Егоров һәм Кантария белән нишләргә? Фронтлар һәм армия Хәрби советлары прогнозы буенча Рейхстагка байрак кадау, Берлинны алу операциясендә катнашкан өчен генә дә меңгә якын солдат, сержант һәм генерал геройлыкка чиратка баскан. Үз абруебызны төптән кисмичә, безгә кайсы сроктан чыгып биергә? Нинди киңәш бирерсең, Лаврентий Павлес дзе... Бу мөрәҗәгатьтә маршалга хас булмаган инәлү сизелде. - Газетдин Заһитов... - дип мыгырданды Берия. - Милләте ягыннан? Жуков янә дә кәгазьләрендә кыштырдады. - Татар диелгән. - Татар?! Телеңне корт чаккыры!.. - Берия җанланып китте. - Әнә, күрдеңме? Җитмәсә, Кырым татарыдыр әле? Шул этбаш милләт үзе сөргендә, ә монда аның нәсел тамыры, оятын югалтып, Советлар Союзы Герое исемен даулап ята!.. Мин теге сөйләшүдә нәрсә дигән идем, Георгий Константинович?.. Сүзләрем расландымы? Расланды!.. - Берия дилбегәдәй озын монологын сөйләгән арада, Жуков, өстәл аягына беркетелгән сигналга басып, оператив бүлек офицерын чакыртты, яшен тизлегендә ачыклап өлгерде. - Заһитов Казан татары икән, Лаврентий Павлович. - Казан татары? Һм-м. Нәрсә, Казан татары Кырым татарыннан яхшырак дип уйламыйсыңдыр бит? Бу ике бүренең һәркайсы урманга карый. Грозный алар белән нишләргә белгән. Татарның һәркайсы татар булып кала. Үзләренең мәкале белән әйткәндә, "Ике чабата- бер кием". - Нәрсә, бирмибезмени? - Анысы - синең эш. Син моны Хуҗа белән киңәшмичә хәл итә алмаячаксың. Бу геройлык йолдызы гына түгел, Жора. Бу - киләчәктә шушы милләткә гомер гарантиясе бирә торган дәүләткүләм гамәл... Жуковны да уйга салырлык кисәтү яшерелгән иде бу сүзләрдә. Ике як та тынып калды. Тынычлыкны тагын да Берия бүлде. Ул хәзер бөтенләй дә һөҗүмчән юнәлеш алган иде. - Сез, хәрбиләр, еш кына биеклекне яулыйсыз, әмма нәрсә хакына... нинди максат белән яулавыгыз турында уйлап җиткермисез. Монда политиклар кирәк. Чөнки сездә, галифе кигән халыкта, сәяси тоемлау җитешми. Менә, Георгий, яшермичә генә әйт әле, син татарларның Берлинда яшерен хөкүмәтләре, өч лагерьда утыз меңлек легионнары булганлыгын беләсеңме?
- Юк, Лаврентий. - Менә шул шул. Без инде ул татарларның "Идел-Урал" легионнарын Европа буйлап җыеп алып, чыркылдата-чыркылдата, Колыма лагерьларына тутырдык. Аларга без су да бирмибез. Энә белән алтын казытабыз. Совет дәүләтенең дошманы, сатлыкҗан Муса Җәлил дигән шагыйрьләренең герман паспорты белән Берлинда аерым фатирда яшәп ятып, аның кул астындагы дистәләгән татар шагыйре, җырчы-музыкантларының Өченче рейхка хезмәт иткәнен, бу җинаятьләрнең безнең органнар тарафыннан җентекле тикшерелгәнлеген беләсеңме? - Юк. - Менә шул шул. Алай булгач, ВКП(б) Үзәк Ко-митетының 1944 елның 9 августында кабул ителгән "Татарстан партия оешмасында массакүләм политик һәм идеологик эшләрнең торышы һәм аларны яхшырту чаралары турында"гы карарын беләсеңдер, бәлки? - Беренче тапкыр ишетәм. - Менә шул шул. Шул ук татарларның әйтүенчә, күп өргән эт - тешләмәс, күп сөйләгән - эшләмәс. Ә мин - бу карарны әзерләгән кешеләрнең берсе. - Онытма, мин кызылавыз лекторлар белән түгел, армияләр белән җитәкчелек иттем һәм итәм. - Ха!.. Әмма син яратмаган "кызылавызлар" бу карарда Казан татарларында урыска каршы чәчкә аткан явыз идеологияне ачып салалар. Алар гомумтөрки милләтчелек белән котырган әдәби дастаннары "Идегәй"не Мәскәүдә урыс телендә чыгарып яталар иде. Ярый без таяк тыгып туктаттык. Так называемый Татар теле һәм әдәбияты институты галимнәре, кайбер әтрәк-әләм язучылар, феодал-ханлык шовинизмында сасып, барлык татар әдәбиятын-сәнгатен агулавын дәвам итә. Татар һәм урыс телләрендәге җирле матбугат массаларда коткы, паника тарата, Кызыл Армиянең немец-фашистларны җиңүенә ышанмау, дошман техникасы, тормышы, мәдәнияте алдында табыну тойгылары тәрбияли. Әйт, үз укымышлылыгы белән кәпрәеп узынган мондый халык белән без нишләргә тиеш?! - Болар миңа яңа нәрсәләр... - Менә шул шул. Партия һәм аның юлбашчыбыз Сталин җитәкләгән Үзәк Комитеты беркайчан да ялгышмый. Әйткәндәй, без Кырым татарларын туган илләреннән кайчан кудык дип уйлыйсың? Жуков тупланып та өлгермәде, Берия сүзне ары таба эләктереп алып китте: - Көчәнмә, Жора. Белмисең син аны. 1944 елның 18 маенда. Казан татарлары турындагы карарын Үзәк Комитет нибары ике ай гына үткәч - 1944 елның 9 августында кабул итте. Бу нәрсә турында сөйли? Бу Казан татарларының да үз җирләреннән куылырга әзерләнгән булулары һәм шуннан көч-хәл белән котылып калулары турында сөйли!..
- Син инде бигрәк, Лаврентий. Казан татарлары урыс халкы, Россия ягына яткан халык. Батыр, тырыш халык. Аларның кыюлыгы фронтлар буйлап мактала. Минемчә, татар халкын син әйткән куылудан аның яхшы милли сыйфатлары, беренче чиратта улларыкызларының сугыштагы батырлыклары саклап калгандыр... Озын хәрби хезмәт юлын Богырыслан, Бозаулык кавалерия корпусларында татарлар белән бергә башлаган, аларның югары дәрәҗәдә оешкан, тәртипле, энәсеннән җебенә кадәр чын "службист" халык булуын яхшы белгән маршал Казан татарларының ни өчен мондый газапларга дучар ителергә тиешлекләрен һич аңламый иде. Бу халыкның сугыш яланындагы сирәк сәләтләре турында аның башка зур хәрби җитәкчеләр белән дә фикер алышканы бар. Мәсәлән, Рокоссовский белән булган бер сөйләшү аның хәтереннән һич кенә дә чыкмый. "Татарлардагы сабырлык чыганакларын таба алмый җәфаланам мин, - дигән иде милләте белән ләх Константин Константинович бер тапкыр. - Алар сазлыкка субай итеп каксаң да ыңгырашмыйлар. Әгәр мөмкин булса, мин Кызыл Армияне татарлардан гына төзегән булыр идем. Каян килә мондый түземлек? Минемчә, алар мондый энергияне бездәге өчәр ай дәвам иткән дүрт ел фасылы тәэсиреннән алалар..." Коточкыч дәрәҗәдә кызыклы бит бу!.. - Ялгышасың. Татарларны батырлыклары гына саклап калмады. Монысын мин беләм, - дип дәвам итте Берия. - Тагын да шул татарларның үз мәкальләре белән әйткәндә, "Ашаган белми, тураган белә". Үзәк Комитет кабул иткән карарның яшерен кушымтасы бар. Аны бездән башка беркем күрмәде һәм күрмәячәк тә. Кушымта Хуҗаның иң якын даирәсе өчен җиде генә данәдә күбәйтелде. Сакланса, киләчәктә Иван Грозныйның күрсәтүдән тыелган фондында гына сакланыр. Бу хакта белергә теләгән татарны анда кем кертә? Россия яшәгәндә - беркайчан да! Менә шул кушымта маддәләреннән чыгып караганда, Казан татарларын куылудан аларның, син уйлаганча, Россия үзәге Идел-Уралда яшәүләре дә, батырлыклары гына да түгел, ә бәлки... татар проблемасының керәшен факторы коткарып калды. Шушы фактор булмаса, алар... тү-тү киткәннәр иде!.. - Анысы нәрсә тагын, Павлес дзе? - дип сорады маршал. - Синең белән тәки бәлагә юлыгырсың!.. - Бу мәсьәләләр буенча бездә төп белгеч Иосиф Вис-сарионович... - диде Берия. - Аның өлешенә керү килешмәс. Мин үземә билгеле өлешен генә күтәрәм. Син беләсең микән, Казан татарларында Иван Грозный Казанны яулап алганнан соң көчләп чукындырылган керәшен кавеме бар. Мөселманлыктан христианлыкка көчләп күчерелгән татарлар. Рус белән татар, ислам белән православие арасында тартышкан-адашкан бу кавемне без мөселман татар исәбенә аерым милләт статусына күтәрү ягындабыз. СССРдагы милли сәясәт киләчәктә татар иммунитетын кырып-себерү, аны интернациональләштерү безнең керәшен факторын файдалана алуыбызга бәйле булачак. Татар бетсә, Россия яшәячәк, татар бетмәсә, Россия юкка чыгачак. Татарны татарның үз керәшене белән бастырырга, керәшеннәрне һәркайда татарга каршы вазифаларга күтәрергә кирәк. Карар әзерләнгән көннәрдә Политбюрода бу хакта бәхәсләр куергалады. Бертөркем иптәшләр, кызганычка, менә шул керәшен факторын исәпкә алып, Казан татарларын туган җирләреннән кузгатмый торуны хуп күрде һәм шул фикер өстенлек тә алды...
Бу кадәр нечкәлекләр маршал өчен чынлап та урман чытырманлыгы иде. Иң мөһиме - аңа бу чытырманлыкка кермәү һәм әлегә беренче чиратта үз теләге белән кергән теге Рейхстаг чытырманыннан исән-аман чыгу иде... - Нишләргә соң, Лаврентий Павлович? - диде корыч ихтыярлы Жуков, мескенләнгән булып. - Мин, әлбәттә, Заһитов мәсьәләсен үземә бирелгән вәкаләтләр белән дә хәл итә алам. Җиңү - бездә, ул - безнеке һәм аны бездән беркем дә тартып ала алмый... - Кәнишне. Йолдызларны кемгә тарату - синең эш. Сиңа юлбашчыбыз биргән гомер гарантиясе - мәңгелек. Әмма татар-урыс мөнәсәбәтләрендә, кирәк очракта, Иван IV нең безне коткарыр өчен калдырган керәшен шлюпкасын онытмасаң иде, дип кенә шылтыратуым. Ихтыяҗ булган саен, керәшеннәр тарафына карап чукын, Георгий, яме. - Мин бит болай да чукынганмын, - диде Бериянең тел төбен аңлап өлгермәгән Жуков. - Минем кабат чукынасым юк... - Кем сиңа кабат чукынырга куша? Безгә аларның чукындырылмаганнарын чукындырырга вакыт... - Аңлап җиткермим, Георгий... Син моның белән нәрсә әйтергә телисең, Лаврентий? - диде үзе дә сизмәстән пышылдауга күчкән маршал. - Их, Жора, синдә тактик сыгылмалылык җитешми, - диде Берия, дуслык мөгамәләсен сакларга тырышып. - Мин моның белән сиңа бер даһи киңәш бирергә булдым. Теге... кем әле ул... э-э-э... Заһитов дидеңме, әйе-әйе, нәкъ менә шул Заһитов дигән гололобый, алынмаган Алтын Йолдызы белән сине әсирлеккә төшергән, сине үзе әсир иткән бит! Заһитовы ярар, ә менә Үзәк Комитет карары, Хуҗабыз каршында ничек җавап бирерсең?! Менә шуңа күрә мин сиңа керәшенлек шлюпкасы ыргытасы иттем, Георгий Константинович... - Әйтеп бетер, әйтеп бетер, - диде Жуков, Сталин башкисәренең эчендә әле янып бетмәгән күмере калганлыгын чамалап. - Мин нишләргә тиеш? - Чын дус буларак, киңәш кенә бирә алам. Русь тарихын онытма. Аны Алтын Урданың еш кына урыс булырга тырышып чукынган мең татар аксөяге оештырганын онытма. Русь бүген дә шундый нацменнарның таза канында, хезмәт бәрәкәтендә яши. Ул интернационализм дип атала. Татарлар исә Россиядә шундый интернационалистларның әйдәп баручы авангарды. Төшендеңме? - Юк, - диде Берия корган пәрәвез оясыннан һаман чыга алмаган маршал. - Мин бары солдат кына. Сталин башкисәре тәмам ачылды. - Юк, Жора, син солдат кына түгел. Син, чынлап та, үз солдатыңа әсир төшкән маршал икәнсең. Сиңа Беренче Белоруссия фронты Хәрби советы, фронт СМЕРШы белән берлектә шул Заһитовыгызга, кызыл келәмгә бастырып, шарт куярга вакыт: әгәр чукынып, урыска йә керәшенлеккә күчәргә, исем-фамилиясен алыштырып, интернационалист булырга әзер икән, Алтын Йолдыз - аныкы, әгәр әзер булмаса... үзенә үпкәләсен! Иосиф Виссарионович үзе кичәге чиркәү атакае!.. Монысын да онытма. Арбасының күчәре ашала барган саен, урыс җәмгыяте патриотизмга ябышып ятарга тиеш. Мин үз тарафымнан ярдәм кулы сузарга әзер. Әлегә хуш иттек!..
VI бүлек
Күп тә үтмәде, элемтәгә Сталин үзе чыкты. - Иптәч Җюков, синең Рейхстаг белән нинди катавасия купты? - диде юлбашчы исәнлексаулык та сорап тормыйча. Маршалны салкын тир куырды. Алдындагы календарьга күз ташлады. 1946 ел, 8 апрель. Җиңүнең берьеллыгына нәкъ бер ай бар икән. Берия белән сөйләшкәнгә нибары өч көн үткән. Димәк, юлбашчыга барысын да җиткергән, хәсис. Сталинның мондый җаваплы, үзен шылтыратырга мәҗбүр иткән сирәк адымы бары Берия белән сөйләшкәннән соң гына ясалуы мөмкин иде. Гадәттә, Сталин белән бернәрсәсен яшерми уртаклашкан Жуков, үзенә янаган һәммә куркыныч өчен җаваплылыкны өстенә алып, бу юлы да Рейхстагның чынбарлыкта ничек булган, шулай алынуы, аңа байрак эленү нечкәлекләре, Советлар Союзы Геройлыгына дәгъвачыларның исем-фамилия, кыскача тәрҗемәи хәлләре турында сөйләп бирде. Сталин зур сабырлык белән тыңлады. Туктаусыз төтен йоткан Хуҗаның тын юлы авыр гыжгылдый иде. Әмма маршал бер үк вакытта Рейхстагны алу, аның түбәсенә байрак кадау вакытларының көтмәгәндә генә "төрле меридианнарда" килеп чыгуы тарихларына кермәскә булды. Бәлки, бәласез-нисез үтеп тә китәр? Яшерде. Хәер, яшерде дию дә дөрес түгелдер. Хуҗадан берәр нәрсәне яшереп калдыру мөмкинме? Шулкадәр дәрәҗәдә колакчыннар һәм күз һәвәскәрләре, шымчылар даирәсе белән уратып алынган юлбашчының Жуков әйтми калдырган "нәрсәне" белмидер дип уйлау өчен тулаем ахмак булырга кирәк иде. Кая ди анда яшерде, әлегә әйтми генә торды. Аннан, шунысын да онытырга ярамый, биредә, әгәр мәсьәләнең төбенә төшкән һәм барысын да ачып салган хәлдә, юлбашчының үзенә дә оҗмах сәкесеннән тәмуг сәкесенә күчәргә туры килүе мөмкин иде. Шул ук татарлар "Казылыкка буе җитмәгән песинең уразада булуы исенә төште" диләрме әле? Әгәр юлбашчы, Жуков фикеренчә, аның 06 боерыгыннан соң бергәләп җибәрелгән хаталарның сәбәпләрен ачып салып, халыкара җәнҗалга дучар булырга теләми икән, мондый "эчке вак-төяккә" игътибар итмәскә, йотып җибәрергә тиеш иде. Мәсьәләгә ул, бәлки, үзе керер, кергән хәлдә, Жуковның вәкаләтләрдә узынуы, арттырып җибәрүе ачыкланса, Сталин аны кайнар табасында кыздыра башласа, бары шул чакта гына, башын бүкәнгә салып, әлегә әйтми калдырганын да бәйнә-бәйнә бушатырга, "14.25"кә ничек, нинди шартларда барырга мәҗбүр булуы турында хисап тотып һәм, юлбашчыдан, әгәр мөмкин икән, тиешле җәзасын алып, кичерүен үтенергә булды. Жуковның гөманы расланды. Сталин байракның кайчан, ничек эленүенә кереп тә тормады. Ул бүген, гомумән, икенче Сталин иде. Жуков аны нинди генә хәлләрдә күрмәде: барысын да кичергән керсез зат булып кыланып, күзләрен кысып көлә, кулына бокал тотып сыйлый торган йомшак күңелле Кыш бабайдан алып Политбюрода, Ставкада, хәлиткеч карарлар кабул иткәндә, адәм башларын китель җиңе белән сыпырып кына төшергән диктаторга кадәр. Ул бүген ихластан икенче: ягымлы христиан, күп сүзле ата;
каты кагыла, әмма бетереп ташламый; үз итеп кенә тирги, катгый күрсәтмәләр бирми. Менә әле дә башлаган темасын оныткандай итеп туктап калды да Жуковны бертуган энекәше кебек каезлый башлады: - Сез дә инде... Җиңүебез яуланган, Җиңүебез яши, ә менә җиңүчеләребез һаман билгеле түгел! Ниндидер бетмәс бәхәс, интрига!.. Берсен сызасыз, берсен өстисез. Печ-чәмү?! Җиңүебезгә бер ел тулып килә, сез әле һаман беренче геройларның дөрес исемлеген әзерли алмыйсыз!.. - диде ул оста ораторларга хас алым белән, җөмлә саен "җиңү" сүзенә басым ясап. - Җиңү өчен дүрт ел барган сугыш исемлек төзүгә караганда җиңелрәк булмагандыр бит?! Чынбарлыкта аңа Рейхстагка байракның кем тарафыннан эленүе мөһимрәк булып чыкты. Икенче кеше белән әңгәмә алып барганда куллана торган ысулы буенча, кинәт кенә тавышын түбәнәйтеп һәм нечкәртеп - андый вакытта телефоннан сөйләшкән кеше дә аның сиңа борылуын һәм күзләреңә ук булып кадалуын күрә! - сорап куйды: - Әйт әле, Рейхстагка беренче байракны кем элде һәм кайчан? Моның белән Черчилль, Трумен кызыксыналар. Моны мин белергә тиешмендер бит инде!.. Бу хакта сөйләп кенә түгел, уйлап та арыган Жуков, маңгай сырларын җыерып, инде ничәнче тапкыр анкета мәгълүматларын кабатлады: - 30 апрельдә, Берлин вакыты белән 22 сәгать 40 минутта, иптәш Сталин. Байракчылар бишәү, иптәш Сталин. 136 нчы артбригада разведчиклары. Байракның үзен Җиңү Алиһәсенә элүчеләр - өлкән сержант Газетдин Казыйханович Заһитов һәм сержант Михаил Петрович Минин. Ярдәмче байракчылар - өлкән сержантлар Александр Фёдорович Лисименко һәм Алексей Петрович Бобров. Штурм төркеме командиры капитан Владимир Николаевич Маков... - Ә килеп чыккан буталышның сәбәбе нәрсәдә? Жуковка чигенергә урын калмады. Әмма аңа теге Телегин, Серовлар белән киңәшмәдә кабул ителгән "интернациональ проект"ны гамәлгә ашыру мөһим иде. Ни булса да булыр дип, ул барлык "срок"лардан ваз кичеп, соңгы сүзендә юлбашчыга кечкенә шәхси җим ыргытып, әйтеп калырга ашыкты: - Биредә икенче проект бар. Аның буенча Өченче армия Хәрби советының 5 сан астында йөргән Беренче байракны Рейхстаг түбәсенә 150 нче Идрица дивизиясенең капитан Неустроев батальоныннан өч сугышчы элде. Лейтенант Алексей Прокопьевич Берест, сержант Михаил Алексеевич Егоров һәм кече сержант Мелитон Варламович Кантария... - Кантария? - дип мыгырданды Сталин. - Бу ниткән Татария тагын?! - Татария түгел, Кантария, иптәш Сталин. Грузин. - Грузин? Һм-м. Сугыша дамы? Яхшы сугышамы? Һм-м. Дәвам ит, Георгий. - Мәскәү вакыты белән 22 сәгать 50 минутта эләләр. Исемлекләрдә болтун политработниклар күп булганлыктан, мин Берестны сыздым. Милләте дә билгеле түгел.
Украин диелгән диелүен. Ай-һай. Яһүди булуы ихтимал... - Бик тә. - Менә без шушы соңгы ике вариантның кайсына беренчелекне бирергә дип аптырабрак торабыз, Иосиф Виссарионович... - Берлин вакыты, Мәскәү вакыты!.. Нигә сез очсыз арифметика алдында аптырыйсыз?! Сезгә шул бердәнбер дөрес вакыт - Мәскәү вакыты җитмәгәнмени?! Ябрәйне сызып дөрес эшләгәнсең. Теге икесен калдыр! - дип кычкырып җибәрде Сталин һәм, сабырлыгын җуеп, маршалы өстенә булган үпкәләрен өяргә тотынды. - Сызасын сыз, тик соңыннан тарих алдында кызарырга туры килмәсен. Син бит теге Чатан тәрене дә кулдан ычкындырдың. Дөрес, Гитлер чатан булса да, Тимерләнг түгел. Тимерләнг булып без калырга тиеш. Син, шәт, былтыр минем Кремльдә фронт гаскәрбашларын кабул иткәндәге рус халкы хөрмәтенә ясаган чыгышымны тыңлагансыңдыр? Син, Кызыл Армиянең ун миллион солдатын Мәскәү вакыты буенча Берлин диварына китергән гаскәрбаш, йолдызлар өләшкәндә ниндидер бер солдат - ул күрсәткән Берлин вакыты алдында каушап калдыңмы?! Жуков телефон трубкасын өзәрдәй булып кысты. Утларны-суларны кичкән маршал, дөресен әйткәндә, куянга әйләнде. Әйләнерсең дә!.. Әгәр хәзер юлбашчы "14.25"кә кереп китсә?! Жуковның үз гомерендә бу кадәр үкенечле гарьлеккә, әгәр шулай әйтергә яраса, гади солдат, атап әйткәндә, Заһитов дигән бер рәтәвәй сугыш сабанчысы алдында мондый түбәнлеккә төшкәне юк иде. Ул үзенә урын таба алмыйча өзгәләнде. Шул җәллад Берия, болтун Телегин һәм СМЕРШ Абакумов, Серовлар җиңел генә алып кергән интрига аның муенындагы элмәккә әверелеп, шуннан чыга алмый җәфаланды. Бик теләсә дә елый алмады, яшьләре кипкән иде. Гүя бу татар баласы аны казармада дүрт йөз ел буе борынын канатып юган идәне, хезмәттән авылына качканы өчен таяк белән суктырылганы, "поганыйлыгы" үчен кайтара, аны таптый, изә. Ул гаеплеме? Маршал шәхесе кечерәйгән саен, байракка уралган солдат шәхесе зурая, үсә барды. Жуков Заһитовны төшләрендә күреп газапланды. Әнә ул, пәһлевандай таза гәүдәле сержант, Урал бөркете, кан тулы тагаракта империя сәмруг кошын юа. Сәмруг аны ыргактай томшыгы, кәкре тырнаклары белән чукый, тырный, Заһитов исә үзеннән саркыган кан белән һаман сәмруг таҗының тәресен, каурыйларын эренле юшкыннан тазарта. Әнә маршал шул татар солдаты алдында тезләнгән һәм җир тырнап кичерүен үтенә, ә солдат аның буш урын калмаган күкрәгеннән тота да иң кадерле орденын, иң сирәк медален йолкып алып, чүплеккә ыргыта. Жуков исә берни эшләми. Үпкәләми дә. Көлә генә. Төш - убыр, Сталин-Берия патшалыгында булмас димә. Күрәсең, Берия бер нәрсәдә хак: аны һаман тапшырылмаган йолдызы белән шушы бер Заһитов кына үзенә коллыкка төшерде. Әгәр вакыйгаларның шулай килеп чыгачагын аз гына сиземләгән булса, ул үзенең туңбаш генераллары белән "14.25"кә барып, бүген хәсрәт дәрьясына әйләнгән 06 нчы боерыгын кабул иткән булыр идеме?! Ләкин юлбашчы беркая да каерып алып кермәде. Жуков Сталинның даһилыгына тагын бер тапкыр инанды. Ул маршалының гаскәрләрнең рухын күтәрү - гарьләндерү өчен һәм бары аның үзеннән куркып һәм махсус органнар белән киңәшкәннән соң гына ялган, әмма "агымдагы момент" өчен дөрес "14.25" вакытын уйлап табарга мәҗбүр булганлыгы турында Жуковның үзеннән дә күбрәк белә һәм тирәнрәк аңлый иде.
- Теге... Заһитов дигәнегез чынлап та татармы? - дип сорады элемтәнең теге очындагы тыйнак тавыш. - Әйе, иптәш Сталин. - Казан татары? - Әйе, иптәш Сталин. - Кырымнар белән бәйләнеше, туган-тумачалык элемтәләре юкмы? - Фронт контрразведкасы мәгълүматлары буенча - юк, иптәш Сталин. - Син аңа кул куйдыңмы? - Хәзергә юк, иптәш Сталин. Сез нәрсә әйтерсез? - Трубкада теге як озак кына тын торды. Тынлыктан файдаланып, Жуков өстәп куярга форсат тапты. - Татарларны... бу мәсьәләдә сез миннән күбрәк беләсез, Иосиф Виссарионович, гомумән, Россиядә лояль халык, батыр халык дип беләбез... Алар урыс империясен, СССРны төзүгә зур өлеш кертте. Көнчыгыш фронтта һәр дүртенче сугышчы татар иде... - Лояль халык! Таптың лояль халык!.. Ә син Гитлерның аларга Идел-Уралда ярты Россияне эченә алган дәүләт вәгъдә иткәнлеген, Көнчыгыш фронтка җибәрер өчен татар әсирләреннән 30 меңлек татар армиясе төзегәнлеген, "Идел-Урал" дигән булыр-булмас татар дәүләтенең Берлинда... эмиграциядә үз хөкүмәтләре яшәп ятканлыгын белә идеңме? - дип, сүзгә-сүз кабатлады Берияне Сталин. - Сезнең тарих фәне белән эш начар, иптәч Җюков! Аннан сез минем тәре үпкән православие рухание икәнемне онытып җибәрмәгез. Без, атакайлар, вәгазь сөйләргә остабыз... Менә тыңла! Татарлар Россияне төземәделәр, җимерделәр генә!.. РСФСР, СССРны төзегәндә дә алар, үзләренең Россиядә күп санлы булулары белән масаеп, Идел-Урал, Татар-башкорт җөмһүрияте төзибез дип, барлык милләтләрне үз дәүләтләрен булдырырга котырттылар. Аларның бер Мирсәет Солтангалиевләре генә ни тора!.. - Истәлекләргә бирелгән юлбашчы Ставкадагы диктаторга әйләнеп, кызганнан-кыза барды, инде сөякләре череп беткән дошманнарыннан үчен әле һаман алып өлгермәгән иде, күрәсең. - Нәтиҗәдә без аларга Идел-Урал арасында - ике татарга бер чуваш, дүрт урыс туры килгән, мәчетләре җимертелгән, рухы белән керәшен автономиясе тоттырдык. Шул шартларда да татар интеллигенциясе, җыен хәчтерүш, бездән союздаш республика, татар теленә рус теленнән кала икенче дәүләт теле таләп итеп, Үзәк Комитетка туктаусыз сәлам хатлары яза, буза күтәрә. Тоттырырмын мин аларга -держава уртасында союздаш республика!..Тоттырырмын мин аларга икенче дәүләт теле! Пушкинны укысыннар. Хәтерлисеңме "Капитан кызы"ндагы телсез башкортны? - Юк. Сез сөйләгән нәрсәләр минем өчен яңалык, Иосиф Виссарионович! - Шулай дип котыл!.. Бу очракта да Ильичны мин коткарып калдым. Ул Идел-Уралны тәки төзетә иде. Мин автономияне элек башкортка биреп, татар милләтчеләренең башларын кыйдым. Ил тоту өчен сан кирәкми, баш кирәк. Шуңа күрә мин аларның сәлам хатларына Үзәк Комитет исеменнән җавап яздырдым. Әле булса һушларын җыя алмый торалар. Ул Татар партия оешмасындагы идеологик тайпылулар турында...
- Мин бу хакта беләм, Иосиф Виссарионович! - Молодец, Георгий! ВКП(б) Үзәк Комитетына- әгъзалыкка кандидат булсаң да, без сине, эшеңнең үзенчәлеген исәпкә алып, идеологик карарлар белән күмдермәдек... Куандырдың, рәхмәт. Шулай да, сер булмаса, бу хакта каян беләсең? - Лаврентий Павловичтан. - Кара син аны, мигрел төлкесе! Монда да койрыгын тыгып өлгергән!.. - Сталинның кәефе сизелеп яхшыра төште. - Без ул карарны Казан татар интеллигенциясенә сабак булсын, маегызга чыдый алмасагыз, Кырым туганнарыгыз кебек, сезне дә Колыма көтә дип, бот буйларына җибәрсен өчен кабул иттек. Гомумән алганда, Георгий, мин моны сиңа, атаклы хәрби эшлеклегә, сәяси эшлекле - ВКП(б) Үзәк Комитетының Генеральный секретаре буларак әйтәм, СССРның киләчәге милли фатирларга бүленүдә түгел, ә бәлки унитар бертөрлелектә... - Мин дә шулай уйлыйм, Иосиф Виссарионович. Һәр урыс кешесе шулай уйлый. - Син дә шулай уйламасаң! Синең демократияң солдат рәтеннән суырылып чыга бит!.. Син парадны гына кара. Парадтан да камилрәк, гармониялерәк демократия була аламы? - Юлбашчы кәефе килеп кеткелдәгәндәй итте. - Без тоткан тел сәясәте дә шушы гармониядән килә. Үзең уйлап кара. Әгәр без парадта катнашучылар белән телләр тигезлеге дигән уен уйнап, андагы йөз дә сиксән милләт вәкиленә йөз дә сиксән телдә боерыклар биргән булсак, алар болай бердәм атлый алырлар иде микән, Георгий? Жуков өчен бик кызыклы, хәтта даһи булып күренде бу фикер. - Чынлап та, Иосиф Виссарионович. Бүредән куркып түгел, йөз сиксән телдәге боерыктан алар көтүдәге сарыклар кебек таралышып бетәрләр иде. Минем бу хакта уйланганым да булмады. - Син уйлама! Нигә сиңа уй? Бу хакта синнән башка да уйлаучы бар. Син үзеңә кушылган бөек телдә парадыңны гына үткәр. Әйткәндәй, минем "Вопросы языкознания" дигән соңгы хезмәтем белән таныш түгелсеңдер? - Юк, Иосиф Виссарионович. Беләм, мин - надан. - Юк, син - даһи. Кара әле, Кызыл мәйданда Җиңү парадын син ничек даһиларча үткәрдең. Җиңү бар, ә Җиңүнең Байрагы юк, понимаете ли! Фуражкагызның кысасы баш сөягегезне изеп кергән. Сезнең кебекләргә берәр лагерьда сәяси ликбез оештырмыйча булмый. Кхе-кхе-кхе... Мин бу хезмәтемдә социализм һәм тел төзелеше мәсьәләләрен яктырттым һәм, әйтергә кирәк, марксизм-ленинизмда беренче тапкыр яңа постулатлар ачтым. Хәер, аны Ленин, великоросс буларак, ача да алмый иде. Андый нечкәлекләрдән Ильич ерак торды. Әйе, социалистик дәүләтнең сәяси төзелешендәге унитарлыктан тел унитарлыгы килеп чыга. Ягъни мин парадлар яратсам да, милли тел парадлары үткәрмәячәкмен. Мин аларның санын кызгану белмичә кыскартуга барачакмын:
халыклар-кабиләләр күп - милләт берәү. Беренче чиратта Россиядә конфедератив омтылышлар чыганагы булган татар телен бетерергә кирәк. Ул, күкрәген кагып, үзен Россия унитаризмына каршы куя. Аны җиңгән хәлдә безнең дәүләттә үзеннән-үзе бер генә милләт, бер генә тел калачак. Синең байрагың, геройларың белән дә шундый ук хәл, батенька! Бер генә байрак! Бер генә байрак элүче!.. - Бездә алар икәү, Иосиф Вис... - Теге, кем әле? - дип бүлде Жуковны юлбашчы. - Э-э-э... Мильтон Кантар... - Кантария Мелитон Варламович һәм Егоров Михаил... - Так и бит, Георгий!.. - дип кистереп әйтеп куйды Сталин. - Бит по-сему!.. Үзләрен марксист-ленинчы дип атаган безнең кайбер хәчтерүшләр, ике тел кисешкән очракларда өченче, берсе икенчесенә бөтенләй охшамаган тел барлыкка килә дип сафсата сата. Юк, әфәнделәр! Барлыкка килми торсын әле! Чынбарлыкта исә, ике тел көрәшкәндә, аларның берсе икенчесен җиңеп чыга. Әгәр берсенең тамырларын астан кисеп, куллануда дискомфорт режимы тудырган очракта, кысымга алынган тел аеруча тиз корый. Без өлгермәсәк, бездән соң бу ил белән җитәкчелеккә киләчәк лидерлар СССРны, Россияне бер телле, бер динле, бер генә милләтле итү хакына стратегик үзәкләрдән генә күрсәтмә биреп ятачак. Ярый, хуш, Георгий. Күбрәк сөйләп ташладым, бугай. Беләсең, мин чит илләргә сәяхәтләр яратмыйм. Мәскәүдә очрашуга кадәр сау булып тор... Жуковка аңлашылмаган бер генә нәрсә дә калмаган иде. 
VII бүлек
Аны Бранденбургтан килеп алдылар. Машиналары шактый таушалган американ джип иде. Уклау йоткан сыман төз гәүдәле, эндәшмәс-тындашмас ике особист, юл буена бер сүз кушмыйча, Берлиннан берничә генә чакрымдагы В. шәһәрчегенә - артык та түгел, ким дә түгел, Германиядәге совет оккупацион гаскәрләре штабына китерделәр. Ул быелның март азагында гына Потсдамнан бирегә күчкән икән. Штаб Германия корольләренең кышкы сараенда урнашкан булып чыкты. Соңыннан ачыклануынча, бу купшы һәм тантаналы бинада моннан бер ел чамасы элек союздаш гаскәрләрнең Карлхорстта өченче рейх җитәкчелегеннән кабул итәчәк капитуляция актларын әзерләгәннәр. Күптән түгел җитәкчелектән маршал Жуков киткәннән соң, биредә совет гаскәрләренең Германиядәге гаскәрбашы маршал Соколовский штабы урнашып маташа. "Кайда гына бармый, ниләр күрми, ир-егеткәй белән ат башы" дип җырлап җибәрерлек булды Газетдин, сарай бакчасындагы сихри агачлы сукмаклар, агачлардан бигрәк үзләренең гәлсәр бөгәлләре белән таң калдырырлык яктырткыч-плафоннарны күргәч. Әмма егетнең кәефе кая ди җыр сузу, борчылудан башын учларына салып уйга батарлык иде. Газетдин һич аңламады: инде демобилизация көтеп яткан сержант кисәге кемгә һәм нигә кирәк булды икән боларга? Аның бит инде әнкәсенә кәшемир яулык, күлмәклек, әткәсенә яшькелт немец бюргерлары кия торган зәңгәр комбинезон, апасы-сеңлесенә шулай ук күлмәклекләр, шуларга өстәп, өч кило шакмак-лы шикәр, биш-алты томаланган ит консервы салынган юл капчыгы ур-ра кычкыра-кычкыра тимер юл составына йөгерергә әзер тора. Капчыкның эченә үзе теккән кесәдә фронт юлларында тупланган кечкенә архив кебек нәрсәсе дә бар - хатлар, фотолар, орден, яралану турында документбелешмәләр, алар арасында, әлбәттә, иң мөһиме - даһи Сталин сурәте төшкән, совет гаскәрләренең Германиядәге оккупацион гаскәрләре гаскәрбашы маршал Жуков һәм Хәрби совет әгъзасы генерал-лейтенант Телегин кул куйган "Рәхмәт Хаты". Сугышта Берлинны һәм Рейхстагны алуда катнашкан һәр сугышчыга бирелә бу катыргы кәгазь.
Катыргы, әмма бүләк. "Ватаныбыз һәм Германиядәге оккупацион совет гаскәрләренең иминлеге хакына намуслы хезмәте өчен" дип атала аларга тапшырылган хат. Андагы баллы-ширбәтле сүзләрне шикәре беткән гражданкада чәйгә салып та эчәргә мөмкин булачак: "Фәлән-фәлән иптәш! - диелгән анда. - Сез немец-фашист илбасарларына каршы Бөек Ватан сугышы фронтларында үзегезне аямый һәм кызганмый сугыштыгыз һәм кан түктегез. Сез түккән каннардан әлегә җимерекләрдә яткан, әмма киләчәктә алсу гөлләргә күмеләчәк Ватаныбызның дөньякүләм тынычлык гарантиясе, кешелек бәхете, коммунизм таңы күтәрелә..." Һ. б., һ. б. "Ил сезне беркайчан да онытмас!.." Амин. Шулай гына булса иде дә бит. Әмма Газетдиннең үтә дә сизгер күңеле сизенә иде шул: алда ниндидер шом, анда ниндидер кечкенә скрипка иң нечкә кылларда өзә-өзелә, сыза-сызыла. Ак мәрмәр ташлардан үз итекләренең адымнарын тыңлап, особистлар аны яңа хуҗалар тарафыннан тонна-тонна картиналары куптарып алынып, кадаклары гына тырпаеп торган буш, шыксыз коридорлар буйлап эчкә, кулсадан бераз гына югары күтәрелеп, ачык веранда аша бик тә якты, йөгерек, җиңел акыллы гравюралар белән бизәлгән залга алып керделәр. Бу якты залның сул кулдагы почмагында зиннәтле кәкре аяклары белән кәпрәеп торган озын өстәл затлы ризыклар, шәраблардан сыгылган иде. Ул керү белән, әллә чынында, әллә күзенә күренде, аш-су өстәле тирәсендә өерелгән ике калфаклы татар кызы елт итеп эчтәге ишеккә чумдылар. Бу күренештән Газетдинне биләгән теге шом бер мизгелгә югалып, кечерәеп калды. Нәрсә булыр бу? Мәҗлес? Аны әллә нинди каршылыклы уйлар биләп алды. Ниһаять, хәрби хезмәтеннән котылып, туган авылына юлга чыгар алдыннан яңа гаскәрбаш аны, шушындый бәйрәм кузгатып, үзләре вәгъдә иткән, инде менә бер ел буе диярлек тапшыра алмаган Алтын Йолдызларын тапшырып зурларга һәм тантаналы итеп озатырга ниятлиме әллә? Ул чакта башка сугышчан дуслары кая? Нигә бирегә Маков, Минин, Лисименко, Бобровларны китермәгәннәр? Залда беркем юк иде. Тегеләр аны берьялгызы калдырып чыгып киттеләр. Кая карама көзге. Үзеңне бик күрергә теләмәсәң дә күрми кала алмыйсың. Әнә ул үзенә-үзе карап тора. Коеп куйган Сабантуй көрәшчесе. Түмәр умарта кебек базык гәүдә. Куе калын кашлар. Моңсу коңгырт күзләр. Йөзне ярып төшкән туры борын. Кысыл-ган калын иреннәр. Орден-медаль белән тулган күкрәк... Тукта, алар үзенекедер бит? Әҗәткә алынмагандыр? Биредә, акчага йә берәр шешә шнапс төртеп, кеше орденын тагып йөрүчеләр дә очраштыра. Үзеңнеке булсалар да, нигә аларны син, киң күкрәкле егет, мактанчыктай тагып йөрисең? Капчыгыңда урын беткәнмени? Әйе, егет кенә түгел, туган ягында әйткәннәренчә, җегетнең дә җегете ул. Кап-кара, чөнки кояшта тиз кара яна. Тиз яна, чөнки эчтән сыза. Эчтән сызып яшәгәндә генә, тыштан яна һәм ләззәт ала. Бүлтәеп торган галифеларына кадәр үтүкләнгән, гимнастёркасының якасы актан типчелгән, куе кара чәчләре йолдызлы пилоткасы астыннан ишелеп төшкән...
Озак та үтмәде, астан аңа таныш шул ук мәрмәрләрдә шыкылдаган күн итек тавышлары, мыгырданган авазлар шәйләнде. Тонган пыялалы ишек ике якка ачылды, аның аша залга ыспай генерал-полковник, абайлап өлгерүенчә, берсе кыска, икенчесе озынрак буйлы, әмма икесе дә яхшы тәрбиядә карын асраган ике генерал-лейтенант килеп керде. Ышансаң ышан, ышанмасаң ышанма, аларның берсе корпус командиры генерал Перевёрткин иде! Газетдиннең күзләре яшьләнде. Янә дә Балтыйк дулкыннарына чумган Геня Кубелис исенә төште. Солдат куанычыннан сикереп торды, гадәтенчә, комкор аны кочаклап алыр дип әзерләнгәндәй алга тартылды, әмма күзләрен сәер итеп шундук җиргә төшергән Перевёрткинның йөзендә салкын битарафлык һәм бары тик хәрбиләрчә кул ишарәте белән генә сәламләвен күреп туктап калды. Өшегәндәй булды... Киткән шом Газетдингә кире кайтты. Аның ач ашказанына гүя очлы ыргак төшеп кадалды. Генераллар залның уртасында әзерләнгән аерым өстәл артындагы шундый ук кәкре аяклы урындыкларга урнаштылар. - Өлкән сержант Заһитов, бирегә күчеп утырыгыз, - диде Перевёрткин аңа, һаман да туры карамыйча, һәм өстәлнең үзләренә каршы ягындагы урындыкка күрсәтте. Газетдин күчеп утырды. Түгәрәк өстәл тагын да тү-гәрәкләнде, аны өч генерал һәм өлкән сержант ураткан иде. Барысы да Перевёрткинга текәлделәр. Ләкин ул ашыкмады. Ул, кемнедер көтеп, арткы ишеккә карашын ташлады. Һәм аннан өстенә әле генә энәдән төшкән мундир кигән старшина кереп, алардан сулдарак куелган кечкенә өстәлчек артында урын алды һәм папкасыннан кәгазьләр чыгарып алдына салды да, авызын ачып язып барырга әзерләнде. Писерләре, күрәсең. "Кыйнасалар яхшырак булыр иде, - дип уйлап куйды Газетдин. - Монда ниндидер серле дуңгыз күмелгән кебек. Исен сизәм. Нәрсәгә кирәк булыр бу кадәр формаль кылану?" Шулай дип уйларга өлгермәде, генерал Первёрткин, үзе әйтмешли, аның белән өч ел бергә сугыш камчысын ашаган комкор, күңелле, югары кәефле булырга, елмаерга тырышып, ниндидер өнсез, югалып калган, алдан укылган кәгазь аһәңе белән сөйли башлады: - Иптәш өлкән сержант Заһитов! Хөрмәтле Газетдин Казыйханович! Безнең күптәнге сугышчан дус-лыгыбыз миңа сезне "син" дип атарга мөмкинлек бирсә дә, бу очрашуыбызның җитди сәяси-гражданлык һәм дәүләт акты икәнлеген исәпкә алып, рәсми протокол таләп иткәнчә, мин сезгә баш хәреф белән "Сез" дип мөрәҗәгать итәргә мәҗбүрмен. Килештек. Рәхмәт. Сез - Икенче бөтендөнья сугышы тарихына нокта куйган сирәк шәхесләрнең берсе. Очрактан файдаланып, без Сезне фронтташ дусларыгыз, кичәге Беренче Белоруссия фронты, бүгенге совет гаскәрләренең Германиядәге оккупацион гаскәрләре җитәкчелеге, барлык совет халкы, барлык прогрессив җәмәгатьчелек исеменнән Рейхстаг түбәсенә беренче Җиңү Байрагы кадавыгыз белән кайнар котлыйбыз. Ул тарихка шулай кереп калыр дигән өмет безне бирегә җыеп китерде, дисәк, бу Сезнең "Мине бирегә нигә болай көтмәгәндә генә чакырдылар икән?" дигән борчулы уегызга җавап булыр кебек. Дөрес уйлыйсыз. Мин дә шулай уйлар идем. Без, Сезнең белән коммунистлар, диалектик материализмда "очраклылык һәм зарурилык" категориясе барлыгын беләбез. Бу аксиоманы безнең бүгенге очрашуыбызга күчергәндә, шул ук тарихта... э-э-э... - кайчандыр НКВД гаскәрләрендә сәясәт белән тамак туйдырган генералның теле шома гына сөйләгән җиреннән кинәт кенә бер урында әйләнә башлады. - ...батырлыкны очраклы акттан зарури актка күчерү кирәклеге булган шартлар туып куя.
Без бүген нәкъ шушындый тарихи адым алдындабыз... - дип дәвам итте аңардан Рейхстаг түбәсендә байрак эленү турында рапорт кабул иткән генерал, каядыр читкә сөйләп. - Алдан ук әйтеп куям: безнең бүгенге очрашуыбызның уңышлы нәтиҗәсе Сез-нең татар халкына хас булган милли акылыгыз, сәяси сизгерлегегезгә бәйле. Без тудырган тарих, Газетдин Казыйханович, Сезнең катгый карарыгыздан башка алга бара алмаячак. Без килешеп эшләсәк кенә уртак җиңүгә ирешәчәкбез... Тукта, нинди алга барырга тиешле тарих? Нинди уртак уңыш? Газетдингә бу нәрсәләр аңлашылып җитмәде, чөнки генералның "очраклылык һәм зарурилык" турындагы фәлсәфәсе сугышның алгы сызыгыннан кара җир сөреп килгән сугышчыга артык көтелмәгән теоретик йөк иде. - Без, карт солдатлар, киләчәктә ялганламас һәм заман тарихында батырлык төшенчәсен вакламас өчен, сүзебезне кыска тотып, илебез җитәкчелегенә, аның үтенече буенча киләчәк буында совет кешесенең үзебез күргән яңа милли-социаль үрнәген тәкъдим итәргә тиешбез. Моделен дисәң дә ярыйдыр. Шуннан чыгып, бүгенге сөйләшүгә түбәндәге көн тәртибе куела: "1. Рейхстагка Беренче байрак эленү гамәлен легальләштерү турында мин җитәкчелек иткән 79 нчы укчы корпусның 136 нчы Кызыл байраклы Режец туп-артиллерия бригадасы разведчигы өлкән сержант Газетдин Казыйхан улы Заһитов белән "Яңа совет кешесе" турында фикер алышу. 2. Соңыннан - Рейх-стагка Беренче байрак элүче хөрмәтенә аш мәҗлесе". Чыгышларның вакыты чикләнмәгән. Кемнәр тәмәке тартырга тели икән, рәхим итегез. - Семён Никифорович өстәлдәге көл савытын уртагарак этәреп куйды. - Сез, Газетдин Казыйханович, тартасызмы? - Юк, - диде Газетдин. - Ничектер өйрәнә алмадым. - Сугышның башыннан сугышта булып, тәмәке тарт-мый калган беренче кешене күрәм, - диде чәче майлап тараган кебек ялтырап торган генерал-полковник. - Андыйлар безнең бригадада шактый иде... - дип өстәп куйды Газетдин. - Безнең Заһитов һәрнәрсәдә таң калдыра торган кеше ул, - дип гомумиләштерде Перевёрткин. - Ул әле безне монда иң нечкә мәсьәләләрдә дә искиткеч тирән фикерли белүе белән хәтеребездә калыр дигән өметтәбез. Сөйләшүне башлар алдыннан киңәшмәдә катнашучылар белән таныштырып китәргә рөхсәт итегез. Заһитов һәм минем белән танышбыз дип уйлыйк. Менә Германиядәге совет оккупацион гаскәрләре төркеменең Хәрби советы әгъзасы генерал-лейтенант Захаров. - Перевёрткин уң кулдагы генераллейтенантка ымлады. - Ул безгә Константин Фёдорович Телегин урынына килде. Яңа вазифагызга җигелүегез белән к-к-котлыйбыз, Василий Емельянович... Генерал, урыныннан күтәрелә биреп, авыз чите белән елмаеп, баш какты. Йөз чалымнарында ниндидер татарлык бар иде. - Германиядәге совет оккупацион гаскәрләре төркеме гаскәрбашы маршал Соколовскийның урынбасары, СМЕРШ контрразведкасы җитәкчесе генерал-полковник Серов...
Чәчен майлап тараган генерал да елмаеп башын селкеде. Баш түбәләренә чигелгән ак калфак сикерткән татар кызы кечкенә шешәләрдә су кертеп, өстәлгә куйды. Ул аңа үткер караш ыргытты. Газетдин телсез калды. Димәк, баягы кызлар һич кенә дә күзгә күренмәгәннәр. - Башкача фикерләр, өстәмәләр юкмы? Булмаса, беренче сүзне генерал-полковник Серовка бирәм. Рәхим итегез, Иван Александрович... Серов урындыгында кузгалып, ничектер авыртынгандай йөзен чытты да, башкаларга борылып утырды һәм чак-чак ишетелерлек тавыш белән сузып кына сөйли башлады. Аның үлчәмле тавышында сәгать текелдәгән сыман тоелды. Озын буйлы, кызгылт йөзле, майлаган чәчле, күз төпләрен кара боҗралар биләгән, күзлеген бер киеп, бер салып, бер кәлимә сүз дә артык кулланмыйча сөйләгән бу кеше Газетдингә ифрат та арыган һәм башкаларга тулаемы белән битараф зат күренде. - Хөрмәтле Газетдин Казыйханович! Хөрмәтле генерал иптәшләр! Эшебезгә уңыш теләп, миңа беренче чиратта, сузып-нитеп тормыйча, үземнең вазифам кушкан бурычымны башкарырга рөхсәт итегез. Хөрмәтле Газетдин Казыйханович! Кайсыдыр философта "Тарихка кирәк кешене эзләмәгез, тарих кирәк кешесен үзе таба" дигән фикер укыган идем. Менә сезне дә беркем эзләмәде, тарих, кирәк булгач, үзе тапты. Чын күңелемнән котлыйм. Сезнең үзегезгә тиешле бүләкне алуыгызны телим. Сез - югары квалификацияле фронт разведчигы. Сез фашизм парламенты - Рейхстаг түбәсенә Беренче байракны элдегез, шуның белән ил тарихына санаулы шәхес булып кердегез. Сезне хәзер - илебез, илебез аша дөнья таныячак. Сезнең сугыш чорында һәм Берлинны, Рейхстагны алган көннәрдә кылган гамәлләрегез, күргән-белгәннәрегез, барысы да киләчәктә билгеле законнар нигезендә сезнең авыздан чыккан "Ил сере"нә әвереләчәкләр. Без, хәрби кешеләр, сүзнең нәрсә турында барганлыгын яхшы аңлыйбыз. Безнең бүгенге, әле башланып кына килгән сөйләшү һәм аның йомгаклары да "Ил сере" маддәсе эченә - ябык секторга керәчәкләр. Бүгенге сөйләшү аеруча конфиденциаль. Ул хакта сүз беркайчан да чыкмаска тиеш. Сөйләшүне башлар алдыннан, сезнең демобилизация турындагы карар нигезендә озакламый хәрби хезмәттән азат ителеп, гражданлык тормышына китүегезне исәпкә алып, без сездән хәрби серләрне ачмау турында йөкләмәгезне алып калырга тиешбез. Старшина, "Йөкләмә" текстын өлкән сержант Заһитовка бирегез, - диде Серов. Сары мыеклы старшина, урыныннан тормыйча гына, Газетдингә кәгазь һәм каләм сузды. "Эһ" дигән аваз да чыгармыйча, ул кәгазь буйлап күзләрен йөгертте. Үзенең кемлеге, сугыш чорында нинди частьларда хезмәт итүе, нинди җаваплы операцияләрдә катнашуы турында ул үзе дә хәтерләп җиткермәгән, онытылган вакыйгалар турында тәфсир белән танышканнан соң карашы "... үземнең Кызыл Армиядәге хәрби хезмәтем чорында, шул исәптән Берлинны, Рейхстагны алу, Рейхстаг түбәсенә байрак кадау турында үзем һәм хезмәттәшләрем кылган хәрәкәтләр турында беркайчан да, беркайда да сөйләмәскә, үзем белгән, үзем күргән, үзем ишеткән мәгълүматларны, аерым күрсәтмә булганчы, беркайчан да, беркайда да, кая барсам, кая килсәм дә, тышка чыгармаска йөкләмә алам. Бу йөкләмәләрне бозган очракта үземнең "СССР Дәүләт серен саклау турындагы Закон" нигезендә җәзага тарттырыла алуымны таныйм. Имза" дип язылган юллардан үтте.
Газетдиннең бу документтан керфеге дә селкенмәде. Гүя ул аны көткән иде. Ул аны моңа кадәр бик күп күргән "армия ахмаклыгы"ның бер чагылышы дип кенә кабул итте. Нибары: - Мин мондый кәгазьгә Җиңүдән соң авылга ялга кайтыр алдыннан бер тапкыр кул куйган идем инде, - дию белән генә чикләнде. Күрәсең, бу акт очрашуның төп өлешенең берсе булгандыр. Серов елмаеп җибәрде. Башкалар да иркен тын алып куйдылар. - Сез бит беләсез, байрак парлыны ярата, - диде ул. - Бу декларация, сезнең арттан йөрсә дә, алга чыкмый торган сакчыгыз. Фәрештәгез, әгәр шулай әйтергә яраса. Ул сезне беркайчан да борчымаячак. Тәк, искә төшерү, оныттырмас өчен генә... Газетдин гимнастёрка кесәсеннән трофей каләмен алды һәм кәгазьгә кул куйды. - Рәхмәт, - диде Перевёрткин, әле һаман да Заһитовка карата күңел җылысын ачмаган хәлдә рәсмилек саклап. - Сүз совет гаскәрләренең Германиядәге төркеме Хәрби советы әгъзасы генерал-лейтенант Захаровка бирелә. Рәхим итегез, Василий Емельянович... Газетдин өчен бөтен сер моңа кадәр үзенә карата һәрвакыт хәерхаһ булган Перевёрткинның үз-үзен тотышы, аны танымаган булып маташуында иде. Вөҗүденең, җан шәрифләренең ниндидер алтынчы, җиденче, сигезенче тойгысы үзенә янаган иң зур, иң авыр һөҗүмнең алда булачагын искәртә иде. Башкалар сөйләгән чакта комкор йөзендә чагылып үткән күләгәләр гүя җил тирбәткән су өсте кебек ачык күренеш ала иде. Башкалардан аермалы буларак, генерал Захаров урындыгыннан күтәрелеп басты. Аның түгәрәк кенә корсагы бар иде. - Газетдин Казыйханович! Мин сезнең белән таныша һәм сезне туган телемдә сәламли алуыма чиксез шатмын! - дип башлады ул сүзен татарча. Газетдин колак-ларын торгызды. Башкалар моңа игътибар да итмәде, гүя шулай булачагы аларга әйтеп куелган иде. Татарчасы ярыйсы гына булса да, аның тел казнасында имгәнгән сүзләр, мәкамендә бу телдә озак еллар сөйләшмәгән, яисә марҗа хатын белән яшәп, сирәк сөйләшкән татарда очрый торган кытыршылыклар чыккалады. Хезмәттәшләренә елмаюлы караш ташлап, Газетдингә борылды һәм шундук русчага күчте: - Сез, Газетдин Казыйханович, минем татарча сөйләшүемә аптырап калгансыздыр, бәлки. Аптырарга кирәкми. 1919 елдан Кызыл Армиягә язылып, шул чордан армиядән аерылмаган Питрәч керәшене булам мин. Кызыл курсанттан - генерал!.. Хезмәтне Жуков, Рокоссовскийлар белән бергә башладык!.. Газетдинне аяз көнне яшен сукты диярсең. Нәселенең, шәҗәрәдә язылуынча, "көчләп чукындырудан качып Уралга килеп утырулары"н санамаганда, аның җир йөзендә керәшен дигән кавем барлыгын ишеткәне дә юк иде. Аларның Балтыйк буе фронтыннан Беренче Белоруссия фронтына барган эшелонында очраклы гына танышкан керәшен егете Паулны санамаганда, генерал Захаров үз гомерендә шулай якыннан күргән, шундый оста итеп татарча сөйләшкән беренче керәшен иде. Ләкин аның, шушы "кызыл курсанттан генерал" булган милләттәшенең, нибары ярты сәгатьтән иң явыз дошманына әвереләчәген күз алдына да китерми иде.
- Шуңа күрә аңлыйсыздыр... Рейхстаг түбәсенә Беренче байракны милләттәшем элүе белән мин бик горурланам. Биредә Заһитов өчен миннән дә нык куанган кеше юктыр дисәм дә хактыр. Котлыйм сине, туганай, чын күңелдән котлыйм! - Генерал аңа таба атлады, бу арада аягына басып өлгергән Газетдиннең кулын өзәрдәй булып кысты да, урынына утырып, дәвам итте: - Инде сөйләшәсе сүзебезгә кайтыйк. Сүзебез батырлык акты һәм аның аерым бер милләт күләгәсеннән чыгып, илкүләм масштабта яңгыраш алу мөмкинлеге, ягъни икенче төрле итеп әйтсәк, фашизмны җиңеп чыккан социалистик илдә моңарчы күрелмәгән "Яңа кеше тәрбияләү" концепциясен тудыру турында. Бу бик нечкә, безнең һәркайсыбыздан гадәттән тыш сабырлык һәм түземлек сорый торган вөҗдан мәсьәләсе. Иманым камил, бу кадәр дә тирән һәм нечкә интернациональ проблеманы беренче тапкыр бүген биредә без күтәрәбез... Без!.. Шушы факт үзе генә дә горурлык түгелме? - Захаров сәяси вәгазь остасы буларак, чыгышыннан канәгатьлек күрсәтеп, күкрәген киерде һәм барысын да күздән кичереп чыкты. - Без биредә ничәү? Нибары дүртәү! Аның каравы безнең идеябез - дөньякүләм! Без, дүрт коммунист, партиянең алдагы съездына "Яңа совет кешесе" турындагы программа белән чыгачакбыз. Бәлки, туганаем (бу сүзне генерал татарча әйтте) Газетдин Заһитов "Минем бу программада ни катнашым бар икән?" дип тә утырадыр. Ул шулай уйларга хокуклы! Әмма! Ничек кенә катнашы бар әле! - Артык тәэсирләнеп киткән Захаров, илһамына урын таба алмыйча, урыныннан чыкты һәм аллы-артлы йөренә башлады. - Сез, бүгенге җиңүче, бер үк вакытта үзегезнең җиңүчеләр илендә тәрбияләнергә тиешле яңа буын алдында турыдантуры бурычыгызны аңлап, командирыгыз генерал Перевёрткин әйткәнчә, безгә чын совет патриотизмы, чын совет интернационализмы үрнәген күрсәтә аласыз!.. Кайвакыт кеше, шәхси мәнфәгатьләрен җәмгыять мәнфәгатьләреннән өстен куеп, бәрәкәт-бәхетеннән мәхрүм кала, кайвакыт ул, җәмгыять мәнфәгатьләрен шәхси мәнфәгатьләрдән өстен куеп, бәрәкәт-бәхеткә ия була. Сезнең, Газетдин Казыйханович, нәкъ шундый очрак!.. Безнең татарда ничек диләр әле? "Кызлар күрсәм кызамын, уң кулымны сузамын" диләрме? Кхекхе... Бу кадәр сүз боткасыннан чамасыз арыган Газетдин, аптырагач, генерал кадәр генералны туктатып, "Бу нинди очрак?" дип сорыйм дигәндә генә, сүз арты сүз кыза барган Захаров янә дә Газетдингә борылды һәм, тавышын баса төшеп: - Иптәш Заһитов, мин сезгә бүгенге сөйләшү темасыннан чыгып берничә сорау бирсәм, сез моны имтихан алу дип уйлый күрмәгез, - дип кисәтте дә, аңа килеп, тәмам корсагын терәп, соравын бирде: - Бу безнең барыбыз өчен дә кызык. Әйтегез әле, юлбашчыбыз Сталинның 1945 елның 24 маенда Мәскәү Кремлендә Бөек Җиңүебез хөрмәтенә сөйләгән нотыгы белән сез танышмы? Әйе, Кызыл Армия гаскәрбашларын кабул итү мәҗлесендәге нотыкны әйтәм!.. Газетдин, бу көтелмәгән сорауга җавапны аңардан эзләгән кебек, Перевёрткинга карады. Комкор, күзләрен күтәрмичә, кәгазендә нәрсәдер сырлый иде. - Танышмын, - диде Заһитов тыныч кына, корпус политработникларын кыен хәлгә куймаска тырышып. Сүзнең анык кына нәрсә турында барганлыгын бәйнә-бәйнә хәтерләмәсә дә, замполитларының агымдагы сәясәт дәресендә солдатларны чынлап та Сталинның Кремльдәге нотыгын ятлатып газаплаганын онытмаган иде. Балтадан аш пешерә алган һәр булдыклы солдат кебек, Газетдин мондый җаваплы мизгелдә югалып калмады һәм үзе дә шул тапкыр солдат кебек өстәп куйды: - Кем генә белми инде иптәш Сталинның ул тарихи нотыгын!.. Ятладык та!..
- Һм-м. Кызык! Ул анда нәрсә ди? Нотыкның төп фикерен әйтә алмассызмы? - Рус халкына чиксез мәхәббәт турында иде бугай. - Нәкъ шулай, Заһитов! Нәкъ шулай, туганай! - Захаров борынгы дусларча Газетдиннең иңенә сугып куйды. - Үзенең тарихи чыгышында сөекле юлбашчыбыз рус халкының башка милләтләрне оештыру һәм үз тирәсенә туплау көче турында менә мондый даһи фикерләр әйтте. - Ул җәфалана-җәфалана китель кесәсенең сәдәфен ычкындырды, аннан таушалып беткән кечкенә кызыл кенәгә чыгарды, ашыга-ашыга актарырга тотынды. - Ул анда менә нәрсә ди... Менә нәрсә ди... Ул анда... Мен-нә! "...Мин... барысыннан элек рус халкы исәнлеге хакына тост күтәрер идем. Мин барысыннан да элек Советлар Союзы составына кергән халыклар арасыннан иң атаклысы булганы өчен, рус халкы исәнлеге өчен эчәм. Мин рус халкы өчен тост күтәрәм, чөнки ул Советлар Союзы халыклары арасыннан җитәкчел көчкә әверелде һәм гомуми танылу тапты. Мин рус халкы өчен тост күтәрәм, чөнки ул - җитәкли торган халык һәм ул якты акыллы, ныклы һәм түзем холыклы... Рус халкы урынында башка халык булса, ул, китегез бездән, күзебезгә күренмәгез, без икенче бер хөкүмәт билгеләп куячакбыз, ул Германия белән солых төзеп, безгә тыныч тормыш алып киләчәк дияр иде. Әмма рус халкы моңа бармады, ул үз хөкүмәте тормышка ашырган сәясәтнең гаделлегенә ышанды һәм, Германияне тар-мар итәр өчен, бик зур корбаннарга барды. Һәм рус халкының бу ышанычы кешелек дошманы - фашизмны тарихи җиңүне тәэмин иткән хәлиткеч көч булып чыкты. Рус халкының күрсәткән бу ышанычы өчен рәхмәт аңа! Рус халкы исәнлеге өчен!.." - Захаровның тавышы карлыкты, һәм ул соңгы сүзләрен батып барган йөк башыннан кычкыргандай көчәнеп кычкырды. (Озакка сузылган көчле алкышлар!..) - Бу тарихи чыгыш безнең барча милләтләребезне яктылыкка чыгарган рус халкына иң алдынгы, иң акыллы, дөньякүләм әйдәп баручы бердәнбер халык статусын гарантияли, - дип һаваланып дәвам итте генерал. - Бу тарихи чыгыш безнең кайчан-дыр ике йөз телле феодаль Россияне якындагы киләчәктә бер телле, бер тарихлы, бер милләтле коммунистик совет халкының уртак Ватаны - таркалмас, бердәм СССР итеп мәңге сакларга юллар ача. Ур-ра, иптәшләр!.. - Нигә безгә дә бу очрашу хөрмәтенә бокал күтәрмәс-кә? - диде Серов һәм, үзе беренче булып урыныннан күтәрелеп, аш-су өстәленә таба китте. - Минем арттан!.. - Чынлап та! - диде Захаров. - Урыны шул бит! Мизгеле шул! Әйдәгез, Семён Никифорович! Газетдин Казыйханович! Җиңүебез хөрмәтенә!.. Башкалар артыннан күтәрелеп, Газетдин дә өстәл янына килде. Калфак кигән шул ук кыз ачык шешәдән бәллүрләргә коньяк койды. - Тост - сезгә, Семён Никифорович! - диде Захаров. - Сез - сугыш юлларын бергә үткән сугышчан хезмәттәшләр!..
- Әйе, без - сугышчан хезмәттәшләр... - Перевёрткин һаман да кыенсынгандай итеп карашын яшерә иде. - Безнең алдыбызда миңа гомерем буена күрергә насыйп иткән бердәнбер һәм, инануымча, Кызыл Армия тарихында сирәк акылга, сирәк батырлыкка ия булган сирәк кеше, сирәк солдат басып тора. Ул минем кулымнан берничә орден-медаль алган гвардияче Газетдин Казыйханович Заһитов! Аның саулыгы, барыбызның саулыгы өчен! Җиңүебез өчен! Боерык буенча диярлек барысы да бер омтылыш белән коньякны йотып җибәрде. Тышыннан күренүенчә, коньяк бик сирәк, ялгышмаса, француз коньягы иде. Газетдин генә чеметмәде. Бәллүрен кире куйды. - Син нәрсә, туганай?! - дип кычкырып җибәрде Захаров. - Үзеңнең хакыңа! Җиңүебез хакына!.. Дүрт ел кан койганнан соң!.. - Котлавыгыз өчен рәхмәт. Мин эчмим, - диде Газетдин. - Җиңү булгач, шул җиткән. Ил сау булса, без дә сау булырбыз, Алла боерса. Генераллар баскан җирдән кара көйделәр. Әмма сиздермәскә тырыштылар. Газетдин эндәшмәде. Генераллар әллә гарьлекләре кайнарында, әллә нәрсә эшләргә белмичә, кире өстәл артында урын алдылар. Майлаган кебек барган процессның көтмәгәндә болай борылуыннан алар чынлап та каушаган иделәр. Хәзер яшереп торыр нәрсәсе калмаган "яшерен киңәшмә", "туптурыдан тут пошёл" дигәндәй, үз максаты буенча китте. - Оператив командование исеменнән сүзне сез дәвам итәрсез, Семён Никифорович. - Захаров Перевёрткинга борылды һәм җитди төс белән өстәде: - Эшнең асылын гына. Кыскарак. Перевёрткин торып басты. Урыннарында микән дигәндәй, куллары белән орденнарын сыйпаганнан соң, сөяк буынлы калтыранган бармаклары белән кителен төзәткәләде. Герман мае белән көзге кебек шомартылган итекләре йөзендә үз йөзе чагылган комкор сүзен башлый алмый торды, кызарынды-бүртенде, бугазына ниндидер төер тыгылды, ул аны йотып җибәрә алмыйча азапланды. Бу Газетдин белән Балтыйк буен азат иткән, Одерны кичкән, Варшава, Берлинны, инде килеп Рейхстагны алган батыр генерал түгел иде. Әмма дә солдатка бу киңәшмәдә катнашучылардан иң мескен булып күренгәне нәкъ шул генерал иде. Гүя аның мәһабәт гәүдәсе, шушы төз гәүдәгә ирлек сыйфаты өстәгән орден-медальләре артында кемнәрдер тора, алар аңа нәрсәдер пышылдый, бармак яный, үрти, куркыта һәм ул шушы ыспай гәүдәсе, орден тулы күкрәге белән бергә кечерәйгәннән-кечерәя, елан кебек боргаланып, урынында сеңеп юкка чыга бара. Элек, алгы позициядә чакта, ул солдатның янына килә, күрешә, кочаклый, аның белән тәмәке дә бүлешә ала иде, ә хәзер ул аңа якын да килә алмый - арада тирән бруствер. Ниһаять, Газетдиннең үз командирын бу һәлакәттән коткарасы, идәннән күтәреп җилтерәтәсе һәм таңнарга алып чыгып, чык суларында коендырасы килә башлый... Ниһаять, сукыр чебен кермәсен дигәндәй, күзләрен челт-челт йомгалап, Перевёрткин фикерен туплады һәм сүзенә кереште:
- Иптәш өлкән сержант Заһитов! Көтмәгәндә өстемә төшкән бу авыр бурычның киләчәк алдында никадәр җаваплы икәнен үзем генә беләм. Компетенциямнән чыгып, шуны әйтергә тиешмен: 30 апрельнең Берлин вакыты белән 22сәгать 40 минутында сезнең сержант Минин белән берлектә Рейхстаг түбәсенә Беренче байракны элүегез - тарихи факт. Советлар Союзы Героена лаек батырлык сурәтләнгән һәм минем Өченче армия гаскәрбашы генерал-полковник Кузнецов, Беренче Белоруссия фронты Хәрби советы тарафыннан расланган "Бүләкләү кәгазе" иң югары инстанцияләр өстәлендә раслау көтеп ята... Ләкин тарихи чынбарлык кызгану белми... Сез мине дөрес аңлагыз. Батырлык - кылынган батырлыкта гына түгел, шул батырлыкны йота белгән гражданлыкта... - "Бу ниткән батырлыкны йоткан граж-данлык икән?" - дип уйлап алды Газетдин. - Тормышта күзгә кергән дөреслекне читкәрәк куеп торыр мизгелләр була... - дип дәвам итте генерал. - "Бу ниткән мизгел икән?" - Газетдин сеңергә әйләнеп тартылды, ул гүя җәясеннән атылып чыгарга әзер булган ук иде. Көтелмәгән хәбәр көткән акылы, акылының яктыдан якты карашы итек очларына төште. Аягының ике бармак башы солдат кирзасын тишеп чыгардай йодрык сыман киерелгән иде. - Сез... ләкин сез... - Перевёрткин йотлыкты, тавышында ниндидер елак аһәң яңгырап китте, фикер очын оныткандай, туктаган урыныннан кузгала алмый торды. - Ләкин сез... Рейхстагка байрак элүчеләрнең саны соңгы вакытта күбәеп китүләрен, байрак эленү вакыты итеп өч вакыт күрсәткеченең гамәлдә торуын белергә тиеш!.. Байрак эләргә көче җиткән кешенең бу хәбәрне генә йотып җибәрергә көче җитәр дип уйлыйм!.. - Генералның тавышы янә дә өзлекте, ул инде чынлап та ниндидер үксү аһәңнәре чыгарып тыгылды. - Мин... Мин... Всё!.. Тәмам, иптәшләр!.. Киеренкелек арткан саен агара төшкән Захаров алынган тизлекне сүндермәскә тырышты. - Генерал-полковник Серов, сез берәр нәрсә өстәр-сезме? - Мин сезнең белән тулаем килешәм. Җиңү Бай-рагының берәү булып та элүчеләренең күп килеп чыгуы бу шартларда бик тә табигый. Батырлык кылып та күләгәдә кала алу - сабырлык һәм тыйнаклыкның төп сыйфаты. Батырлык кылып та аңардан табына торган пот ясамау - без коммунистларның әхлак кануны, - дип башлады чыгышын УльяновЛенинның сөйләү ысулын хәтерләткән һәм аның кебек "р" авазын әйтә алмаган контрразведка җитәкчесе. - Батырлык кылып та, әгәр агымдагы момент шуны таләп итә икән, аның әҗерен башкага бүләк итү, запаста калдыру - иптәш өлкән сержант Заһитовның газиз халкы татарлар нәкъ шундый сыйфатларга ия. Без бая юкка гына юлбашчыбыз Сталинның Кремльдә кабул итүдәге чыгышы, аның бөек рус милләте хакына әйткән шәрәфле сүзенә игътибар итмәдек. Мәсьәлә шулай тора, Газетдин Казыйханович: мин сезнең урында, юлбашчыбызның чакыруына җавап итеп, Советлар Сою-зы Герое Йолдызын башка милләт вәкилләренә биреп торып, киләчәктә, көннәре килгәч, берьюлы ике алтын медаль алыр идем!.. Тынычлардан тыныч, сабырлардан сабыр Янагыш егете, үзе дә абайламастан, өстәл өстендәге көл савытына карады. Ул бик җиңел күренде. Әгәр өстәлдә бу савыттан авыррак берәр нәрсә булса, түземе шартлап, Серовның муртаеп чыккан чыраена берне сылаган булыр иде...
- Сезнең фикердә позитив бар, Иван Александрович, әмма бу артык катгый түгел микән? - дип каршы чыккан булды Захаров. - Проблеманы йомшак, әгәр шулай әйтергә яраса, халык дипломатиясе юлы белән чишәргә мөмкин булыр иде. Нигә башка милләт вәкилләренә биреп торып?! Киресенчә, үзебез булып калып, йолдызны үзебезгә алып! Газетдин туганай үзе нәрсә әйтер бит... - Захаров аңа озак итеп карап торды. Аннан урыныннан күтәрелде, баягыча Газетдиннең каршына ук килде, яшел күзләрен чекерәйтеп, аңа текәлде, тагын да, тагын да, тагын да энә күзеннән үткәргәннән соң, футбол тубы йоткандай булып бүлтәйгән карыныннан һавасын чыгарып, әйтәсен әйтте дә салды: - Иван Александровичның бер фикерен күтәреп алып, мин милләттәшемә бер бик файдалы киңәш бирер идем. Чынлап та, иптәш Сталинның рус халкы турында патриотик нотыгына патриотик җавап итеп, мин, Заһитов урынында булсам, ике дә уйламыйча, фамилиямне урыска күчерер, теләсәм - урыс, теләсәм тугандаш керәшен милләте булып йөрер идем. Бу юлбашчыбызның бер милләтле, бер телле "Яңа кеше" концепциясенә үрнәк бурычны кайтару булыр иде. Әйтик, фамилиягез минеке кебек - Захаров! Исемегез - Григорий Константинович!.. Үзегез дә исән, алтыныгыз да кесәдә!.. Дүрт ел сугыш чорында бу Газетдин күргән-кичергән имтиханның иң-иң хәтәре, оятсызы иде. - "Нам, татарам, вчарауна" дигән мәкальне беләсездер бит? - дип инәлде аңа Захаров. - Аның каравы Хозяину будет приятно!.. Газетдин сикереп торды. Сугып җибәрмәс, трибуналга эләкмәс өчен, йодрыкларын кесәсенә тыкты һәм электрод очы кебек чекердәп янган карашы белән Захаровның төче катыктай сыек карашына ыргып керде. Карашлар көч сынашты. Карашлар кылыч кайрашты. Бу Рейхстагка байрак элүдән авыррак, катлаулырак сынау иде. - Чынлап та, минем туган шәһәремнең яртысы - татарлар! - дип кычкырды Серов бер сәбәпсезгә. Захаров белән Заһитов басма өстендәге ике тәкә кебек мөгез текәшеп торалар иде әле. Бербер хәл булмасын дигәндәй, аларның арасына мыекларын кабарткан писер килеп басты. - Минем киявем дә татар! Полковник! - дип куйды Перевёрткин, ни әйтергә белмичә. Аннан аш өстәле ягына ымлап өстәде: - Әнә Берлинда күпме татар кызлары!.. Захаров белән Заһитов әле һаман кылыч чәкештергән хәлдә иде. Күпме болай торган булырлар иде, әгәр Захаров чигенмәгән булса. - Акыллы кешене тыңлагыз! - дип пышылдады генерал тагын да татар телендә. - Ак сакаллы карт булырсыз! Менә мин рус фамилиясен йөрткән керәшен, әмма һәркайчан, һәркайда үзем булып - татар булып калам!.. - Нахал! - диде, шулай ук пышылдап, Газетдин. - Мин татар булып тудым, татар булып яшим, татар булып үләчәкмен!.. - Онытмагыз, сезнең аркада Маков төркеменә баш-каларга да геройлык тәтемәячәк!
Аларны кызганыгыз!.. Туган-тумачаларыгызны, киләчәк гомерегезне кызганыгыз!.. - Сез кызганмаганда, аларны мин генә коткара алмам!.. - Бу Заһитовның соңгы сүзе булды. Онытылып китеп, тышка чыгарга юнәлгәндә исенә килеп, Серовка: - Иптәш генерал-полковник, генерал-лейтенант Захаровка мөрәҗәгать итәргә рөхсәт итегез! - диде. - Итегез! - диде нидер көтеп куанган Серов. Аннан Захаровка: - Иптәш генерал-лейтенант, генерал-лейтенант Перевёрткинга мөрәҗәгать итәргә рөхсәт итегез! - диде. - Итегез! - Иптәш корпус командиры! Мин берничә көннән сез кул куйган аттестат белән тыныч хезмәткә юл алам. Сугыш юлларында күрсәткән кадер-хөрмәтегез өчен рәхмәт. Геня Кубелисны онытмагыз. Китәргә рөхсәт итегез!.. - Рөхсәт... - диде Перевёрткин, буылып. Комкор гафу үтенмәде. Озатырга да чыкмады. Аңа, башка генераллар кебек, Алтын Йолдыз кирәк иде. Ул җим көтеп бөршәйгән тавыкны хәтерләтә иде. Итек табаннары белән ак мәрмәрдә ышанычлы атламнар яңгыратып, Заһитов штаб бинасыннан чыкты. 
VIII бүлек
Бу эштә тәүге ноктаны Җиңүнең беренче еллыгы уңаеннан Мәскәү Кремле куйды. Рейхстагны алган һәм аның түбәсенә Кызыл байрак элгән өчен Советлар Союзы Героена тәкъдим ителгән йөзләгән кандидат арасыннан, ниһаять, 1945 елның 8 һәм 31 майларында СССР Югары Советы кабул иткән указлар нигезендә ике төркем кеше, шул исемгә лаек булып, Алтын Йолдыз һәм аның кушылмасы булган Ленин орденын алуга иреште. Байрак элүчеләрнең беренче исемлегенә солдатлардан, әлбәттә, ике генә кеше - Михаил Егоров белән Мелитон Кантария кертелгән иде. Үтеп барышлый гына, алар турында яңа табылган документны өстик. Өченче армиянең "Хәрби гамәлләре" журналында Зинченко полкының штаб башлыгы майор Казаков һәм разведка офицеры капитан Кондрашов җибәргән хәбәрдә алар "батырлыгы"ның көлке икәнлеге тагын бер тапкыр ачыла. Күз алдыгызга китерегез: 22 сәгать 40 минутта Маков төркеме байракны элә, ә менә Казаковлар хәбәрендә: "Кантария белән Егоров 30.04.45 нең 21.00 сәгатендә байракны куярга (русча "дали желание поставить" диелгән. - А. Х.) теләк белдерделәр һәм Кантария белән Егоров 5 нче санлы байракны куярга күрсәтмә дә алдылар", - диелгән. Ничек тиз эшләнә диген! Офицерлардан, Рейхстаг түбәсенә байрак элгән өчен, Алтын Йолдызны бу түбәдә бөтенләй булмаган комбатлар - капитан Степан Неустроев, капитан Василий Давыдов, өлкән лейтенант Константин Самсоновлар ала. Әлбәттә, аларның һәркайсының герой булырга тулы хокуклары бар, алар моңа лаек. Сүз биредә, алда әйтеп үтелгәнчә, вәгъдәгә тугрылык гаделлеге турында гына бара. Әлбәттә, бүләкләнүчеләр арасында капитан Маков та, өлкән сержант Газетдин Заһитов та, сержант Михаил Минин да, өлкән сержантлар Александр Лисименко да, Алексей Бобровлар да юк. Кылган батырлыклары югарыда төзелгән сценарийга туры килмәгәч, хәтта аларның исемнәре дә телгә алынмый.
Шунысы кызык: тагын да сигез кешегә бирелә Алтын Йолдыз. Алар арасында комдив Шатиловтан кала, аның җан дусты, "Рейхстагка беренче булып бәреп кергән һәм Җиңү Байрагын кадаган" 756 нчы полк командиры полковник Фёдор Зинченко булмыйча кала алмый. Тагын кемнәр? Урман эчкәрәк кергән саен куера. Хәтерлисез микән, Заһитов белән Минин байракны элгәннән соң, Заһитов яраланып аңсыз ятканда, 1 Майның төнге 24.00 сәгатендә байракчыларның икенче төркеме командиры майор М. Бондарь үз байракчылары белән Заһитовлар янына күтәрелгән һәм сержант Минин аларны чылбыр буйлап түбәгә алып чыгып, Беренче байракның чынлап та эленгәнлегенә ышандырган иде. Боҗрасын суырып чыгарып, ыргытырга дип йодрыгына кыскан гранатаны Неустроев ыргытудан тыйганнан соң, аны озак вакыт йодрыгында тоткан һәм ачуыннан "Әллә моны Зинченко белән Бондарьга тондырыргамы соң?!" дип газапланган Мининны онытмагансыздыр? Бомба-снаряд шартлаулары астында ялт-йолт чатнаган караңгы май төнендә җилфердәүче байракны күреп, көнчелегеннән кара янган майор Бондарь бу фактка шул ук Самсонов һәм Неустроев кебек теләр-теләмәс кенә булса да ышанган һәм шаһитлыгын да биргән иде. Киң күңелле, ил алдындагы бурычны намус белән үтәү шатлыгыннан куанган сержант Минин, тупас рәвештә байрак өстенә башка байрак эләргә маташкан майор Бондарьны кызганып, "аяк юллык хакына", аңа үз төркеменең байрагын шул ук Җиңү Алиһәсенең тоягына элеп торырга рөхсәт тә иткән иде. Маков төркеме урынына менә шушы Бондарь төркеменнән сигез кешегә тапшырыла ул югары бүләк. Исем-фамилияләрен тәфсилләп торсак, әсәребез жалу-ошакка охшый башлар, бу озакка да китәр. Награднойларда бу "сигезлек"нең батырлыгы болайрак сурәтләнә: "...алар Рейхстагның скульптур төркеменә беренче булып күтәрелделәр һәм Рейхстаг башына Совет иле байрагын кададылар". Кызык бит - барысы да беренче! Чөнки бу төркем байракны, маковчылардан аермалы буларак, югарыдан кушылган бердәнбер мөмкин һәм бердәнбер дөрес булырга тиеш булган вакытта - 30 апрельнең 14 сәгать 25 минутында кадаган икән. Егоров белән Кантарияга Алтын Йолдыз Мәскәү вакыты буенча бирелсә, Заһитовларга ул Берлин вакыты буенча булганы өчен бирелмәгән булса, ул чакта тешкә тигән бу "14.25" вакыт поясының нинди (Берлин? Мәскәү?) үлчәнешендә алынган икән? Тарихыбыз бу хакта ләм-мим. Биредә логика, мантыйк эзләп тору үзе мантыйксызлык. СССР Югары Советының 1946 ел 15 май указы белән бу югары бүләкләр рота командиры сержант Илья Сьянов, взвод командиры Пётр Греченков, взвод башлыгы урынбасары Иван Лысенкога һ. б. га бирелә. Бу әле башы гына. Озак та үтми, герой йолдызы белән югары гаскәрбашлар -Зинченкодан югарырак торган комдив Шатиловка, комкор генерал Перевёрткинга, армия гаскәрбашы генерал-полковник Кузнецовка, маршал Жуковка, тора-бара, суга ыргыткан чуерташтан киткән боҗралар кебек, киңәйгәннән-киңәя барып, үз даирәсенә барлык армия, фронт гаскәрбашларын, кораллы көч төрләренең барлык генералитет-маршалитетларын, хәрби корал җитештергән конструкторлар, завод-хуҗалык җитәкчеләре, әдәбият-мәдәният хезмәткәрләре, партия-совет түрәләре, аннан, кем ничек булдыра ала, кем караңгы сәке астыннан, кем мич башыннан Рейхстаг гөмбәзенә сикергән сәяси маклерларны эченә алып, бу йолдызчылык чиренең сан-күләме меңнәрдән миллионнарга җитеп, илне таркатыр дәрәҗәдә чирләтте.
Бу афәт шулай ук "наградаларга ушлары китмәгән тыйнаклардан тыйнак" Берия белән Сталинны да читләтеп үтмәде. Күкрәген тимер-томыр белән чуарларга яратмаган партайгеноссе Сталин да, Җиңү көннәрендә генсектан генералиссимуска әверелеп, Социалистик Хезмәт Герое йолдызы янәшәсенә, бердәнбер булса да, Советлар Союзы Героеның Алтын Йолдызын такты. Үзенекен түгел, кешенекен, татарныкын булса да такты. Татарларга гына алтын җитми калды. Тарих буенча шулай килгән, ихластан да, безнеке кайда "не пропал"? Татарларга дигән медальләрнең берсен Бериягә, икенчесен үзенә үзләштереп, мин Сталин тарих алдында үзен "аклаячак", дип уйлыйм. Шулай булмаса, ул үзенең Кремльдә фронт гаскәрбашлары мәҗлесендә рус халкы хөрмәтенә тоткан хәйләкәр нотыгының халыкларны руслаштыру буенча тирән программа булуын шулай ышандырырлык итеп рас-лый алыр иде микән? Рейхстагны алган Өченче армиядән геройлыкка тәкъ-дим ителгәннәр арасында миңа билгеле өч татар (алар әле башка армияләрдән бихисаптыр!) бар. Фашизмга каршы көрәштә Европа, бар дөнья таң калырлык өлеш керткән рус булмаган чагыштырмача зур өч халык вәкилләре - татар Газетдин Заһитов, украин Алексей Берест, казах Рәхимҗан Кошкарбаев, татарлар Григорий Булатов (Гришка-Рейхстаг) һәм Михаил Габидуллин. Бер Рейхстагка бер байрак кадар өчен уч төбедәй бер кишәрлек-тә - өч татар! Тарихта күренгәне бармы?! Рәсми органнар Булатовны рус итеп күрсәтергә тырышса да, ут күршебез Киров өлкәсендә туган-үскән Григорий Булатовның тагын бер татар Шакирҗан Мөхәммәтҗанов кебек Александр Матросов булуы көн кебек ачык бит инде! Үзенең һәр документын "Я, татарин Михаил" дип башларга яраткан Габидуллинның Приморье шахталарында эшләгән татар баласы икәнлегендә дә бернинди шик юк. Әмма, милләтләрен аермыйча, аларның бишесенә дә насыйп булмый Алтын Йолдыз. Хәтта Егоров белән Кантарияне Заһитов юл салган чыгыр буйлап Рейхстаг түбәсенә алып чыгып, Өченче байракны куйдырса, Рейхстагтагы фашист гарнизонына парламентёр булып барып, аларның безнекеләргә бирелү сәгатен якынайтса да, башка язмышташлары кебек, украин Берест та үз йолдызын ала алмый үлеп китте. Дөрес, Украина Президенты Виктор Ющенко аны 2005 елда "Украина Герое"ның Алтын Йолдызы белән зурлады зурлавын. Ә без?! Килер бер көн, дәүләте булган татар Европада гына түгел, Җир шары масштабында фашизм белән көрәшкә зур тарихи өлеш керткән туган халкының газиз улы Газетдин Заһитовка гаделлек хакына, тугандаш украиннар кебек, "Татарстан Каһарманы" дигән Алтын Йолдызын аның кабер ташына булса да салыр. Мин ышанам. Сез дә ышаныгыз. Барыбыз да ышаныйк.
Җылы җилләр барыбер исәр әле.
Бишенче кисәк
"Мәңгегә онытырга!", яки Йомгаклау урынына
I бүлек
1946 елның июль башы. Кайнар кояш. Һава бөркү. Күк йөзе тулы зәңгәрләнеп бөтерелгән болытлар. Яңгыр булыр кебек. Уфадан Благаушинга, Благаушиннан кайда атта, машинада, кайда җәяүләп кайтты Газетдин. Янагышы тигезлектә урнашса да, диңгез өстеннән 200 метр биеклектә ята ул. Элек, фронтта чакта, якын күренгән авыл, аның үзенә якынайгач, һаман күренми. Яланнарда тегендә-монда утлап йөргән мөгезле терлек очраштыра. Димәк, авылда аз булса да сыер малын асраучылар, актин-ак сөт бар әле. Әнә бер малай кисәге балык тота. Янына тукталды. Кармагын үзе ясаган. Газетдин дә кармак салып карады. Чиртә. Әмма балык кабарга ашыкмый. Капчыгының кечкенә кесәсеннән ганимәт бүләген - герман кармагын бирде. Әтисе фронтта һәлак булган икән. Менә ул аңа кармак алып кайтты. Әтисенең төсе итеп. Атасыз малай көтелмәгән мондый зур бүләктән телсез калды. Аннан консерв чыгарып, пәкесе белән ачты һәм монысын да малайга бирде. Тирә-юньгә борычлы ит шулпасы исләре таралды. Малайга Газетдин хәзер Хозыр Ильяс булып күренде. Шулпалы итне тәмләп карады. Шәп икән! Тагын капты. Тагын да тәмлерәк тоелды. Аннан үзен сырып алган черки, вак чебеннән шап-шоп кыйнап, ләззәт белән сыпырта башлады. - Бу нәрсә? - диде ул, ыңгырашкандай, Газетдин кулындагы матур футлярга күрсәтеп. - Аккордеон. - Нәрсә була ул? - Гармун. - Уйна! - диде малай, елардай булып. - Белмим шул! - диде Газетдин, үзе дә моңсуланып. - Уйный белсәмме? Бәлки, менә сез өйрәнерсез дип алып кайтып киләм! - Нигә өйрәнмәскә? - диде малай, ике дә уйламас-тан. - Нәрсәсе бар аның?! - Аша, туган, әлегә аша... - Ул сабыйны башыннан сөйде. Тирә-юнь кып-кызыл җиләклек иде. Малай ашаган арада, солдат, җиләкләр чүпләштергәли-чүпләштергәли, кайтасы юлына барып чыкты. Биредәге авылларның исемнәре дә җыр кебек икән. Элек, сугышка кадәр, бу хакта уйланмаган да. Өрьяды. Елга буйларын буй үстереп килгән ак йомарлак каз бәбкәләре сарган. Йомшаклар. Сыйпап карыйсы килә. Ул мондагы ШКМда җидене тәмамлады. Кинәт җил кузгалды. Монда җил юнәлеше гел төньяктан һәм көньяктан. Көнбатыштан бөтенләй булмый. Субай авылы.
Озын балтырлы оегы кызыл эчле галошыннан күренеп торган әби: "Сөтле чәй эчмисеңме, балам?" - диде. Ихатасына аяк басты. Бакча түрендәге казыкта - ат башы сөяге. Өенең кадагыннан ычкынган сайгаклары аяк астында ыңгыраша. Әбинең кеме исән, кеме исән түгел? Сорашмады. Дөнья болай да кайгы-сагыш белән тулган.Ул аңа хәердән бер шакмак шикәр бирде. Әбисе сыгылып төште. Ары китте. Каяндыр урманнан сакаулана башлаган кәккүк кычкырды. Ул сайрыйм дип тырыша иде. Әнә Татар Байбагы. Мәчетләре һаман айсыз икән. Манарасында ай урынына - карлыгач. Рус Байбагы. Кибет төбендә бүртеп кызарышкан мужиклар. Кызык, һәр татар авылы күренү белән, каршысына алъяпкычлы Саҗидәсе йөгереп чыгар кебек. Ул аны искә алырга тырышмый. Хәтереннән куа. Әмма көченнән килми. Күңел дулкыннарындагы калкавыч кебек батмыйча калка да чыга. Әнә, кояш рәшәсендә тирбәлеп, авылы шәйләнде. Ул күзләрен чытырдатып йомды. Исәнме, туган авыл! Илкәем-авылкаем! Күзләрен ачса ни булыр?! Ул киткәндә авылда 2100 йорт, 2500 кеше яши, урта мәктәбендә 500 бала укый, 12 кибет, 2 мәчет эшли иде. Сугышка юл алган биш йөзләп ир-егеттән нибары йөзләбе генә исән кайтты, кайтканнары да - кайсы аяксыз-кулсыз, күзсез-колаксыз, күрсә - ишетми, ишетсә - күрми, дип язганнар иде язуын. Корбаннарны, исәннәрне кем санаган! Тагын да кайтучылар булдымы, булыр микән? Менә - үзе. Кайта! Чынлап та исәнме? Газетдин туктады һәм күкрәген тутырып тын алды. Каршында җиргә гөрселдәп төшкән бөркет сыман күренгән авылы ята. Ул туган 1921 ел ачлыгында ярты авыл кырылган дип сөйлиләр иде картлар. Сугыш елларында һәм аңардан соңгы иң авыр 1945-1946 ел ачлыкларында тагын да күпме кеше кырылды һәм хәзер дә кырылып ята икән?! Югалтуларга тарих алдында берәр төрле исәп алып барылды микән? "Ярый әле безне күл балыгы асрый, - дип язган иде соңгы хатында Сафра сеңлесе. - Бер авылга унөч күл! Олы Күл, Янәй Базы, Силәзән Күл, Аламсаз... Алар барысы да астан Чуртанлы күл белән тоташкан, диләр. Хәтерлисең микән, абзыкай, Уржум тавы каршындагы Тозлы Чишмәне? Әле авылда тозга кытлык. Әмма без тозга ул кадәр аптырамыйбыз. Шул Тозлы Чишмә суы белән аш пешерәбез. Хәллерәкләр хәтта аны Бөре базарына ташып акча ясый! Ашарга балтырган-кымызлык, көпшә-кузгалак, сарана ташып, урман юлы тап-такыр. Хәзер чөгендер яфрак җибәрде, халык шуның яшел шулпасыннан кызыл кашыгын күтәрми..." Менә ул "Бәхтияр базы" янына җитте. Биредә Әби патша заманнарыннан бирле Көньяк Уралның металлургия, чуен кою заводлары, Идел-Урал мәдрәсәләре өчен татар байлары зирек агачыннан иң сыйфатлы күмер яндырганнар. Ул күмерне генә түгел, аның дәвага яраган көлен дә иллешәр олау белән Ырымбурга ташыганнар. Бала чагыннан базның дүрт почмагыннан төтен көйрәтеп торган күмер базларын, бу төтеннән таралган тәмле каен сагызы исен иснәп утырганнарын Газетдин үзе дә хәтерли әле. Хәзер инде тирән чокырлардан ямьшек ямнар гына калган. Газетдин уңга борылды: әнә ул балачагында ат кунасына йөргән Әфисәр урманнары. Анда патша заманнарыннан, отставкага чыгып, биредә яшәгән урыс капитанының утары бар иде. Советлар килгәч таланды. Кыргыйланган алма-чия бакчасы әле дә сакланырга тиеш. Урман эчендә капитанның хатыны, кызының каберләре. Ватан сугышы вакытында дезертирлар шушы урманнарда качып ятканнар. Теге кайтуында сөйләүләренчә, дезертирларның берсе, хатынын, балаларын сагынуына түзә алмыйча, качып кайтып, төнлә өенең мич башында, көндез мич кырыендагы сандыгында яши. Моны сизенгән шпик, килеп, баладан сорый: "Синең әтиең сандыкка сыямы?" - "Сыя! - ди бала, - ничек кенә сыя әле. Күрсәтимме?.." Әнә авыл очыннан очына җәйрәп ята - Тәпәй төбәге, Агарды Караклары, Сүнәй, Сәмнүн, Камчатка очлары...
Китү белән кайту арасында нәкъ алты ел... Армия тәртипләреннән авыл гадәтләренә тиз генә кү-чеп булырмы? Серләшер дуслар табылырмы? Аларны сугыш ватмаган-җимермәгәнме? Үзе дә, кайберәүләр кебек, ата-баба гадәт-йолаларын онытмаганмы, бозылмаганмы? Көйсез кияү сыман, илдән йөз чөереп, читкә чыгып таймасмы? Карашы аякларындагы итекләренә төште. Алты илне фашизм коллыгыннан коткарса да, артмаган да, кимемәгән дә - калып үлчәмнәре шул ук. Кәефе килеп, җиргә итек табанын какты - аннан сугышның дүрт еллык Европа тузаны пырхылдап коелды. Күңелдә җиңеләеп калгандай булды. Солдат гүя капшанып кына авылына керде. Тирәктән тирәккә, баганадан баганага кунып, саесканнар шыкырдады. Урамнарда кеше-кара күренми. Хатын-кыз, бала-чаганың күзгә чалынганы бакчада. Бәрәңгеләр шактый күтәрелгән. Иртә чәчелгәннәре алсу-зәңгәрләнеп чәчкәдә утыра. Кайсысы бәрәңге чүбе утый, кайсысы ызаннарын күмдерә. Бәрәңге чәчкәсе - татарның рауза гөле бит ул. Рейхстаг түбәсенә байрак кадаган өлкән сержант туган авылына кайтып керүенә ышана да, ышанмый да, ул аны таный да, танымый да иде. "Якташлары аның язмышы турында бернәрсә дә белми бит! - дип кенә уйлап алды ул. - Белсәләр, ни диярләр иде икән?!" Һәм Берлинда совет гаскәрләре комендатурасында сер саклау турында икенче тапкыр биргән йөкләмәсе исенә төшкәч, өстәп куйды: "Һәм алар моны мәңге белмәячәкләр дә!", "Мәңгегә онытырга!" Бу кадәр "бәхетне" каян эзләп табарсың? Колаклар шартлау тавышларыннан тонган, күпне күргән-ишеткән йөрәк дөнья җимереп арыган, сагынычлы очрашудан яшәргән күзләр, ни сәбәпледер, тоткынлыктан кайткан гаепле каторжан күзләре сыман тирә-юньгә тутырып карарга да ояла иде. Гүя сугыш шартлауларыннан каткан колак тишеге аша аңа шул ук сугыштан исәнгерәп чыккан авылда бар нәрсә - хуҗасыз калган нигезләр, янтайган капкалар, каралмаган каралтылар, ауган ихаталар, таштай каты җиргә көч куймыйча гына керергә теләмәгән көрәкләргә кадәр сабырлыгын югалтып ыңгыраша, моңа өстәп, ятимнәр кулыннан оясына сикереп төшкән бәрәңге орлыклары да ыңгыраша, инде хәтта үзләре ашарга тиешле бәрәңгене авызларыннан өзеп чәчәргә мәҗбүр булган ач сабыйлар үзләре дә ыңгыраша иде. Әтисе нигезендәге йорт бикле иде. Атасы - зиратта, кара җирдә, ә менә әнисе белән сеңлесе Сафра кая икән? Авылда тормыш корып яшәгән иң өлкән абыйсы Тимербайга барып тормады. Хатыны ничек кабул итәр? Әниләре кайтып керер, бәлки, дип, кызган тупсада бераз утырды да җизнәсе Кәрам Бикбулатовта кияүдә булган апасы Хөсникамалга - авыл очына таба китте. Алар Газетдиннең балачак һәм яшьлек дусты Мөфтихан белән ут күршеләр. Әле апасы ихатасына кергәнче дустының сугыштан кайтканлыгын, әле колхоз эшендә икәнлеген ишетеп, киләчәктә авылда ялгыз булмаячакмын икән дип, куаныч кичереп өлгерде. Әнисе белән сеңлесе Сафра апасы Хөсникамалда яшиләр булып чыкты. Озак та үтмәде, тирләгән-пешкән, каударлыгыннан һәм шатлыгыннан каушап калган Мөфтихан да килеп керде. Гүя капканы җил каерып ачты. "Гзи кайткан!" Кочаклаштылар.
Кочаклашып, берсен берсе иңнәреннән кагыштылар. Бу кочаклашу гына түгел, ә бәлки яшь аша тетрәнеп бушану иде. Аларның кочаклашуында үзләре генә аңлый торган гамь, гарь, үкенү һәм сагыну бар иде. 1921 елгы гадугы Мөфтихан дусты, Сталинградта яраланып, Курск дугаларыннан үтеп, 1946 елның 2 мартында, Газетдиннән иртәрәк кайтып егылган. Бу кадәр көтелмәгән очрашудан югалып калган, шатлыгын кая куярга белмәгән Газетдин, әнисе, апасы-сеңлесе, дусты биргән сорауларга алмаш-тилмәш җавап бирә-бирә, юл капчыгыннан күчтәнәчләрен бушатты... Апасы энесенең кайтуы хөрмәтенә кабыклы вак бәрәңге дә пешереп өлгергән. Моны күргән Мөфтихан: - Без, Гзи, шушы кабыклы тавык бәрәңгесе өчен сугыштык микәнни? - диде, көлемсерәп. - Маршал Жуков ни әйтер иде икән? Ә син һаман салмыйсың!.. Бу уңайдан, Мук, бәрәңге суыннан әчерәген эчәргә кирәк! Югыйсә бәрәңге суына!.. Алар гөрләтеп көлештеләр. Кәрам җизнәсенең өчпоч-маклы өе кузгалып куйгандай булды. Алты ел күрешмәгән ике дус эч серләрен бүлештеләр. Иң беренче булып килгән уйлары: Газетдинне өйләндерергә кирәк. Мөфтиханга, сугыштан кайту белән, Саҗидә тарихын сөйләгән иделәр. Ул дустының, чак-чак кына ямалып килгән яраларын кузгатып, күңелен тырнамаска булды. Газетдиннең үзе күргән-кичергәннәрне кемгәдер сөйлисе, эчен бушатасы килде, әмма эчтә утырган шайтан гел генә бармак янап торды: "Кара аны, малай, соңыннан үзеңә үпкәлә!" Шулай да, сүз ара сүз китеп, түзә алмады, саклык белән, бу хакта башка беркемгә дә чыгармаска килешеп, ул пышын-пышын гына Мөфтиханга сиздереп куйды: "Миңа "герой" бирергә тиешләр иде. Нишләптер бирми генә торалар. "Герой"га документлар әзерләгән бер майорның минем менә бу трофей аккордеоныма күзе төшкән иде. "Дай мне!" - дип ябышты. Мин бирмәдем. Әллә шуңа бирми торалар инде "герой"ны?" Әүвәлдә бу кадәр зур вакыйгалар, башка сыймаслык хәлләргә Мөфтихан ышанмый торды. Аннан, һушын-акылын җыйгач, аларны тыңлап тормыйлар микән дигәндәй, як-ягына каранып, тавышын басып, пышылдауга күчте: - Син бу хакта башка беркемгә дә ләм-мим, гадук! Ай-һай, аккордеон өчен генә башланган нәрсә микән бу? Булмас! Рейхстаг кадәр Рейхстагка байрак элгән егетләр шундый вакчыл булмаслар! Монда башка берәр сәбәп бардыр... - Аннан дустын тынычландырырга ашыкты. - Син бу хакта уйланма. Онытырга тырыш. Иң мөһиме, без исән! Керәсе мал капканы җимереп керә. Алла кушса, Алтын Йолдыз да сине килеп табар. Без сине өйләндерик. Без балалар үстерик. Авылда калыйк, моннан беркая да китмик! - Шулай булсын, гадук! - диде Газетдин. - Әйткәнең рас килсен. Амин!.. Алар ирләрчә кулга-кул сугыштылар. Шул көннәрдә авылга сугыштан аларның кордашлары Хәтми, Шәех, Гыйльмулла Бикбулатовлар кайтып төште. Ул елны фронтовикларны көткән район җитәкчелеге Сабантуйны июль башларына чигереп торган иде. Бирәм дигән колына, чыгарып куяр юлына дигәндәй, авыр көрәшләр үткән Ватан сугышы батырлары, алар белән Гыйльмулланың бертуган энесе - авылның өлгергән егете Галимҗан Бикбулатов, барысы бергә туры килеп, җәяүләп, серләшә-серләшә, Мишкә Сабантуена бардылар. Халык бәйрәмендә катнашып, рәхәтләнеп уйнап-көлеп, алар авылларына янә дә җәяүләп кайттылар. Юлда киләчәккә уй-хыяллар да ачыкланды. Хәрби хезмәтне сайлаган Гыйльмулла, күп тә үтми, частена китеп барды. Газетдин исә, беренче эш итеп зиратка барып, җимерелгән зират капкасын яңартканнан, әтисенең каберен тәртипкә китергәннән, үзенең туган нигезен каккалап-суккалап төзәткәннән соң, әнисен һәм Сафра сеңлесен Хөсникамал апасыннан үз йорт-ихатасына алып кайтты. Кичә генә фронт икмәген туйганчы ашаган солдатның бүген авыл өстәлендә икмәкнең көн дә булмавына җаны әрнеде. Ул үзенә урын таба алмыйча газапланды. Кем гаепле? Бу кадәр җәфалар күргән, изелгән, таңнан караңгыга кадәр билен турайтмый эшләгән халык нишләп ач булырга тиеш? Кичә генә Гитлер кул астыннан чыгарылып, бүген Сталинның социалистик системасына куып кертелгән Европа буржуйларын коммунист ясар өчен аларның майларын кая куярга белмәгән илләрен шушы мискин, шушы ач халык исәбенә тукландырырга, яшәтергә кирәкме? Рейхстагка боерык белән байрак кадап булса да, авылда алай мөмкин түгел иде...
Шушы кадәр тар җирдә 22 мең чакрымга бөгәлләнеп сузылган сугыш газабын исән-сау өстерәп чыккан авылга кычкырырга, камчы, наган күтәрергә мөмкинме?! Аңа җылы сүз, аңа ярдәм кирәк! Мәктәп җимерек, медпункт, китапханә ябылган. Мал абзарлары җимерек. Атларның яхшысын фронт йоткан, калганы күтәрәмгә калган. Алты авылның чәчү җирләрен бер көпчәкле "Фордзон" тракторы белән ерттыралар, чәчтерәләр, тырматалар, урдыралар. Сугыш бетүенә карамастан, хөкүмәтнең үгез, сыер малын кыр эшләрендә файдалану турындагы 1942 елгы карары кабул ителгәннән бирле хатынкызлар, бүген булса, сыерлары янәшәсенә үзләре дә җигелеп, колхоз басуын сөрәләр. Кояшлы кыр җырлый! Ә сыерлар җылый! Чәчәргә орлык юклыктан зәңгәр чәчкә, әбчүк баскан басулар өстендә сайрар тургайлар өздерә! Ә ил җылый! Сабантуйдан кайтуга, ул сыер күзләрендә яшь күреп тетрәнде. Июль башында сугыштан кайтып төшкән егетне август башында урак өсте көтә иде. Беркайчан гимнастёркасын өстеннән салмаган, әмма беркайчан да тулаем хәрби кием, мундирын кимәгән, орденнарын такмаган Газетдин кардәше Кәрим Заһитовка комбайнёр ярдәмчесе булып уракка чыкты. Аларның очында иртәләрен-кичләрен аккордеон моң-нары тарала иде. Аккордеон ул - шул ук тальян, тегесе татарга күчкән итальянныкы, монысы - немецныкы. Эшкә китәр алдыннанмы, әллә эштән кайткачмы, кыскасы, кайчан форсаты булса, шул чакта, Газетдин гармуныннан моңнар чүпләде. Чүпли-чүпли табылган моңлы авазлар борылышларга, борылышлар көйләргә - үлемсез татар халык бәгыренә барып тоташты. Тора-бара ул шактый матур уйный башлады. Аны, гармунын күтәртеп, клубка "вичыр"га чакыра башладылар. Әмма ул клубта, җәмәгать алдында уйнарга, бигрәк тә, кызларны биетергә тартынды. Кеше биетү ул - гармун моңының аерым төре, гармунчының да икенчесен, җитез бармаклысын сорый. Кызлар-егетләр дәртләнеп кенә бии башлаганда пускачы эшләмәгән трактор кебек туктап калсаң?! Гарьлеге ни тора? Юк, ул гармун күтәреп клубка ике аягының берсен дә атламаячак.
- Теләсәгез, үзем такмак әйтеп биетәм, кызлар, - диде ул. - Әмма дә ләкин аккордеонда биетергә... Юк-юк! Әйдәгез, биегез! Хәзер мин сезгә үзем такмак әйтәм! Кара кәмбинизүн кигән, Трахтыристыр инде. Мине ташлап ятны сөюләрең ырастыр инде... "Уйна, Галимҗан! - ди иде ул үзеннән яшьрәк булуына карамастан дуслашып өлгергән, Гази туенда киленнең бирнә сандыгын күтәреп керәчәк кияү егетенә, алдагысын пәйгамбәрләрчә алдан күргән кебек. - Күр дә тор, энем, киләчәктә гармун синеке булачак!" Газетдин уракны уңышлы тәмамлады дисәк, "уңышлы" сүзен хезмәте өчен тиешле түләү түгел, нибары бер пот чамасы иген алып, үстерелгән уңышны түкми-чәчми җыештырып алуда азакка кадәр катнашты дип аңларга кирәк. Тыныч тормышның беренче елында ул авылның һәм авыл кешесенең техникасыз яши алмаячагын аңлады. 1947 ел аның өчен "бөек борылыш" чоры булды. Кышын ул Бөре каласындагы механизаторлар курсын тәмамлады. Сугыш аны табиблыктан мәхрүм итсә, хәзер ул тулы профильле оста механизатор булды. Үзен һәм авылдашларын борчыган сораулар белән авыл Советына барган иде, депутат иттеләр дә куйдылар. Депутатлар исә, озын-озак уйлап тормыйча, авыл Советы башкарма комитеты рәисе итеп сайладылар. Кичәге фронтовик, иҗтимагый эшкә башы белән кереп чумса да, өйләнергә дигән уй аны һичкайчан ташламады. Яшьлеге сугышларда үткәч, кайбер башка егетләр кебек, хатынкыз артыннан азып-тузып йөрмәгәч, ул кәләш эзләү, кәләш сайлау дигән нәрсәнең ничегрәк булганын күз алдына да китерә алмый иде. Шулай да бер тапкыр "эзләп карады" ул кәләш дигән фәрештәне. Шул ук елның март аенда Янагыш мәктәбенә Бөре татар педагогия училищесыннан бер төркем булачак укытучы кызлар тәҗрибә тупларга килгән иде. Авыл Советы рәисе, кулына ачкычлар тотып, мәктәпкә җылылык бирү белән шөгыльләнеп йөргәндә, шул кызларның берсе белән танышты. Ошады ул аңа. Күрәсе килә башлады. Бу - Саҗидә белән булган фаҗигадән соң җанның беренче тапкыр кояшлы мәйданга чыгуы иде. Әле шул кызкай белән яхшылап танышмаган, хисләрне чагыштырмача булса да беректермәгән, үзе турында беркемгә, шул исәптән кичә генә танышкан кызына да беркайчан бернәрсә сөйләмәгән җиңүче, солдатларча турылык белән, бер үк вакытта саф хисләрен, шатлыгын, серләрен кемгә сөйләргә белмәгән ир-егет, булачак кәләшен күреп, куандырып, мөмкин булса, кулын да сорап, Бөре педучилищесына барып кайтырга булды. Гәүдәсенә сыланып торган яшел китель, яшел галифе, көзге кебек ялтырып торган хром итекләр кигән, киң күкрәген бихисап орденмедальләр белән балкыткан Газетдин шунда укыган авылдашы аша теге кызны училище коридорына - аның янына чыгуын үтенде. Кыз - тарихка аның исеме дә билгеле түгел! - маршал Жуковтан ким булмаган кыяфәтле Газетдинне күреп, чак аңын югалтмады.
Һәрхәлдә, салкын су сибеп һушына китерерлек хәлгә төште ул. Шуңа күрә аларның бу "коридор мәхәббәте" дә, бер-ике сорау-җаваптан ары үтмичә, Такташ әйтмешли, кыска гомерле булып, чәчкә атмый коелды. Кызның, Газетдин орденнарына ымлап, "Болар барысы да үзеңнекеме?" дигән бердәнбер соравы гына аның хәтерендә калды. Бүтән алар очрашмадылар... 1947 елның уңышы ил буйлап чагыштырмача яхшы булды. СССРда азык-төлек карточкасы бетерелде. Акча реформасы үткәрелде. Көзендә өч фронтовик дус - Газетдин, Солтан, Мәкәрим өйләнештеләр. Галимҗан Бикбулатов өчесенең дә кияү егете булды. Өчесендә дә бер үк экипаж - мичәүле атлар. Берсе төптә, икенчесен күчер егет, кеше күрсен өчен дигәндәй, төптәгесенә мичәгән. Юртакларның икесе дә киленнәр чиккән тастымаллар белән уралган. Өчәр кыңгыраулы дугалар. Бизәлгән крандас. Барлык силсәвиткә берәү ул. Артына шакмак чәчкәле палас салынган. Аста - хуш исле печән. Крандас күчәренең теркелдәп әйләнгән тәгәрмәчләреннән дә дегет исе күтәрелә. Ә күчер, әлбәттә, Галимҗан. Кем булсын тагын? Газетдин өенә килен итеп Татар Байбагыннан җиткән кыз Камиләне төшерде. Яратып өйләндеме, әллә шул заманнардагыча, күпләр кебек "очсызга төшереп", "тормыш яраттыра ул" дип, кышкы чаналарда күрше авылдан, башына толып каплап, кыз урлаганнар, димче артыннан диңгез кичкән шикелле, тота-каба, артык сайланмыйча өйләндеме? Без хәзер бу нечкә сорауга җавап таба алмыйбыз. Аннан, моңа җавап эзләп торуның хаҗәте бар микән? Еллары нинди, юллары нинди иде бит! Сайланыр чор идеме?! Без бары тик, боларга өстәп, югарыда искә алганыбызча, шунысын гына әйтә алабыз: яшьлеген сугыш көйдергән, мәхәббәттә ике тапкыр уңышсызлыкка юлыккан Газетдинебез дә, кем белә, бәлки, "бердәм тормыш бер итәр әле" дип, артык сайланып тормыйча, димче авызына ышанып кына өйләнгән булгандыр. Барысы да мөмкин. Шунысы хак: Газетдин дә, киявенә охшап, Камилә дә, елашуны сайрашу итеп күрсәтергә тырышып, тасма телләнмәгәннәр. Алар бер-берсен яратып яшәгән. Һәрхәлдә, чыганакларда аларның тормышы турында бер генә дә шикле истәлек сакланмаган. Ир белән хатынның нибары алты гына ел дәвам иткән кыска тормыш җырында төп шәһадәтнамә - алар калдырган балалар... (Җәяләр эчендә әйтеп китик: 1950 елда кызы Наҗия туа. Исән-сау, Благаушин районының Яшмәнкә авылында кияүдә. Җиде улы, алты оныгы бар. 1953 елда уллары Гаян, паспорты буенча - Газзәли - туа. Ул көннәрдә авылга Газзәли исемле танкист - Хәсән күле батыры кайткан булган. Газетдин улына шуның хөрмәтенә Газзәли кушкан дигән сүз яши халыкта. Газзәли энекәшем моннан биш-алты ел элек, Рәсәй җитәкчелеге кулыннан әтисенең хак бүләген тәки ала алмыйча, авыр чирдән операция өстәлендә дөнья белән хушлашкан. Урыны оҗмахта булсын. Газетдиннең оныгы Айрат Газзәли улы Заһитов Уфада Нежин урамындагы әти-әнисе фатирында яшәп ята.) Ихластан да, тормыш дәвам итә! Һәм әле без чишәргә тиешле серләрне саклаган яшерен тормыш та дәвам итә! ...Кичә генә канлы сугышлардан кайтып төшеп, йокысын да туйдырмастан, берничә авылның меңнәрчә хуҗалыгын берләштергән авыл Советын үз җилкәсенә алган фронтовик ир-егетне шул ук 1947 елның кара декабрь төнендә, кара кайгыларга салып, авыл мәктәбе утырып янды. Төрле хәбәрләр йөрде: арада мәктәпкә утны "зур влач яулап алган" Газетдин Заһитовтан көнләшүчеләр төрткән икән дигәне дә таралды. Мөмкин. Бик мөмкин. Ничек кенә булмасын, янган мәктәп директоры Нурулла Җәмилев белән авыл Советы рәисе Газетдин Заһитов Янагыш белән район үзәге арасындагы юлга кар да, тузан да төшермәделәр. Бүген аларны партия райкомы, иртәгә район советы башкарма комитеты чакыртса, берсекөнгә милиция, аның киләсесендә милиция эченә чумып кына эшләп яткан МГБ органнары чакырты. Болай күренеп йөрмәсәләр дә, башыңа төшкәч, алар үзләре башын калкытып күренә икән. Бирелгән шелтәләр, кабул ителгән карарлар, күрсәтмәләр белән мәктәп төзеп тә, хәтта мәктәпсез калган балаларны берәр куышка җыеп укыта башлап та булмый шул.
Мәктәп кыңгыравы - татарның язмыш чыганагы. Татар - мәктәбе белән исән, мәктәбе бетсә, ул саргая. Шуңа күрә, яңгырасын тупсабызда мәктәп кыңгыравы! Яшәсен мәктәбебездә моң-шигырь! Газетдин авылда өч буш йорт табып караштырды, җылытты, сабыйларны ике смена белән укытуга күчерде. Дүртенче бина итеп үзе утырган авыл Советы бинасын бирде. Ул эченнән генә елмаеп та куйды. Совет утырган бинаның хуҗасы - укытучы Нигъмәтҗан Бикбулатов моны ишетсә, ничек кенәләр куанган булыр иде. Нигъмәтҗан абзый колхозлашу чорында ата коммуннарга "Ашыгып ялгышасыз, егетләр" дигәне өчен 1930 елда гаиләсе белән Себергә сөрелгән. Әле ул шул якларда Сталин-Берия сукасын тарта. Авыл халкы, аны, аның бер гаепсез гаиләсен аклауларын үтенеп, күпме хатлар язды, барысы да бушка булды. (1957 елда алар авылга кайтачак.) Әлегә анда мәктәпнең дирекциясе, укытучылар бүлмәсе, ягъни мәгърифәтчеләр штабын урнаштырып тордылар. Ул, авыл Советы рәисе буларак, үзенең төп бурычын, яңа булмаса да, мәктәп бинасын булдыруда күрде. Һәм ул шулай килеп тә чыкты. Авыл Советында өч ел эшләү дәверендә дүрт урындагы мәктәпне бергә җыйды. Ул, шушы өч йортны һәм авыл читендә хан заманнарыннан ишелми сакланган ике катлы бинаны сүтеп, шул урында дүрт балта остасы һәм балалар көче белән менә дигән мәктәп салдырды. Балта осталары акча сорамый, аракы сорый. Аракысы юк икән, көмешкәсен булса да бир. Татар авылына бу гадәтне фронтовиклар алып кайткан иде. Аракы-самогонсыз әрәмәдән чыбык та сындыртып булмый. Өмәләп бакча казыдыңмы, бәрәңге утырттыңмы, утын-печән китерттеңме, читән үрдердеңме - азмыни хуҗалыкта эш! - барысы да, карга баласы кебек, шул нәмәстәкәйгә авызын ачып кына тора. Чөгендердән көмешкә кайнатырга хатыннары да өйрәнеп беткән. Эчә башлаган халык! Аның халыкны халык итә торган камыры сыегайган. Кайда эчке - шунда гауга. Җитмәсә, алар белән бергә аз гына булса да аның үзенең дә "чеметүен" таләп итәләр. Имеш, ирме син, чирме син? Франтауик, имеш! Читләтәләр. Арага кертмиләр. Эчүдән нык сакланды ул, чөнки, сәясәттә беркатлы мажиклар табынында сүз артыннан сүз китеп, артыгын ычкындырырмын дип тә шикләнде. Мәктәп төзеткән авыл Советы рәисе менә шул чорда гаугачылык чыганагы булган эчкечелеккә, җәмгыять тәртибен бозучыларга каршы каты көрәш җәелдерде, шактый гына катгый чаралар күреп, үзенә дошманнар да җыйды. Гүя төзелеш авылдагы кире һәм уңай күренешләрне ача торган лакмус кәгазе бурычын үтәде. Булачак мәктәпнең бүрәнәләрен һәм нигез ташларын бензин да, авыл мажиклары кебек аракы-самогон да сорамый вә ватылмый торган өч "трактор" - мәктәпнең өч кашка үгезе белән ташыды. Бу үгезләр Өрьяды пилорамыннан идән тактасы өстерәгәндә, маңгайларындагы йолдызлары белән бар дөньяны тартып вә яктыртып кайталар. Аларга шуның өчен генә дә медаль тагарлык.
Кул арасына кергән VI-VII сыйныф укучылары үгезләр тартмый, чыгымчылап читкә бора башласа, башта аларны чыбыркылап карыйлар, аннан да кузгалмасалар, алларына төшеп елыйлар, малкайлар исә, шуннан соң гына сабыйларны кызганып, колак калфаклары белән кигәвеннәрне куа-куа, чуендай авыр янбашларын кузгата башлыйлар. Шушы ятим сабыйларның укыр өчен мәктәп күтәрүе үзе генә дә Алтын Йолдызга лаек түгелме?! Кайвакыт Газетдин, малайларга күңелсез булмасын дип, беренче үгез йөге өстенә утырып ала да Левитан тавышы белән җырлап җибәрә.Үгезләр моң ярата. Бүрәнә өсләренә арба чәкүшкәсе кебек малайларны утырткан өч үгез җыр уңаена шул моң сызыкларындагы нота сыман бер җайга тарталар... Туры аткаем нидән аксый, Аягында даганың ярасы. Сөйгән ярыңны ятлар алса, Ярыладыр яшь йөрәк парәсе... Ник юкка буй үстердең кыз булып? Ник дәрьяга акмадың боз булып?.. Мәктәпне сафка бастыру аның авылдагы тормышында иң якты вакыйгаларның берсе булып калды. Әмма кемгә әйбәт икенчегә гайбәткә әйләнде. Туган авылында бу вакыйгага эче пошучылар, көнчеләр хәтта йорт башына салына торган салымны үз белдеге белән әрәм-шәрәм итүе турында инстанцияләргә ялган сигналлар да юллаш-тыргаладылар. Район җитәкчелегенә Заһитовның инициативасы башбаштаклык булып күренде. Аңа, 1942 елда хәлиткеч һөҗүм алдыннан партиягә кергән коммунистка, шелтә белдерелде. Гарьлегеннән эшен калдырырга карар итте. 1950 елда Камайда МТС ачылды. Аны шунда авыл хуҗалыгы машиналары буенча инженер итеп алдылар. Янавылдан Мишкәгә тракторлар сөйрәп йөртә торган беренче яңа "Сталинец-6" комбайннарын куды ул. Яңа оешып килгән машина-трактор станциясенә технологик җиһазлар, ярдәмче кулланмалар күп кирәк булганлыктан, унике чакрымлык Янагыш-Камай арасын җәяү йөреп, Уфа, Янавыл, Бөре кебек шәһәрләрдән кайтып кермәде Газетдин. Бигрәк тә язгы чәчү, урак өсте чорларында техникага алмаш частьлар эзләп тузды аның итек табаннары. Шулай көн артыннан көн, ел артыннан ел үтте. Ниһаять, күптән көтелгән, шул көтелүе белән шомлы да булган, СССРның сәяси тарихында иң гаугалы борылыш елы - салкын җәйле, кайнар көзле 1953 ел килде. 5 мартта Завидоводагы дачасында, караватыннан тәгәрәп төшеп, Сталин җан тәслим кылды. "Милләтләр атасы"н яратып алданган ил аны үксеп-үксеп озатты. Әле күптән түгел генә Хәрби һава көчләрендә фетнә әзерләүдә гаепләп, авиация маршалы Новиков җитәкчелегендәге 74 генералны кулга алган, имеш. Аларның "илһамчысы" булган маршал Жуковны оборона министрыннан бушатып, Одесса, аннан Урал хәрби округына сөргенгә җибәргән шау-шу тынып та өлгермәгән. Сталинның сәяси сәхнәдән китүе белән файдаланып, Политбюро әгъзалары арасында "беренче булып" илне кулга төшерү өчен көрәш башланган, бу вакыйгалар шаукымының Янагыш кебек татар авылына, андагы күпне күргән, сугышта сәясәткә өйрәнеп кайткан фронтовикларга да килеп җиткән көннәр иде алар. Сталинны агулап үтерүдә гаепләнәчәк Берия астан гына хакимиятне үз кулына төшерергә тырышкан арада, Политбюродагы күпчелек, мондый эшләрдә чослыгын исәпкә алып, сөргендәге Жуковны яңадан Мәскәүгә кайтарткан һәм аның кулы белән Берияне Политбюро утырышы вакытында кулга алдырган, палач исә "одиночка"да үлем көткән ифрат та киеренке көннәр иде. Партия һәм хөкүмәт җитәкчеләре көн саен диярлек алышынып торды: бүген Маленков, иртәгә Булганин, бүген Молотов, иртәгә Хрущёв!..
Газетдин аларның исемнәрен көнбагыш кебек кенә чиртә. 1953 елның көзе иде булса кирәк, бер тапкыр авылга кайтуында ул Камчатка очында армиядә "макарунлыкка" ялланган яшьтәше Кодрәтне очратты. Ул Газетдингә йолкынган тавыктай бик мескен күренде. Сорашып торырга сәбәпләрен тапмады, шунысы аңлашылды: армия малын әрәмшәрәм итүдә гаепләнгән бугай. Шулай итеп, авылда "Штабтан шалтыратмадылармы?" дигән кушамат йөрткән, үзе сөйләвенчә, каптёркада май эчендәге бөер кебек яшәгән старшина Кодрәт, көтмәгәндә генә хәрби хезмәтен калдырып, Янагышка бөтенләйгә кайтып төшкән. Берәрсе чакырып сызгырдымы әллә диярсең, бу хәбәрдән шундук фронтовик авылдашлар җыелып өлгерде. Анда Газетдиннең җан дуслары Солтан, Садретдин дә бар иде. Мондый чакта, ир-егетләр арасында була торганынча, кемдер Кодрәтнең бөтенләйгә авылга кайтуы хакына авыз чылатып алырга тәкъдим итте. Аларга сылтау гына бир. Кодрәт исә алдан әзерләнгән кебек, кая ди берне, берьюлы ике шешә чыгарды да куйды. Колаклары кыр радиостанциясенең антеннасы сыман тырпайган. Мәҗлес шау-шулы булды. Сүз сугыш темаларына кереп киткәч, шактый ук кызып алган Садретдин: - Сез беләсезме кем белән чәкештереп утырганыгызны?! - дип җибәрмәсенме! - Безнең Газетдинебез - Рейхстагны алган, аның түбәсенә Җиңү Байрагы кадаган кеше! Ул озакламый Советлар Союзы Героен алачак!.. Ха-ха-ха!.. - Син нәрсә сөйлисең, Садрый! - дип кычкырып җи-бәрде бөтенләй агарынып калган Газетдин. Ул урыныннан күтәрелде, өстәлнең каршы ягында утырган Садретдинне якасыннан алып селкеде. - Син нәрсә сөйләгәнеңне беләсеңме? Сүзләреңне хәзер үк кире ал!.. Син башка кешене әйтәсеңдер!.. Каян белгән, каян ишеткән диген! Ул бит бу хакта Мөфтиханнан тыш беркемгә, хәтта әнисенә дә әйткәне юк. Алар бит дусты белән бу хакта читкә чыгармаска дип вәгъдәләшеп кул бирешкән иделәр?! Әллә Европада булган хәлләр илләргә җилләрдә кайтамы? Агентура хәбәр итәме? Генерал Захаров, Берия урынбасары Серовлар, коткы җибәреп, аның үзен сыныйлармы? Халык җырындагыча, "Эчеңдәге сереңне сөйли күрмә дустыңа, дустыңның да дусты булыр, ул да сөйләр дустына" дигән нәрсә шушы буламы әллә? Әмма Мөфтихан бу мәҗлестә катнашмый - сорар кеше дә юк. (Газетдин моны ачыклый алмыйча китеп барыр.) Сүз, чыпчык сыман, оясыннан чыгып очкан иде шул инде. Нәрсә бу, берәр провокация-ме? Тәмам исергән Садретдин әле моңарда гына туктамады: - Нәрсә безгә куркып торырга? Синең турыда сөйлим. Татарны гел генә басып килмәсеннәр әле! Сталины дөмекте, Бериясе дә дөмегер, Алла боерса! - дип тә каерып салмасынмы! - Борчылма, Гзи дус, Алтын Йолдыз безнеке булачак!.. Иң мөһиме, шакаллар өзгәләшкәндә, азау тешләренә эләкмәү! Артыннан яз киләчәк кыштан курыкма, кыш алдыннан киләчәк көздән курык!..
- Не может быть! - дип, сүзгә кушылды ярпач каптенармус Кодрәт. - Рейхстаг түбәсенә байракны... э-э... ыхту-там... эт-то.. Егоров белән Кантария водрузил бит. Минем малайлар иде алар! Мин аларны на литсо ызнаю. Күреп кенәме? Мин аларны мунча керткән, күлмәк-ыштаннарын алыштырган каптёрщик!.. Телдән телгә, кешедән кешегә бу хәбәр барлык авылга таралыр. Ләкин Газетдинен яраткан халык бу хәбәрне авызын тутырып сөйләнмәс, чышын-пышыннан узмас. Бу мәҗлестән соң Газетдин үз тирәсен берсе икенчесенә каршы булган ике халәт биләп алганын тойды: аларның беренчесе - аның белән кызыксыну, урынлыгамы-урынсызгамы сораштыру, белештерү көчәйде; белмәгән-күрмәгән кешеләр офыкта калка башлады; икенчесе - кая барса да артыннан күзәтү тойгысы көчәйде. Нишләргә белми аптыраган фронтовик, мондый хәлләрне башыннан күп кичергән тәҗрибәле разведчик, барысын мыскалга салып, энә күзеннән үткәргәннән соң, органнарның үзе артыннан персональ күзәтче итеп каптенармус Кодрәтне кайтаруларына ышанды. Ләкин, нишләмәк кирәк, йөгеңне үзең төягәч, башына да үзеңә менеп утырырга туры килә. Бик-бик теләмәсәң дә. Менә бит ул ничек килеп чыга: Камайда халык хезмәт хакы алды. МТС директоры Сәйфулла Бикмәтов, уракка төшәр алдыннан инженер-техник хезмәткәрләр белән "егетләрски" мәҗлес үткәреп алды. Үз башы белән эшләдеме ул аны, әллә югарыдан төшкән "баш" беләнме? Секундыминутында ничек бәяләп өлгерергә мондый хәйләләрне? Менә шунда тагын калкып чыкты теге йолдыз мәсьәләсе. "Шул хәбәр дөресме?" - дип сорады директор. Чыгырыннан чыкмый чак кына түзгән Газетдин: "Раслый алмыйм, - диде һәм горурлыгын яшермичә әйтте дә салды: - Әгәр бу шулай да чын булган хәлдә, безнең хакта киләчәктә сөйләрләр әле!.." Дөрес әйтә Садретдин: сак булырга кирәк. Сталин-Берия шайкасының йөзе ачылганнан соң, алар һәм башка дәүләт яраннары үзләре койган каннарны башкалардан юдырту, кылган гөнаһларын башкалар исәбенә ярлыкату, дәүләт серләрен белгән кешеләрне җыештыру максатында теләсә нинди җинаятькә барачаклар... Әлбәттә, Газетдин Заһитов үзенең масштабы ягыннан Ленин белән бергә большевиклар партиясен оештырган, соңыннан Совет Россиясеннән эмиграциягә китәргә мәҗбүр булган IV Интернационал рәисе Лев Давыдович Троцкий (Бронштейн) түгел иде. Сталин белән Бериягә аны юкка чыгарыр өчен Мексика Коммунистлар партиясе Үзәк Комитеты әгъзасы Меркадер да, боз чаба торган пычаклы чүкеч тә кирәкми, моның өчен үзебезнең җирле чекистлар да, гади чүкечләр дә җитә иде... 
II бүлек
Мишкә эчке эшләр бүлегенең кеше күзенә чалынмыйча почмакка ешынып кергән кечкенә бүлмәсендә Янагыштан МГБ информаторы Кодрәт Сибгатулин белән капитан Якшинеев очрашты. "Штабтан шалтыратмадылармы?" дигән кушамат йөрткән сексот яшерен бүлмәгә соңга калгандай йөгереп килеп керде. - Сөйләп җибәрегез, - диде Якшинеев, тегеңә тын алырга да бирмәстән. - Субъект үзен ничегрәк тота? Провокацияне йотып җибәрәме?
- Субъекыт ачыла бара, иптәш капитан, - дип җавап бирде Кодрәт. - Алдына нәрсә салабыз, шуны ашый!.. Сизми дә кала. Рейхстагта булган вакыйгалар турында турыдантуры сөйләп бармый баруын, әмма тынычлыгын югалта, кашына башлый. Без аны дөрес нәпрәвлинйәдә хәрәкәт иттерәбез. Результатлары бар. Мин сезгә теге очрашуда әйткән идем: байрак элү мәминтенә катнашы булу турында сүз чыккач, бу хакта читләтеп кенә биш тапкыр тишелде. Якташларының батырлыгы турындагы хәбәр барлык авылга таралып бара! Халык икегә раскалулса: берәүләр аны олылый, икенчеләр ышанмый, көлеп, мактанчык итеп карый, так сказать. Дәүләт серен саклау турындагы Закон белән кайчанга кадәр сату итәргә мөмкин?! Субъекыт неәстәрүжнеснең чигенә җитеп килә, иптәш капитан. Чара күрми булмас!.. - Киңәшермен, - диде Якшинеев салкын гына. - Сез ниндирәк чараны күз уңында тотасыз? Капитан һәммәсен дә теркәп барды. - Чаралар мыножеста... - диде Кодрәт. - Монысы минем задачага керми дип уйлыйм. Иң мөһиме, халыктан из-зәл-ләтсия. Тик ничек? Монда аны кулак итеп авылдан куып булмый! Башка средсталар кирәк... - Субъектның яңа эш урынында үзегезнең ярдәмче информаторларыгызны булдырдыгызмы? - Андыйлар пална. Иң кызыгы шул: ул Рейхстагка байрак вәдрүжиньясен расламый да, провергать та итми. Ул ничектер соглашас кына итә... - Шул яңа информаторлардан хәбәр бармы? - Бар. Без ыргыткан пыллан буенча МТС директоры хезмәт хакы алу уңаеннан инженертехник хезмәткәрләр белән попойка оештырды. Ул башкалар алдында Заһитовтан "Сезнең Рейхстагка вәдруженьягез хакмы?" дип сорагач, каршы килеп тормаган, не задумас, күкрәген киереп: "Әле шундый көннәр килер, минем батырлыгым турында весь мир будет говорить!" - дип кычкырган... - Һм. Тагын нәрсәләр өстәр идегез? - Бүтән ничё. Пәкәзәтелне шушылар. - Теге ике пленныйдан күзеңне төшермә. "Идел-Урал" легионеры буенча да материал тупла. - Яхшы, иптәш капитан. Зделаем-с. Якшинеев, кесәсеннән чыгарып, Кодрәткә бер уч ассигнация бирде. - Эш хакыгыз. Санап алыгыз. Кодрәт санады. Канәгать елмайды. - Менә бу кәгазьгә имзагызны куегыз.
Кодрәт имзасын куйды. Газетдин Заһитовның байрак элеп Рейхстаг түбәсеннән төшүенә сигез ел тулып, тугызынчысы киткән иде... 
III бүлек
Һаман да шул шомлы 1953 елның августы - кызу урак өсте иде. Икмәк өчен көрәш көнен дә, төнен дә тукталмый. Әгәр чылбырлы тракторлар көндез комбайннар тагып, уракта йөрсәләр, төннәрен сабан тагып, гүя үзләре дә айлы нурлар чыгарган камыл асты басуларын яңгырата-яңгырата, көзгелеккә пар җирен сөрәләр. Төнге тынлыкта оеган авылларны кабатланмас моңга салып, җир йомшарткан тракторлар тавышын Газетдин беркайчан да онытмас! Менә кайда арыш чәчкәндәге көзге таңнар аккордеоны, менә кайда симфония!.. Техника исәпле-санаулы, булганы да алсыз-ялсыз эштә тиз өзлегә: вентилятор каешыннан ягулык форсункасына кадәр күпме алмаш частьлар кирәк. Газетдиннең бурычы - шуларны эзләп табу, сатып алу, келтемпиенә туры китереп документлаштыру, алып кайтып, келәт хисабына теркәү һәм турыдан-туры басулар буйлап сибелгән комбайнчы-тракторчыларга илтеп җиткерү. Менә бүген дә МТС директоры Усенко аңа шундый күрсәтмә бирде - полуторка машинасын ал, Уфага запчасть артыннан юлга чык. Башта ул бераз аптырап та калды: әле кичәге командировка тузаны иңеннән төшмәгән, хисабы бирелмәгән, тагын юлга? Ут капкан мәллә? Әллә аны махсус шулай йөгендерәләр?! Үзенә күрә рейс өчен җаваплы кеше буларак, кабинадагы икенче урын аныкы исәпләнсә дә, аны ниндидер таныш булмаган тумпак башлы әфәнде биләп алганлыктан, Газетдин хокук даулап тормады, машина әрҗәсенә сикерде. Кузовта - таныш һәм таныш булмаган халык, машина Уфага бара дигәч, бушның әнкәсе арымый дигәндәй, мичкәдәге кыяр кебек рәт-рәт тезелешеп басканнар. Янә дә руль артында Безбородовны күреп, кабинага бигүк утырасы да килмәде. Аның белән рәттән бару үзе бер газап булачак иде. Башта Газетдин бөтенләй аптырап калды: бу эленке-салынкы йөргән эт ялкавы һәм скандалист шофёр кисәген шундый җаваплы юлга чыгарыр өчен Усенко бүтәнне тапмаганмы? Әллә боларның аралары киеренке булганлыгын белеп, монысын да махсус туры китергәнме? Газетдин нигәдер шомланып куйды. Безбородов белән аралары киеренкерәк шул. Турыдан-туры аның үзенә - авыл хуҗалыгы техникасы буенча инженермеханикка буйсынган Безбородов күптән түгел үткән Мишкә Сабан туена аңардан сорап тормыйча кайтып киткән һәм бер көн соңлап та килгән иде. Газетдин аны нык кына кыздырды. Эш кызуында бу конфликт-ны Газетдин тиз онытса да, теге онытмады. Аның күп тапкырлар төкрекләрен чәчә-чәчә, "Я ему, обрезанному, покажу!" дип янавы турында күпләр җиткерделәр. Көн кичкә авышып, кичке шәфәкъ алсуланып килә иде. Сорау арты сорау куерды: Усенко аларны нишләп кара төнгә каршы юлга чыгара? Районның Уфадагы колхоз фатирын алар ничек эзләп табар? Таба алырлармы? Урын җитәрме? Таба алмасалар, кайда кунарлар? Руль артында Безбородов булуы Газетдиннең аеруча тынычлыгын алды. Ләкин ул аңа эчендәген "эһ" дип тә сиздермәде. Бу чамадан тыш төшерергә яраткан егет, бәлки, гаепсездер, аның руль артында бергә сәфәргә чыгуы, бәлки, очраклы хәлдер? Заһитовны белгечлеге-булдыклыгы ягыннан үзенә көндәш күргән Усенконың аларны Камайда, гүя соңгы тапкыр күрешкәндәй, шәхсән үзенең озатып калуы шулай ук сәерсендерә иде...
Юл уңаеннан туган авылына туктап, капкалап алу ниятендә машинаны кибет каршында калдырып, өенә сугылды. Инде лепе-лепе килеп сөйләшә башлаган Наҗия кызын кулына алып яратты, Уфадан аңа кызыл билле прәннекләр вәгъдә итеп, инде менә-менә бәбиләргә тиешле Камиләсен дә кочып әп итте һәм, тәҗрибәсенә күрә, ерак юлда кирәк булуы ихтималлыгыннан фронттан кайткан плащ-палаткасын алып ихатасыннан чыкты. Кибет каршындагы полуторканың әрҗәсе инде Уфага барган авыл халкы белән тагын да тулып тыгызлашкан иде. Анда күз уңаена авылдашлары Хөсәен бабай Җәмилев, Сәгыйтьҗан Сафиуллиннар чалынып калды. Кабинадагы тумпак башлы кеше әле һаман да, әйдүк, кара чәйнүк дигәндәй, мыек астыннан гына елмаеп, урынында утыра иде. Газетдин яңадан машина әрҗәсенә күтәрелде һәм кешеләрне ера-ера килеп, куллары белән кабина артын колачлады. Чокыр-чакырда сикерә-сикерә, ниһаять, юлга чыктылар. Колхоз, басу исемнәрен, чәчүлек номерларына кадәр яттан белгән, МТСның һәр тракторынкомбайнын күреп "Әлегә йөреп яталар икән!" дип куанып барган Газетдин менә шушы күз бәйләнгән, бигрәк тә яланнарда һәм үзәнлекләрдәге авылларда утлар кабынган мизгелне бик ярата. Бер үк кеше ут югында бертөрле, ут кабынгач, бөтенләй икенче төрле күренә. Көн яктысындагы ямьшек борынлы ут яктысында кылыч борынлыга әверелә. Бу сызат характерда да чагыла. Әнә ул укыган Өрьядының Саклау яланында тракторлар сабанга төшәргә маташа. Аларның электр утлары юк. Генераторларына көчәнеш җитешми. Көчле аккумуляторлары да юк. Башкалар Германиядән эшелон-эшелон байлык алып кайтканда, ул аннан, адәм тәганәсе, бер-ике аккумулятор да алып кайта алмады бит. Шулай да тирәләрендә тычкан күзедәй утлары мезелдәп җемелди. Бу кырчы-плугар кызлар, фонарьларын яктыртып, трактор алдыннан юл күрсәтеп, буразнага төшәргә әзерләнә. Фонарь белән бер буразнаны, бер итәкләрен яктыртып, алдан кызлар, алар артыннан, кара буразна ярып, тракторлар бара. Бу минутта Газетдингә киң күкрәкле тракторчылардан шушы кызлар көчлерәк күренә. Чынлап әйткәндә, җир йөзендә хатынкыздан да көчле трактор бар микән? Әгәр шушы мәшәкатьләре булмаса, йокысы туймыйча кияү көткән кызларны буразнада газапламыйча, трактор алдыннан Газетдин үзе генә йөргән булыр иде дә бит. Тик, нишләтәсең, бу сугыш үзеннән соң кая карама ертык, кая карама мохтаҗлык, ятимлек калдырган! Алар Сергеевка, Благзаводлар аша юл тоттылар. Дуванәй авылы янында Бөре - Уфа трактына чыктылар. Благзаводка җитәрәк, юл, Агыйделгә таба борылып, түбән таба төшә башлады... Юк, сизенәм, хәзер, менә хәзер нәрсәдер булачак! Юк, мин моны яза, мин моны тасвирлый алмам кебек! Әнә ул, явыз, кесәсендәге кечкенә чүкечен капшады. Чүкеч кечкенә булса да, гайрәте зур, нәкъ баш очында кара йолдызлар куптарып, кешеләр үтерерлек иде. Менә ул аны учында учлап, кесәсеннән чыгарды... Менә ул аны булачак корбанының лепкәсе өстенә күтәрде...
Тукта, җәллад!.. Җир йөзендәге 6 миллиард инсанны мондый хыянәткә, кара кайгыга төшермә!.. 50 миллион кешене йоткан сугышны туктаткан кешеңне якла!.. Аллаһы Тәгалә, дөньяны юктан бар иткән Кодрәтле Рух, балаңны коткар! Кинәт шул көткән фаҗига булды: Газетдиннең лепкәсен ниндидер утлы фонарь җимереп керде!.. Күз алды кара йолдызлар белән тулды!.. Кемнәрдер ике яктан чытырман кебек аңа ябышты - ялт итте! Тирә-як яктырды һәм мәңгегә сүнде. Ул бернәрсә дә хәтерләми. Ничек хәтерләсен?! Мөмкинме? Ул бит машина әрҗәсеннән ыргытылганда ук һәлак булып, кара йолдызга әйләнгән иде. Очышта өзелгән кешедән хәтер таләп итеп буламы?! Аерым кешегә карата дәүләт аппараты күләмендә үткәрелгән террор үзенең сәнгати төгәллеге белән таң калдыра. Ул Рейхстагка байрак элгәч генерал Перевёрт-кинга рапорт биргәннән соң һушын ничек җуйган булса, бу юлы да шулай булды. Аерма шунда гына: беренче тапкыр ул дошман җирендә, дошман ядрәсе йөрәк кырыннан күкрәген үтәли тишкәннән соң да исән калган булса, икенче тапкыр бу туган җирдә, туган халкы арасында, үз милләттәше башына орган чүкечтән һәлак булганнан соң кабатланган иде. Бу кадәр мәкер, бу кадәр кабих хыянәтнең тагын да кайсы илдә булуы, тагын да кайсы илдә халыкның бу кадәр җаһиллек, бу кадәр ялганга түзүе, мин дә яшим бит дип алдануы мөмкин? Очышта җан биргән Газетдин машина туктаганын да, барча халыкның әрҗәдән борчак кебек сикереп төшеп, аны уратып алганын, нишләргә дә белмичә, лепкәсеннән кан агып яткан авылдашын ничек кенә булса да коткарырга тырышканын, аңына килеп елаша башлаганын да, Хөсәен картның баһадирның күзләрен йомдырып, баш очында Ясин чыкканын да ишетмәячәк, әлбәттә. Ул бу фаҗигадан соң Безбородовның гаиләсе белән районнан чыгып качачагын да, бу якларга бүтән кайтып йөрмәячәген дә белмәячәк. Бу вакыйгадан тетрәнеп телсез калган Хөсәен карт, Ясинын чыкканнан соң, фаҗигане хәбәр итү өчен, Сергеевкалар аша төне буе 27 чакрым җәяү кайтачак. Агасы Сәгыйдулла, энесенең гәүдәсен алырга дип, Благзаводка китә. Кан юшкыннары агартканчы кырып юылган, башы тишелгән җиреннән тегелгән мәрхүм туганын күргәч, ул аңын югалтып егыла. Моргта сакланган мәетне ике көннән соң гына бирәләр. Аны шушы, элек үзе силсәвит булып утырган, әле музей булган йортка алып кайталар. Үлеменең сәбәбен "кузовта баскан килеш җил очырып егылып төшүендә" күрәчәкләр. Берлин Рейхстагы түбәсеннән "җил очырмаган" баһадир колхозның метр ярымлык полуторка әрҗәсенән егылып төшеп үлә белә икән. Дошманнар җибәргән икенче бер гайбәт буенча, ул, имеш, аркылы сузылган тимерчыбыкка сөрлегеп үлгән икән. Фаразлар бернинди экспертиза, тикшерү аша үткәрелмәячәк. "Үлем турында таныклык" та бирелеп тормаячак. Һәрхәлдә, алар әле булса халыкка билгеле түгел. Күмүдә катнашкан авылдашлары, шул исәптән кияү егете Галимҗан һәм башкалар Газетдиннең башында ямаулы тишек булганлыгын тәкрарлыйлар. Мондый чакта сүзнең төрлесе йөри, әлбәттә. Дошман чынлап та йокламаган, тирә-юньне имеш-мимеш белән тутырган. Имеш, аның белән кузовта бер авыл карты булган, ул Газетдин авыл Советын җитәкләгән чорда сельпода эшләгән. Барлык сельпо растратада гаепләнеп утыртылган булган да, бу карт, имеш, төрмәдән исән-сау чыккан. Имеш, үткәннәр өчен Газетдингә "зуб имел". Менә бит ничек кенә җиңел табылган җинаятьче! Кузовта, имеш, Ямутеев дигән мари кешесе дә булган. Газетдин марины эшкә урнаштырган, ул аны армиягә дә озатып калган булган.
Бәй, шуннан нәрсә? Мари раславынча, алар белән тагын ике мари кешесе дә була. Мариларга, имеш, Газетдин үлеме турында "сөйләргә ярамаган". Аңлашылмый, бу җинаятьтә бер гаепсез мари туганнарның ни катнашы бар?! Тукайның тууын һәм үлемен апрельдә насыйп иткән кебек, Тукай энесе Газетдиннең тууы-үлеме дә бер үк айга - августка туры киләчәк. Каһарман 21 августта туып, 23 еннән 24 енә каршы төндә өзелеп, 27 сендә җирләнәчәк. МТС замполиты Камил Мөҗипов, шушы тупрактан чыккан Газетдинне шушы ук туган тупрагына тантана белән тапшырыр өчен, Бөре шәһәреннән тынлы оркестр, МТС тан комбайннар китертәчәк. Газетдинне фронттан кайткач та беренче эш итеп төзәткән зират капкасы каршына туры килгән каберенә төшергәндә, быргычылар янгын чыккандагы кебек кычкыртырлар. Ни булгандыр, юлларны һәм зират тирәсен аклы-зәңгәрле күгәрченнәр явы сырган иде. Җиз тәлинкәләрдән учма-учма алтын моңнар коелыр. Күкрәкләренә Газетдин куйган йөрәкмоторлары белән башаклардан иген бөртекләре талкыган комбайннар сигналларын өзепөзеп Бөек Кеше - сөекле механиклары белән хушлашырлар. Авылның үзешчән мандолиначы һәм эскрипкәчеләре кабер якасыннан торып, үзешчән гармунчыаккордеончыларының ләхетенә дыңгычлап-дыңгычлап милли аваз аккордларын тутырырлар. Шулай итеп, XX гасырның легендар 1921-1925 елгыларыннан берәү гармун моңы булып кабергә төшәр. Җирләүчеләр арасында "тәртип саклау өчен килгән милиционер" Якшинеев та, кулына көрәк тоткан "фронтовик" Кодрәт тә булыр. Әмма алар исәнләшмәс, бер-берсен белмәгән булып кыланыр. Кемдер, адашып, күккә ракета атар. Әмма ул Газетдинне Рейхстаг каршындагы каналны кисеп чыкканнан соң Рейхстагка һөҗүмгә күтәргән, Рейхстагның чуен капкасын җимереп керткән яшел ракетага охшамас. Батырларны "Мәңгегә онытырга!" кушкан бу кызыл койрыклы ракета чакыруына, каһарманны җирләргә дип, Янагыш зиратына генералиссимус Сталин да, маршал Жуков та, НКВД маршалы Берия дә килмәс. Батырның изге хәтерен яд итмичә, тиешле алтын медален күрмичә 60 яшьлек газиз атасы Казыйхан да, 90 яшьлек газиз анасы Хөсникамал да, 55 яшьлек өлкән агасы фронтовик Тимербай да, 76 яшьлек фронтовик агасы Сәгыйдулла да, 80 яшендә тома сукырга калган апасы Хөсникамал белән шулай ук 80 яшенә җитеп барган сеңлесе Сафра да Газетдиннәре белән янәшәдән ахирәткә китеп барыр. Аны җир куенына төшергәндә, җир йөзенең барлык тере йолдызлары елар. Елгалар агудан, үләннәр үсүдән, җилләр исүдән туктар. Татар милләтенең кешелеккә бүләк итә алган бу иң гади даһие, бу пәйгамбәри җан иясе, кешелексез империянең чираттагы корбаны буларак, матур яшәр һәм үлемен дә ирләрчә горурлык белән матур каршылар. Лепкәсенә сукканда чәчрәгән йолдызлар бу империянең тере елгаларны буып төзегән гидростанцияләре эшләп чыгарган яктылыктан миллион тапкыр яктырак янар. 
IV бүлек
Хәзер безнең җирдә кылынган гөнаһ өчен җирдә кичерелгән җәза мизанын күрәсебез калды. Әйе шул!
Гаделсезлек һәм җинаять хакына җирдә булдырылган ясалма оҗмахларның, җимерелеп, юкка чыгып, ахирәттәге тәмуг белән алышынуын күз алдыннан үткәрәсебез калды. Бер караганда, моны эшләү һич кенә дә авыр түгел кебек. Алар, вакыйга әһелләре, әле кичә генә күз алдыбызда иде бит. "Бөек җиңүләрнең" ошбу хуҗалары, кеше башларыннан мавзолейлар өйгән "даһилар", әле кичә генә безнең белән янәшәдә генә яшәделәр, бар иделәр, ә бүген юк. Аларның империяләре дә калмаган. Әйе, бүген алардан миллион һәм миллиард адәм балалары, кешеләр, инсаннар гына түгел, хәтта кеше яндыра торган мичләргә куып кертелгән ут та, кеше тончыктыра торган су да, бер гаепсез кеше мәетләре күмдерелә торган җир дә, кеше җаны төтен булып очкан күк тә азат. Бүген алардан бар дөнья котылган! Сталинның ничек китеп барганын беләбез. Бериянең ничек китеп барганын беләбез. Меңләгән җәллад-опричникларның Аллаһтан нинди җәза күреп китеп барганын беләбез. Әмма мәкер-явызлык йокламый. Мәкергә ышанган Изгелек еш кына йокымсырап китә. Китә дә шуның җәзасын күрә. Явызлык белән Изгелек арасындагы аерма шунда. Хәзер инде 1953 елның 23 августында беренче итеп Газетдин Заһитовның алсу канын койганнан соң аның батыр яудашлары-көрәштәшләренә карата кылынган гаделсезлек, явызлыкларның аерым кеше язмышы мисалларында ничек кабатлануын һәм тәмамлануын күз алдыннан үткәрик. Югарыдан сызып куелган закончалык: Рейхстаг түбәсенә Беренче Җиңү Байрагын кадаган Маков төркеменнән һәркайсының сугыштан соңгы тормышлары төрлечә булуга карамастан, язмышлары, соңгы чиктә, күз яшьләренә күмелер дәрәҗәдә бертөрле - фаҗигале. Алар барысы да тарихның мәңгелек сөргененә куылып бикләнгәннәр. Дөреслек беркайчан чыкмаска, өскә калыкмаска, ачыкланмаска тиеш. Мәңгегә онытырга! Шулай хәл ителгән! Сафтан берәм-берәм юкка чыгаруны, исемлектән сызып ыргытуны, беренче булып Рейхстагка ничек бәреп кергән булса, тыныч тормышта да беренче итеп Газетдин Заһитовтан башлыйлар. Чөнки караңгы Рейхстаг бас-кычларын яктыртырга дигәндә кирәк булган кесә фонаре аңарда гына иде. Тарих өчен барлык кирәк-ярак аның капчыгында гына иде. Иң мөһиме - андый йөрәк бары аңарда гына иде! Йөрәктән төшкән яктылык өчен аннан үч алырга кирәк!
Шулай хәл ителгән! Дүрт елга якын бергә сугыш юлларын үткән, ихластан да бер кашык, бер кәтилүктән ашаган җан дусты Александр Лисименконы алыйк. Армиядән кайткан чорда ул эшендә ярыйсы гына үсеш кичерә: Брянск өлкәсенең Клинцы шәһәрендә берничә кечкенә мебель фабрикаларыннан торган берләшмәдә җитәкче вазифа башкара. Аннан партия эшенә күчерелә. Гаилә архивларында бер бик тә истәлекле фото сакланган: Лисименко партия эшендә чагында, 1966 елның 9 маенда шәһәр паркында беренче космонавт Юрий Гагарин белән очрашу оештыра. Трибунада - Гагарин. Уртада шәһәрнең "партия-совет аталары" кукраеп торалар. Алар арасында уңнан дүртенче булып, башкалар арасында ничектер югалыбрак калып, Лисимеко чүгәләгән. Әгәр Юрий Алексеевич, кем белән рәттән торганын белгән булса, бәлки, Рейхстагның тыйнак героен трибунага көчләп булса да җитәкләп алып килеп, үзеннән алда халыкка күрсәткән булыр иде. Менә шулай, тыныч тормышның тәмен белеп, өйләнеп, балалар үстереп ятканда, сугыш туңгалакларында салкын тидергән Рейхстаг батыры кинәт кенә үпкә чире белән авырып китә. Аннан... гомере буе җанын-калебен гаделсезлек изгән, сугышчан дусларына карата дөреслек эзләп кайларга гына мөрәҗәгать итмәгән, кемнәргә генә язмаган, янган-көйгән солдат, кайгызарларын күтәрә алмыйча аяктан егыла: ашказаныннан яман шеш табалар. Нәкъ сугышта сыман агылыйга тагылый булып, йөрәк сердәше - Гзие артыннан икенче булып сөекле Сашкосы - Александр Лисименко дошман ядрәсеннән түгел, ә көрәштәш ватандашларының хәшәрәт ялганыннан яраланып хушлаша дөнья белән. Ирен җирләгәннән соң, хатыны Валентина ханым Александр Лисименко хезмәт иткән 136 нчы артбригада разведдивизионының элеккеге командиры полковник Николай Ивановка хат юллый. Хат белән бергә Лисименконың фронт архивыннан килеп чыккан бик кызыклы документларны да җибәрә. Лисименко бу материалларны партия органнарында эшләгән чагында яшерен архивлардан, барлык тыюлар аша рәтен-чиратын табып, үзенә генә билгеле бер могҗиза белән эзләтеп тапкан була. Алар - 1945 елның маенда М. Кантарияга тутырылган һәм беренчесе артыннан шунда ук төзәтелеп җибәрелгән икенче "наградной лист"лар. Ягъни безгә билгеле бер үк кеше документларының ике варианты. Хатында Валентина ханым "Соңгы елларда Сашаны бер сорау аеруча изде, - дип яза. - Кем булган соң ул Кантария дигән әфәнде?" Бу сорауның төбендә чынлап та тирән борчылу һәм тирән мәгънә ята: 1920 елда туган 25 яшьлек Кантария 1945 ел башына кадәр сугышка эләккәнче кайларда йөргән? Аның елдашлары 1941 елның 22 июненнән сугышка чакырылды бит! Беренче, дөресе белән тутырылган анкетада, Кантария алгы сызыкка бары тик 1945 елның гыйнварында гына эләгә. Матбугат шаштырып мактаганга ышанган хәлдә, "Балтыйк буеннан Берлингача җир җимертеп килгән бу гвардияче" елдашлары дүрт ел кан койганда ниләр эшләп йөрде икән? Кемнең-кемнең, 1922 елда туып, сугышның беренче көннәреннән үк, нәкъ дуслары Газетдин Заһитов, Алексей Бобров, Михаил Минин кебек, үз теләге белән сугышка киткән Саша Лисименконың Кантарияга мондый сорау куярга хокукы бар иде, дип гомумиләштерү ясый публицист Николай Ямской үзенең Маков төркеменә багышланган тетрәткеч язмаларында, бу мәсьәләгә кагылып. Тормыштан вакытсыз китеп барган Лисименко үзе куйган сорауга үзе үк җавап та бирә алган, әлбәттә. Ул бу хакта хатыны Валентина белән уртаклашкан да булган. Юкка гынамыни ул хатын: "Болар барысы да үткәннәрдә күмелгән инде, - дип тәмамлый. - Әмма алар барысы да элеккечә үзгәрешсез булыр. Әмма бер үк вакытта кеше җанында кечкенә һәм бик зур түрәләрнең кечкенә һәм бик зур ялганнарыннан гомердә дә җуелмас юшкыны калды..." Хәзер төркемнең Заһитов, Лисименкодан кала өчен-че легендасы Алексей Бобровка килик. Сугыштан демобилизацияләнеп, туган Ленинградына кайта. Шәһәр коммуналь хуҗалыгына эшкә урнаша. Алексей Петрович, гаделсезлекләрдән тәкатьсез калган разведчик, түземе бетеп, үзенә юньләп эшләргә бирмәгән, көне-төне бәйләнгән, шелтә артыннан шелтә чәпәгән, кисәтүләр ясаган, аңардан "Рейхстаг болтуны" дип көлгән ЖКХ җитәкчесенең битенә өстәлдәге кара савыты белән тондыра һәм "вазифалы кешегә кул күтәргән өчен хулиганлыкта" гаепләнеп, төрмәгә утыра. Төрмәдән чыккан Алексей, әле кичә генә шат, шаян, үткер телле сүз остасы булган кеше, армия, төрмә һәм тыныч тормыш держимордаларыннан арыган тоткын, нормаль тормышка кайтырга тырышып карый, әмма, әмма!.. Ул намуслы тормыш, гаделлек һәм сугышчан дусларын сагынып, үзен кая куярга белми бәргәләнә-суккалана һәм, сабырлыгын җуеп, эчкечелеккә сабыша һәм бик яшьли үлеп тә китә. Аның шәхси документлары һәм сугышчан наградалары Ленинградның "Петроград ягы"ндагы кайчандыр үзе укыган 30 нчы мәктәпнең "Хәрби дан" музеенда саклана дигән мәгълүмат бар.
Хәрби серне саклау дигән әкият томанындагы "Мәңгегә тыелганнар" исемлегендәге дүртенче шәхес - Михаил Петрович Минин. Газетдин Заһитовның байрак элгән кулдашы. Бер байракны бер кулъяулык тасмалары белән бәйләп, дөньяны Җиңү нуры белән яктырткан ике батыр. Язмышында нинди генә газаплар, җәфалар кичерсә дә, сугышчан дусларының намуслы исемен яклау, гаделлек өчен туктаусыз көрәшкән зат. Адәм әүлиясы. Шактый гына югары урыннарда эшли ул. Әмма кешелек принципларында чигенү дигән нәрсәне белми. Бер караганда, район газетасы редакторы, партия райкомы бюросы әгъзасы булган номенклатур хезмәткәр яхшы тормыш шартлары, яңа наградалар хакына газаплы үткәннәрен оныта да алган булыр иде. Әмма ул гомере буе күп кенә генерал-маршаллар язган ялган мемуарларга охшамаган бердәнбер китабын яза һәм шулай ук гомере буе аны ватмыйча-җимертмичә, кистерми-тураклатмыйча чыгару өчен көрәшә. Безнең илдә һәрнәрсә өчен "көрәшергә" кирәк бит. Аның биографиясе үзе генә дә кызыклы әсәр. Сугыштан кайткач, әйткәнемчә, Псков өлкәсенең Ванино район газетасында эшли. Партия райкомы белән низаг килеп чыккач, Ленинградка күчә, институтка читтән торып укырга керә, заводта мастер булып эшли. Яңадан армия хезмәтенә кайта, Куйбышев исемендәге хәрби-инженерлар академиясен тәмамлый, майор дәрәҗәсенә ия була. 1969 елда икенче тапкыр демобилизация үтә һәм Воронеж шәһәренең бер проектлау институтында эшли. Китаплар, газеталар, хәрби карталар, белешмәләр, хатлар белән күмелгән кечкенә ике бүлмәле хрущёвкада яшәгән пенсионерның сугыш батыры Маков төркемен тарихи дөреслек яктысына чыгару өчен мөрәҗәгать итмәгән, хат язмаган җире калмый: ГлавПУР, Генштаб, Хәрби тарих институты, Хәрби-тарихи журнал, КПСС Үзәк Комитеты, шәхсән иптәш Хрущёв, иптәш Суслов, иптәш Брежнев, иптәш Андропов, иптәш Горбачёвларга... - "үтенеп сорыйм, тыңлагыз, игътибар итегез, күрсәтмә бирегез...". Әмма аларның берсе дә аңа "иптәш" булып чыкмый. Аптыраган "карт" солдат әле 1959 елда кичәге хезмәттәше - 79 нчы укчылар корпусы командиры, ул заманда СССР эчке эшләр министры урынбасары кәнәфиенә үрләп алган генерал-лейтенант С.
Перевёрткинга "кабул ителүгә" языла. Ветеран үзенчә өметләнә: аларның геройлык документларына байрак эленгән сәгатьләрдә үк - 1 Май иртәсендә кул куйган комкор, гаделлеккә шундук юл ача алмаса да, бәлки, күзләренә туры карый алыр? Әмма үзе беренчеләрдән булып Советлар Союзы Герое булып өлгергән Семён Никифорович аны сискәнгән борын тишекләрен фырылдатып, кашларын җимереп кабул итә. Биш минутка. Мондый тираннарча җыерылган каш астыннан тере караш, тере күзләрне таба алмый кичәге солдат. "Син тыныч күлдә нинди ләм болгатып йөрисең?! - дип акыра аңа кулына төрмә ачкычлары тоткан эчке эшләр министры урынбасары. - Онытылган, беркемгә кирәкмәгән тарихларның тузанын куптарып йөрергә кем әле син?!" Аның хатларына килгән рәсми җавапларның күбесе шушы рух белән сугарылганлыгын озак сөйләп торырга кирәк микән? Ихластан да, пәйгамбәр үз Ватанында пәйгамбәр була алмый дигәннәре дөрес икән шул. Әмма ихтирам һәм игътибар адәм баласына еш кына көтелмәгән тарафтан килә. Монда да шулай булып чыга. 1999 елның апрелендә Бөекбританиянең Би-би-си корпорациясенең кино төркеме аны Икенче бөтендөнья сугышы турында төшереләчәк фильмда катнашу өчен Берлинга чакыра. Иҗатчылар 1945 елның 30 апрелендә Рейхстагны алучы, аның түбәсенә байрак элүчеләрнең берсе, бүгенге көндә исән булган сирәкләрдән сирәк шәхесне иске Берлин җимерекләре фоныннан бүгенге яңа Берлин күренешләренә күчереп тарихта калдыру өчен искиткеч зур хезмәт куялар. Минин, аның какча, бераз бөкрәя башлаган гәүдәсе аша күзләргә яшь тулып, Рейхстаг диварларындагы солдат автографлары яңара. Тормыш - сагышка, сагыш үлемгә әйләнә. Киножурналистлар Мининны иске һәм яңа Рейхстаг диварлары каршында Икенче бөтендөнья сугышында, Берлин һәм Рейхстаг оборонасында катнашкан немец солдатлары белән булган тетрәткеч әңгәмәсен тасмага яздыралар. Әйткәндәй, каршы як солдатлары бу әңгәмә вакытында 1945 елның апреле төненә кадәр Рейхстагта бер генә совет солдаты булмавын һәм була да алмавын тәкрарлыйлар. Хәер бу факт Көнбатышта күптән раслауны таләп итмәгән аксиома инде. Бездә генә һаман иске чикмәннәргә ябышып яталар. Чөнки аларның якасында тарих сатып, язмыш ватып, җинаять аша килгән геройлык йолдызлары чери... Архивларның киштәләрендә кеше канында бүртеп, һичбер ихтыяҗсыз "секрет"ка әйләндерелеп черегән миллионарча тонна макулатура ята. Аларга кагылырга ярамый. Тыелган. Маковчылар арасыннан бишенче каһарман - Владимир Николаевич Маков үзе. Намуслылардан намуслы, яктылардан якты күңелле бу чын рус интеллигенты, мәңге сагынычлы кеше, демобилизациядән соң беренче чиратта үзе өчен түгел, башкалар өчен кайгырткан офицер, гаделлекне аякка бастыру өчен күпме баскычлар таптый. Үткән гасырның 70 нче елларында, аеруча Җиңүнең 30 еллыгы алдыннан, ул бу мәсьәләдә тагын бер тапкыр талпынып, Үзәк Комитет ишекләрен шакып карый. Анда өч кенә исемне таныйлар: Жуков, Егоров, Кантария. Башкача фикер йөртсәң, якын да килмә. Шушы соңгы алышында да җиңелә капитан. Кара кайгыга төшеп, эчкечелеккә бирелә. Кемдер аны "әхлаксызлык, тотнаксызлыкта" гаепләнеп партиядән чыгарылган ди, кемдер моны үзе теләп эшләгән дип тә әйтә, кыскасы, капитан Маков, партия райкомына килеп, партбилетын өстәлгә ыргыта. Аны партиядән чыгаралар. Аннан гаиләсе белән аерылыша.
Аның бердәнбер юанычы булып Мәскәү өлкәсенең Железнодорожный бистәсендәге үтәли таланган фатиры гына кала. Һәм, әлбәттә, "мәңгегә тыелган" Батыр Үткәне. Югалып беткән дуслары: инде кирәк мизгелдә шалтыратып ярдәм сорарлык кешесе дә юк... Шулай итеп, 1978 елның мартында, тәненнән җаны чыкканына дүртенче көн дигәндә, буш фатирында берьялгызын табалар: Рейхстагны алучы һәм үз җитәкчелегендә Рейхстаг түбәсенә байрак кадаучы Владимир Николаевич Маков идәнгә капланып ятып, дошман позициясенә шуышкан кебек шуышып, телефонга барып җитә алмыйча кулын сузган килеш өзелгән... Аһ! Ул әле бүген дә безгә таба шуыша, бүген дә безгә шал-тыратыр кебек. Телефонны күтәрергә, капитанга җавап бирергә без әзерме?! Бүгенге көндә Маков төркеменнән берәү дә исән түгел. 2002 елда Псковта соңгысы булып Михаил Минин китеп барды. Урыннары оҗмахта булсын. Шунысы куанычлы: әле үткән гасырның 70 нче елларыннан башлап, коммунистик цензура котырган чорларда башка милли әдәбиятлар вәкилләре авызларына су кабып, тынсыз торганда, татар әдәбиятының күренекле вәкилләре Самат Шакир, Шамил Рәкыйпов, Зәйни Рәфыйков, Ягъсуф Шәфыйковлар маковчылар турында яза, иҗтимагый тормышта алар турында күңел ядкяре туплый тордылар. Алар булмаса, бәлки, бу китап та туа алмас иде. Моның өчен каләмдәшләребезгә милләтебез исеменнән рәхмәт! Ә менә Неустроев батальонының замполиты, Газет-диннәрнең сугышчан юлдашы Алексей Берест исән була алган булыр иде. Жуков күрсәтмәсе буенча, башка чара булмагач, гади бер замполит-лейтенантның, полковник мундиры кигезеп, совет гаскәрләре исеменнән Гитлер командованиесе белән капитуляцияне әзерләү өчен фашистлар оясы рейхсканцеляриягә җибәрелгән Алексей Берестның бу бүләктән шулай ук читләштерелүе турында алдагы бүлекләрдә әйтеп үткән идек. Чынлап та, бу бүгенгә кадәр сер булып кала. Маков төркеменең Рейхстаг түбәсенә байрак элүенең башыннан азагына кадәр турыдан-туры шаһиты булган бу "кахул" егетенең язмышы ничек беткән соң? Уйлап карасаң, ул геройлыкка коеп куйган кандидат: милләте белән украин, уналты балалы, голодомор чорында шуларның җидесе идәндә тәгәрәп үлгән гаиләдән, җитмәсә тагын, берничә тапкыр яраланган, коммунист, өстәвенә замполит та. Тик нигә аңа бирмәгәннәр? Жуков нигә аны исемлектән сызган? Минемчә, капитан Маковның өметсезлеккә бирелеп, эчкечелеккә сабышуының һәм үлеменең сере менә шушыдыр, мөгаен. Сугыштан соң герой йолдызын таккан Неустроев еш кына Ростов-Дон шәһәренә - Берестка кунакка килә торган булган. Ул чакта Европаны фашизмнан коткарып кайтканнан соң ватанында МВД системасына эшкә урнашып, фашист лагерьларыннан да күбрәк кеше кырылган атаклы Берлаг лагерьларында оперуполномоченный булып хезмәт иткән капитан Неустроевның, элеккеге замполиты яшәгән баракта эчеп исергәннән соң, йолдызын күкрәгеннән ычкындырып, Берестка йөртеп торыр өчен тагуы, тегесенең, кеше йолдызыннан баш тартып, аны кире өстәлгә ыргытуы турында сөйли моны күргән шаһитлар. Кайчак аптырап каласың: сугыштан дан белән чыккан батырлар барысы да "Изгелек хакына" явызлыкка батырылалар. Хәтта явызлыкка үзләре теләп кереп баталар. Җәлладпалачлар армиясенә хезмәткә очраклы эләккән кайберәүләр, хата-гөнаһларын аңлап, аннан котылырга тырышканда, безнең кайбер геройларыбыз шунда үз теләкләре белән башларын тыгалар. Нәрсә, НКВД хезмә-те хөрмәтле, абруйлы саналганмы? Ничек шулай?
Нигә шулай? Шушы ук батыр офицер Неустроевны алыйк. МВД-МГБ системасына ялланып, башта Уралда чебен кебек кырылган немец әсирләре лагеренда, аннан үз илебезнең "вак халыклары" кырылган лагерьда комендант булып маузер шартлатырга аңа кем кушкан иде? Чиләбе-44 атом заводы сакчыларының батальон, аннан полк командиры сыйфатында шул төбәктәге Мөслим кебек татар авылларын нейтрон нурларында киптерүдә катнашырга аңа кем кушкан иде? Бу бит үзе теләп алган язмыш иде! Гомеренең соңгы көннәрендә хатыныннан ятим калып, гаиләсе белән улын автоһәлакәттә югалтып, җинаятьчелек һәм үтереш чәчкә аткан Краснодарда берь-ялгызы почмакка чүңкәеп үлеп китәрмен дип уйлаган иде микән атаклы комбат?! Ничек кенә булмасын, авырлардан да авыр сынаулар аша үтә Берест. Сугыштан соң кинокассада эшләгәндә, акча үзләштерүдә гаепләнә. Үзеннән сорау алган тикшерүчесен, "Әле синең сугыш вакытында кайда булганыңны ачыклыйсы бар!" дип, урындыгы-ние белән тәрәзә аша урамга ыргыта. Кичә генә фашистлардан капитуляция кабул иткән Берестка өч тиенлек растрата һәм тикшерүчене тәрәзәгә ыргыткан өчен ун ел бирәләр. Ике ел ярымын Пермь лагерьларында үткәргәннән соң, амнистиягә эләгеп, иреккә чыга. Ул сугышны түгел, ә Пермь лагерьларын тәмуг дип атый торган була. Үзенең геройлар исемлегеннән сызылуын һич кенә дә кичерә алмый. Газетдин салган "сукмак"тан Рейхстаг түбәсенә сикергән Кантария сугыштан соң Сухуми базарында ит бүлеге директоры булып эшләсә, берсеннән-берсе кыйммәтрәк костюмнар киеп, Мәскәүнең иң зиннәтле кунакханәләрендә генә туктаса, геройлык рәхәтлекләрендә коенырга тиешле Берест төрмәдән соң ни өчен йөк төяүче, аннан "Ростсельмаш"та ком сиптерүче булып эшли һәм баракта яши? Фронтовик шунысын аңлый алмый. Берест орденнарын тагарга, Җиңү парадларын карарга, гомумән, Җиңүгә бәйле бернәрсәне дә карарга, укырга, фикер алышырга яратмый. Андый чакларда ул бүлмәдән чыгып китә торган була. Һәм гомернең соңгы минуты. 1970 елның ноябрь кичендә шәһәрнең "Сельмаш" дигән тимер юл кичешендә җыелган халык әле генә килеп туктаган электричкага утырырга ташлана. Алар арасында сабыен җитәкләп килгән хатын да була. Ябыла башлаган ишекләр аша үтеп өлгерергә дип ашыккан халык, балалы хатынны изеп диярлек вагонга үткәндә, сабыйны янәшәдәге рельсларга этәреп төшерә, ә аннан гүелдәп икенче электричка килә. Кара пальтолы ир кыз бала артыннан сикерә һәм аны рельслардан перронга алып ыргытып өлгерә. Аның үзен поезд урталай өзә. Кара пальтолы ир бу вакытта һәр көнне биш яшьлек оныгын балалар бакчасыннан алып кайтучы Рейхстаг герое, украин халкының асыл улы Алексей Берест булып чыга. Әлбәттә, аны Жуков ялчылары батырлар исемлегеннән сызмаган, Берия ялчылары "Беренче Җиңү Байрагын элгән Маков төркеме турында беркайчан да, беркайда да сөйләмәскә ант итәм" дигән ант иттермәгән булса, Советлар Союзы Геройлары Газетдин Заһитов та, Алексей Берест кына түгел, Советлар Союзы үзе дә исән булыр иде, бәлки... Кая карама, фаҗига өстенә фаҗига. Гүя XX гасыр башындагы канлы революциядән соң аваз салган 1920-1925 елгы фронттан кайткан җиңүче буынны шушы ук Совет дәүләте лагерьга озаткан, аткан-кискән, чиргә сабыштырып юкка чыгарган. Әсәрне тәмамлаган сәгатьләрдә Ходай рәхмәте белән Рейхстагка байрак элүчеләрнең берсе - Григорий Булатов (Гришка-Рейхстаг) язмышы турында хәбәр килеп төште. Бераз алдарак мин бу каһарманның татар булу мөмкинлеге турында язган идем. Килеп җитешкән мәгълүматларны өстәп, фикеребезне тагын бер тетрәткеч мисал белән ныгытсак, бер дә зыянга булмас.
Рейхстаг алынганнан соң, аның түбәсенә Беренче байракны элгәне өчен (без инде монда кем беренче булган дигән бәхәскә кереп тормыйбыз, алда әйтелгәненчә, мондый бөтенхалык батырлыгында катнашучылар күп булуын укучыбыз белә), "Наградной лист" 19 яшьлек Григорий Булатовка да тутырыла. Өч "Батырлык өчен" медале белән бүләкләнгән егетебезнең "наградное" "Советлар Союзы Герое исеменә лаек" дип тәмамлана. Әлбәттә, Газетдиннәр кебек, алтын медален ул да ала алмый. Жуков аны да исемлектән сыза. Рәсми булмаган раслауларга, үзәк матбугатта чыккан материалларга караганда сугыштан соң Рейхстаг батырларын һәм Булатовны бу мәсьәлә буенча Сталин кабул итә. "Бүгенге көн вазгыяте сезнең урында икенче кешеләр булуын таләп итә. Сез үзегезнең кылган батырлыгыгыз турында онытырга тиеш..." - ди аңа юлбашчы. Архивларда сакланганмы бу сөйләшү стенограммасы, әллә юкмы, без моны хәзергә төгәл генә әйтә алмыйбыз. Әмма утсыз төтен чыкмавын беләбез. Ничек кенә булмасын, Григорий Булатовның язмышы да башка "рейх-стагчылар" кебек аянычлы тәмамлана. Сталин белән очрашканнан соң, аны юлбашчының дәүләт дачасында җыештыручы кызны көчләүдә гаепләп, ел ярымга төрмәгә тыгалар. Зонадан чыккач, исерек килеш урлашуда тотыла. Унҗиде яшеннән сугышка эләгеп, "фронтовой йөз грамм"нан яман чиргә сабышкан Григорий Булатов, икенче тапкыр төрмәгә озатылыр алдыннан, инде шулай ук икенче тапкыр "Рейхстаг серен ачмау" турында МГБ ның яшерен йөкләмәсенә көчләп кул куйдырткач, гарьлегеннән, үзе эшләп азапланган завод бәдрәфенә кереп, өрлеккә асылына. 
V бүлек
Шунысы хак: Егоров белән Кантария, аларны моның өчен мактап телгә алырга кирәк, Рейхстаг түбәсенә Беренче байракны Маков төркеме күтәргәнлеген һичкайчан инкяр итмәделәр. Җиңү парадыннан соң ун ел үткәч чыгарган "Җиңү Байрагы" дигән китапчыкларында рәсми фикергә каршы барып, алар, лейтенант Берест җитәкчелегендә Рейхстаг түбәсенә күтәрелгәндә анда Маков төркеме кадаган байрак күптән җилферди иде инде дип, авыз тутырып әйтәләр. Бу хакта 756 нчы полк комбаты Неустроев та үз истәлекләрендә кабат-кабат "Капитан Маков җитәкчелегендәге иң яхшы биш артиллерист минем беренче батальоным составында Рейхстагка һөҗүм итеп, түбәсенә Җиңү Байрагын кададылар. Бу 30 апрельнең 22 сәгать 40 минутында булды. Егоров белән Кантария Рейхстагка байрак кадалганнан соң берничә сәгать үткәч, дөресрәге, 1 Май төненең өченче сәгатендә генә, экскурсантлар сыйфатында гына китерелделәр. Мин аларны батыр сугышчы сыйфатында ихтирам итәм, әмма кискен рәвештә шуны әйтергә бурычлымын: Егоров белән Кантария Рейхстагка һөҗүмдә дә, аны алуда да катнаш-мадылар, әмма батальонның барлык даны алар өстенә ишелеп төште. Бу кемгә шулай кирәк булган дисезме? Полк командиры Зинченкога, дивизия командиры Шатиловка һәм югарыдагы тагын кемнәргәдер...", - дип хәбәр итә.
Байрак тарихы, бәлки, шул Егоров һәм Кантария белән чикләнеп ябылган да булыр иде. Әмма без, шатлыкка, күп кенә халыкларда яшәп килгән "Без капчыкта ятмый" дигән әйтемнең никадәр хак булуына тагын бер тапкыр инандык. Беренче безебезнең очы капчык төбен Җиңүдән соң унбиш ел үткәч, Хрущёв "җепшеклеге" чорында - КПСС Үзәк Комитеты каршындагы марксизм-ленинизм институтының 1960 елның апрелендә үткәргән түгәрәк өстәленнән соң тиште. Анда Бөек Ватан сугышы тарихчылары, сугышның соңгы чоры - Берлинны һәм Рейхстагны алуда катнашкан фронтлар вәкилләре, гаскәрбашлар, төрле фикерле иҗтимагый әһелләр чыгыш ясый. Гадәттә, партия Үзәк Комитеты кебек "кыска серле" оешмалар пешергән беленнәр төерле булып чыга иде. Монда да шундыйрак хәл күзәтелә. Партия пропагандасы тыштан ике - прогрессив һәм консерватив канатларны берләштергән булып, эчтән соңгы чиктә яңалык уены уйнауга кайтып кала да алдынгы фикер, прогрессны йоту белән тәмамлана. Биредә дә шулай: түгәрәк өстәлдә катнашучылар таралып өлгерми, ул шундук "почмаклы"га әйләнә һәм субъектив мемуарлык, кызганычка, кулына камчы тотып, объектив тарих өстенә менеп атлана. Ләкин түгәрәк өстәл барыбер дә сталинчыл томан эчен шәм булып яктыртып, үз эшен эшли, прогрессив көчләргә "Бу мөмкин!" дигән ышаныч бирә. Алар эшкә тотыналар. Шулай итеп, икенче безебезнең очы капчыкны шактый сизелерлек итеп нәкъ ел ярымнан - 1961 елның ноябрендә үткәрелгән хәрби тарихчылар киңәшмәсеннән соң тиште. "Советлар Союзының 1941-1945 еллардагы Бөек Ватан сугышы тарихы" алтытомлыгының бишенче томын - сугыш елларына багышланган өлешен әзерләгән тарихчы-галимнәр башлангычы белән ачылды бу серле сандык. Әлбәттә, сандыкның сере, әгәр ул, теге капчык эчендәге очлы безләр кебек, Берлин һәм Рейхстаг эпопеясы ветераннары, беренче чиратта Маков төркеменнән исән калган сугышчылар, урта буын командирлар, намуслы генералитет вәкилләренең Ватан сугышы барышында җибәрелгән хаталар турында, җинаятьчел йолдызчылык, даһилык чире, фактларны бозып күрсәтү, төгәлсезлекләр хакында югарыга язган йөзләгән, хәтта меңләгән хатлары белән тулган булмаса, болай гына ачылмаган булыр иде. Киңәшмәдә Беренче Белоруссия фронты Хәрби советы әгъзасы К. Телегин, Өченче армия гаскәрбашы Ф. Кузнецов, армия политбүлеге җитәкчесе Ф. Лисицын, 79 нчы укчы корпус гаскәрбашы С. Перевёрткин, дивизия гаскәрбашлары В. Шатилов, А. Негода, полк гаскәрбашлары Ф. Зинченко, А. Плеходанов, В. Шаталин, батальон гаскәрбашлары С. Неустроев, К. Самсонов, рота гаскәрбашлары И. Сьянов, штурм төркемнәре җитәкчеләре В. Маков, М. Бондарь, Беренче байракны кадаучылар А. Лисименко, М. Минин, Егоров белән Кантарияны Рейхстаг түбәсенә утырткан замполит А. Берест катнаша һәм чыгыш ясый. В. Маков, А. Лисименко, М. Мининның йөрәксенеп ясаган чыгышлары залны тетрәтә. Зинченко белән Шатилов үзләре хәрәкәткә җибәргән җинаятьчел ялганны яклау, аны һаман да үз көчендә калдыру өчен ничек кенә боргаланмый-сыргаланмыйлар. Әле һаман "14.25" версиясен яклаган Шатилов, акланырга тырышып, урыныннан кат-кат сикереп торып әрепләшергә, кабат-кабат чыгыш ясарга тырыша. Соңгы чыгышында ул: "Беренче байракның Маков төркеме тарафыннан эленүен танырга мәҗбүр", - ди. Мондый "сабыйлык"ны күреп түземе беткән тарихчы И. Климов бөтен залга: "Сез, Василий Митрофанович, кичәге чыгышыгызны менә шуннан башлап киткән булсагыз иде!" - дип кычкырып җибәрә. Аптыраган зал шаркылдап көлә. Болардан соң чыгыш ясап, кызарынган-бүртенгән Өченче армия политбүлеге җитәкчесе Ф. Лисицын батырларга кичектергесез рәвештә Советлар Союзы Герое исемен бирү мәсьәләсен яңадан күтәрә.
Профессор Г. Куманев бу мәсьәләгә соңгы ноктаны куярга чакыра һәм чыгышын: "Рейхстаг түбәсендәге Җиңү Алиһәсе сынына Беренче байракны составына артиллеристразведчиклар өлкән сержант Г. Заһитов, А. Лисименко, А. Бобров, М. Минин кергән капитан Маков төркеме күтәрде", - дип тәмамлый. Гаделлек инде моңардан соң тәхетенә менеп кенә утырырга тиеш иде кебек. Әмма генералларның күкрәкләренә тагып өлгергән йолдызлары калтырана, җәмәгатьчелек каршында көзге усак яфрагы кебек коелып төшә, ясалма булса да сакланып килгән абруйлары кими башлый! Һәм мәкерле ялган барыбер көчендә кала, ул маковчыларның һәм башкаларның, аларның балаларының киселгән-ватылган биографияләре белән тәмамлана. Менә ни өчен күпләрне күргән-кичергән тарихчы-галим И. Климов маковчылар белән сөйләшкәндә, бар халыкка ишетелерлек итеп: "Бер киңәшмә тәмам, гаделлек хакына киләчәктә гомер буе дәвам итәчәк икенче киңәшмәгә әзерләнегез!" - дип әйтеп сала. Шулай булып чыкты да. Киңәшмәләр бүген дә дәвам итә. Инде алар Путин хакимиятенең "иске тарихка кагылмау, аны бозмау" демагогиясе астында алып барыла. Ә тарихчы Климов суга караган диярсең! 1961 елның ноябрь киңәшмәсенең карары Рейхстагка Беренче байрак 30 апрельнең 14 сәгать 25 минутында да, 22 сәгать 40 минутында да түгел, ә "уртактан алганда" һәм "төзәтелгән вакыт белән санаганда" 30 апрельнең 18.00 сәгатендә куелган дигән хурлыклы "килешү" белән тәмамлана... Бу бер байракның инде ничәнче тапкыр ничәнче урында "эленүе" була икән?! Рейхстаг өчен барган сугышларда катнашучылар барысы бертавыштан Маков төркемен ил тарихыннан көчләп этеп чыгару сәясәте белән килешми. Протест белдерә. Маков төркеменә каршы чыгучыларның карашы илнең абруена кырын суга, әлбәттә. Йолдыз чирен колорадо коңгызын көйдергән кебек көйдерергә кирәк. Публицист Я. Шәфыйков язуынча, Газетдиннәрнең ул чактагы разведдивизионы командиры, егетләренең батырлыгы күз алдында булган полковник Николай Иванов, шушындый ямьсез күренешләрдән арыган ветеран, кабат-кабат менә нәрсә ди: "Аңлагыз, инаныгыз һәм тәртипне бүтән бозмагыз, иптәш кешеләр: 1 Май төненең өченче сәгатендә лейтенант Берест җитәкчелегендә түбәгә күтәрелгәч, Егоров белән Кантария үзләренең каршында җилфердәгән байракны күрделәр. Ул 30 апрельнең 22 сәгать 40 минутында В. Маков буйсынуындагы өлкән сержантлар Г. Заһитов, М. Минин, А. Бобров, А. Лисименко тарафыннан куелган иде". Боларга өстәп нәрсә әйтергә? Тарих институты җи-тәкчесе генерал-майор В. Золотарёв Ленинград полкташ-ветераннар комитетының рәисе генерал-полковник В. Кубаревка: "Россия Оборона министрлыгының Хәрби тарих институты үткәргән архив документларын өйрәнүләр нәтиҗәсендә Рейхстаг түбәсенә Беренче байракның капитан Маков төркеме тарафыннан куелуы ачыкланды. Шушылардан чыгып, Тарих институты Ленинград полкташ-ветераннар оешмасының капитан В. Н. Маковка, өлкән сержантлар Г. К. За-һитовка, А. П. Бобровка, А. Ф. Лисименкога, сержант М. П. Мининга Россия Федерациясе Герое бирү турындагы тәкъдимен хуплый..." - дип яза. Батырлык - җыр ул! Кабатланган саен тыңлыйсы килә. Төрле милләт вәкилләреннән торган бу бердәм гаилә кешелеккә бөек җыр калдырды. Бу батырлык кояшының яктысын Ватанның патриоты саналган нинди генә дошманнары әллә нинди сәләмә, әллә нинди тишек палас белән дә каплый, сүндерә алмаячаклар. Бу җырның үлемсез аһәңен әллә нинди дошманнар да тыя, баса, туктата да алмаячак. Кешелек яшәгән саен, аның тупас көч - фашизм белән ике арадагы каршылыгы көчәя барачак. Димәк, яңа тарихыбыз ул еллардан ерагайган саен, батырлык чыганагының мәгънәсен тагын да үстерәчәк һәм арттырачак. Газетдиннәрнең кешелек матурлыгы, батырлык адымнары, яшәү рәвеше милләтләребезнең мәдәни-мәгърифәте белән тарихта җуелмас хәрефләрдә сурәтләнгән.
Ул - "Икенче бөтендөнья сугышы тарихы" дигән бөек хезмәттә! Ул - "Совет кораллы көчләренең Икенче бөтендөнья сугышындагы азатлык миссиясе" битләрендә! Ул - "Соңгы һөҗүм" дигән тарих буразналарында! Ул - "Хәрби энциклопедия"нең кайнар тын алышларында! Ул - Россия Федерациясенең Кызыл Байрак орденлы Хәрби тарих институтының олуг хезмәтләрендә! Ул - "Советлар Союзының 1941-1945 еллардагы Бөек Ватан сугышы тарихы"ның алты томлыгында! Ул - безнең җырларда, шигырьләрдә, язмаларда, романнарда!.. Тагын бер кызыклы документ читтә кала язган икән. Үзебез белән бәйләнгәнгәме - онытылган. Аны да яктылыкка кертик әле. Үткән гасырның 90 нчы еллары башында, Уфадан Чаллыга күчеп килеп, "Аргамак" журналында эшләгән чорларда мин, баш мөхәррир буларак, коллектив исеменнән Россия Президентына һәм оборона министрына шундыйрак хат белән чыгып, шундыйрак җавап алган идем. Журнал ике телдә чыкканлыктан, хат та, килгән җавап та рус телендә басылган иде. Мин аларны татар теленә тәрҗемәдә бирәм. Менә аларның күчермәсе: "Россия Федерациясе Президенты Б. Н. Ельцинга Россия Федерациясе оборона министры П. С. Грачёвка Иҗтимагый-публицистик һәм әдәби-нәфис "Аргамак" журналы коллективы барлык татар халкы исеменнән Россия Хәрби тарих институтының архив документларын өйрәнүләр нәтиҗәсендә Рейхстаг түбәсенә Беренче байракның капитан Маков төркеме тарафыннан куелуын ачыклаганнан соң, капитан В. Н. Маковка, өлкән сержантлар Г. К. Заһитовка, А. П. Бобровка, А. Ф. Лисименкога, сержант М. П. Мининга Россия Федерациясе Герое исемен бирү турындагы тәкъдимен хуплый һәм, тарих алдында хатабызны танып, аны төзәтүен үтенә. Җиңүебезнең илленче елы якынлашып килгән көннәрдә тарихи гаделлекнең өстенлек алуы, илебезнең барлык милләтләре өчен куа-нычлы вакыйгага әверелеп, аларны илебез хакына яңа җиңүләргә рухландырган булыр иде...
Җавап: "Хөрмәтле Айдар Хәлим иптәш! 1945 елның маенда сез атаган кешеләрнең Рейхстагны алгандагы һәм аның түбәсенә Кызыл байракларның берсен элгән чактагы батырлыклары өчен чынлап та Советлар Союзы Герое исеменә тәкъдим ителүләре ачыкланды. Әмма бу тәкъдим Беренче Белоруссия фронты гаскәрбашы Советлар Союзы Маршалы Г. К. Жуков һәм фронтның Хәрби советы тарафыннан яклау тапмаган.Үз вәкаләтләреннән чыгып, алар 1945 елның 18 маендагы 576/н боерыгы нигезендә А. П. Бобровны, Г. К. Заһитовны, А. Ф. Лисименконы, В. Н. Маковны, М. П. Мининны Сугышчан Кызыл Байрак ордены белән бүләкләгән. Бу кешеләрнең "Наградной лист"ларда сурәтләнгән батырлыклары дәүләт бүләкләренә лаек булуын, шул ук вакытта гамәлдәге законнар нигезендә югарырак яңа бүләк бирү ниятендә аларның иске бүләкләрен гамәлдән чыгару каралмаганлыгын исәпкә алып, Россия Федерациясенең Оборона министрлыгы сезнең Россия Федерациясе Герое бирү турындагы юлламагызны кәнагәтьләндерүсез калдырды. Россия Президенты каршындагы дәүләт бүләкләре буенча комиссия бу мәьәләдә министрлык фикере белән килеште. Р. СМИРНОВ, Россия Федерациясе Президенты аппа-ратының дәүләт бүләкләре буенча хезмәте җитәкчесе урынбасары 06.04.1995. Мәскәү Башкаларга дигәндә "бер батырлык өчен" бирелгән түбәнрәк дәрәҗәдәге бүләкне югарыдарак булган икенче бүләк белән "алыштырырга закон кушмаса", үзләренә дигәндә, законнар аша сикереп, күкрәкләренә сыйдырып булмагач, арт якларына чыкканчы дүртәрбишәр йолдыз, унар Ленин ордены тагарга тырышкан юлбашчылар илендә яшәп исән калу үзе бер могҗиза бит инде! Шулай итеп, Маков төркеменә дигән биш алтын йолдызның дүртесе Жуков, берсе Сталин күкрәгенә кунды. Әмма аларның бу йолдызларга ихтыяҗы юк иде! Тумыштан сирәк сәләткә ия, хәтта ки даһилык кабилиятеннән мәхрүм булмаган, гомумән алганда, бик һәйбәт, ифрат та сирәк бу кешеләрне бары тик шушы системаның йолдызлык чире генә шулай ваклаган иде бит! Урыс халкының тупсага ташлап кителеп, кулдан-кулга күчкән баласы, баласыннан бөек сугыш остасы - гаскәрбаш булып өлгергән Георгий Константинович Жуков үзенең Калуга өлкәсендәге Стрелковка авылының карындык тәрәзәсенә кадәр җиргә сеңгән ярлыдан да ярлы ызбасында туып үскәнлеген белә, бу хакта онытмаган иде. Анда кайчандыр аның "әбисе" - аңа фамилиясен калдырган баласыз хатын Аннушка Жукова яшәгәнен, Георгийның әтисен ике яшьлек чагында асрамага алганын да белә иде. Малайны әле өч айлык чагында үз әнисенең, "Минем улыма Константин исеме кушыгыз" дип, икенче бер кеше тупсасына ташлап киткәнен дә, шушы исем бирелгән малайның, инде 8 яшендә үги әнисе Аннушка үлеп киткәч, авыл итекчесенә вак кадак биреп торучы булып ялланып исән калганын да белә иде.
Әтисенең оста итекче булуы, аның үзен дә яхшы итекче итеп тәрбияләве турында тырыша-тырыша, корыч каурыен шыгырдата-шыгырдата анкеталарын, тәрҗемәи хәлләрен тутыра иде. Биредә телисеңме син, теләмисеңме, урысның икенче бер үзенчәлекле даһие Антон Павлович Чеховның "Авылга бабайга" дигән хикәясенең төп герое итекче малай Ванька Жуков хәтергә килми калмый. Беренче һөнәре итекче булган Георгий Константинович Жуков ун миллионлы армия гаскәрбашы булып фашизмны җиңеп чыгуга зур өлеш кертте. Исән калды! 
VI бүлек
Алар гына исән түгел. Әгәр исән булып, кадер-хөрмәт күреп яшәсә, маршал Жуковтан чирек гасырга яшьрәк өлкән сержант Газетдин абзыйга әле яшисе дә яшисе иде. Янагыш авылына кергәндә - зират. Капкадан кереп, алга атласаң, Ватан сугышы каһарманы Газетдин Казыйхан улы Заһитов каберенә барып төртеләсең. Ул биредә бер учма иген башагын хәтерләтеп, бар нәселе, ата-анасы, туганнары белән бергә ята. Агач яфракларын шыбырдатып, җилләр аларга Тукай шигырьләрен укый, "Тәфтиләү", "Кара урман"нарын көйли... Биредә, кабер тынлыгында, яшисе килү теләге тагын да көчәя. Капкага карап, кабер кырына бассаң, сул якта - Урал, уң якта - Идел. Нинди мәгърур киңлек! Каяндыр тальян моңнары ишетелгәндәй була. Алар Газетдин уйнаган аккордеон моңнарына әверелә. Ул гармунның да язмышы хуҗасыныкына тиң булды. Юкка гынамыни халыкта "мал иясенә охшый" дигән гыйбарә яши. Камай МТС ында эшләгәндә, "Басудан кайтып керә алмыйм. Вакыт юк, туган. Гармун күреге искермәсен. Күрек искермәсә, гармун телләре искерми. Ичмасам, син уйна, син уйнарга өйрән!" дип, ул трофей гармунын үзенә килен төшереп биргән кияү егете Галимҗанга бүләк иткән иде. Галимҗан өйрәнә, хәтәр генә лезгелдәтә дә башлаган иде. Әмма Газетдин үлеме моңны өзде. Газетдин үлеменнән соң хатыны Янагыш кешесе булган лесникка тормышка чыкты. Нишлисең, тормышның үзенең язылмаган кануннары, үкенечләре бар. Галимҗан өйдә юкта Камилә гармунны алып китә. Ә ире бер исерек чагында, көнләшеп, трофей гармунны балта белән чапкалый. Әмма үлмәгән ул татар гармуны! Яши ул моңнар! 