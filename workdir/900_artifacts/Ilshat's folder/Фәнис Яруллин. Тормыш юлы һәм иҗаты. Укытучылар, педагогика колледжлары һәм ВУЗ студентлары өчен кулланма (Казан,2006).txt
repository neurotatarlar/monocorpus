
Әдип иҗаты бүгенге көнгә кадәр ачылып бетмәгән тема булып кала бирсә дә, көндәлек матбугатта басылган мәкаләләр шактый җыела. Аларны сайлау, укучыларга тәкъдим итү җиңел түгел. Шуңа күрә, китапның максатын күздә тотып, укучыларга әдип иҗатын күпмедер дәрәҗәдә тулырак итеп ачучы, татар әдәбияты үсешендә аның ролен һәм тоткан урынын билгеләүче мәкаләләргә өстенлек бирелде.
Әле һаман армый-талмый иҗат итүче, кырык алты китап авторы, бүгенге көндә татар әдәбиятында әйдәп баручыларның берсе булган Ф. Яруллин иҗатын, аның турында әйтелгән фикерләрне, язучыга килгән кызыклы һәм гыйбрәтле хатларны бер китапка гына сыйдырырга мөмкин түгел, билгеле.
Бу китапны укып чыккан кеше Ф. Яруллин феномены ничек тууын, иҗат белән автор шәхесенең заман һәм чорлар аша үсә баруын аңлар. Талантның төрле вакыт яссылыгында төрлечә үзгәрә баруын һәм шул ук вакытта авторның үз позицияләреннән чигенмәвен күрер.
Бу китап татар теле һәм әдәбияты укытучыларына, студентларга, фәнни хезмәт язучыларга кыйммәтле чыганак булыр дип ышанабыз.
Сәүия Хәкимова
филология фәннәре кандидаты
ТҮЗЕМНӘР ГЕНӘ БӘХЕТКӘ ЛАЕК
Фәнис Яруллин.
Җир шарының төрле кыйтгаларында бу исемне ишетмәгән берәр татар гаиләсе, соңгы утыз биш ел эчендә аның китапларын укып үсмәгән берәр татар баласы калдымы икән? Ай-һай, юктыр...
Татарстанның ерак почмагында — Ютазы районының Кызылъяр авылында туган, шунда сигез класс тәмамлаган, хәрби хезмәткә алынганчы "Татнефть" берләшмәсендә монтер булып эшләп йөргән егет була Фәнис. Гап-гади авыл егете...
Бүген исә Фәнис Яруллин — күренекле татар әдибе.
Артта — үтелгән гомер... Ә күз алдында һаман ямьле Ык буйлары, аның тугайлары, болыннары... Малай чакта, егет чакта җиләк җыеп, кызлар белән куышып уйнап йөргән киртләч тау битләре... Әллә алар бары да татлы төш кенә булдымы икән соң?..
...1958 елның кояшлы, көләч июль көне. Хәрби күнегүләр. Совет Армиясе солдаты, укчы-радист Фәнис Яруллин өчен әнә шул көләч кояш кинәт сүнде. Егерме яшьлек комсомолец егет караңгы, ерак бушлыкка очты... Аннары... Аннары — госпиталь...
Муен һәм арка умырткалары сынган... Йокысыз төннәр, операция бүлмәләре. Перевязкалар. Әнисенең яшьле күзләре...
Тагын хастаханәләр: Урыссуда, Баулыда, Казанда...
Казанда...
Казанга кадәр Ф. Яруллинның тормышында зур үзгәреш булды. Мәктәптә укыганда ук рифмалап такмаклар чыгарырга һәвәслеге бар иде. Хәзер ул чынлап торып яза башлады. Яза башлады, дип әйтүе генә ансат! Ничек башланды соң әле ул? Яшерен-батырын түгел: үлем турында да аз уйланмады Фәнис. Җан көеге булып яшәүдән ни мәгънә бар?! Тукта, ә Н. Островский? Әнә ул ничек яшәгән. Һәм ничек кенә яшәгән әле! Димәк, көрәшергә, соңгы сулышка кадәр бирешмәскә кирәк... Инде Фәнис башын бора ала, аз булса да, куллары хәрәкәтләнә иде. Каләмне уң кул бармаклары арасына кыстырып, уңына караганда бераз хәрәкәтчәнрәк сул кулы белән терәтеп этеп йөртергә ни гомер өйрәнде икән ул?
Һәм менә Фәнис яза! Шигырьләр, хикәяләр яза...
Дөрес, тәүге шигырьләре республика матбугатында күренә башлаганчы да күп вакытлар үтте әле. Авыру егетне өенә кайтарып салганнан соң, янә дүрт ел вакыт кирәк булды моңа. Әнә шулай, баштарак, дөнья бетте, кояш сүнде кебек тоелган иде. Шуңа күрә беренче шигырьләре төшенке хислерәк булдылар шикелле.
...Гомер буе җыйган күкрәк көчен
Сынар чакта эшнең зурында,
Канатлары сынган бөркет кебек
Ятамын мин, дуслар, урында...
Башта шулай үз авыруын, үз язмышын кешеләргә ишеттерергә тырышып кулына каләм алды Фәнис Яруллин. Көннәрдән бер көнне, 1962 ел башларында булса кирәк, тәвәккәлләп, балалар газетасы "Яшь ленинчы"га хат юллады ул, хаты белән бергә берничә шигырен дә җибәрде. Ничек кабул итәрләр икән аның шигырьләрен Казанда? Түземсезләнеп җавап көтәргә генә калды...
...Мин ул вакытта "Яшь ленинчы"да әдәбият-сәнгать бүлеге мөдире булып эшли идем. Фәниснең хаты минем кулга килеп керде. Шигырьләре, дөрес, өйрәнчек кенә әле, әмма сәләт чаткылары бар иде. Аларның, бераз төзәткәләгәч, газетада бирердәйләрен сайлап алдык... Үзем дә белмим, никтер тынычлыгымны җуйдым. Хат авторы ни яше, ни белеме турында бер сүз дә язмаган. Язу-почеркы да бик сәер, табигый түгел шикелле. Мине төрле сораулар борчый: "Шигъри сәләте сиземләнеп торган бу кеше кем? Яшьме ул, картмы? Ни өчен барсын да әйтеп язмаган?" Ниндидер бер аңлашылмас көч мине Фәнис янына барырга өнди иде.
Түзмәдем, җыендым да юлга чыктым.
1962 елның шактый салкын, аяз февраль ае башлары иде. Мин Кызылъяр авылына килеп төштем. Сораша-сораша, Фәнисләрнең йортын эзләп таптым.
Мин барып кергәндә, түрдәге тәрәзә буендагы караватта кулларын баш астына куйган, ак күлмәкле, аксыл-ябык чырайлы яшь кенә бер егет ята иде. Күзләре җете тере үзенең! Йөрәгем кысылып куйды: йа Хода, бу — Клячкин хастаханәсендә ятучы Тукай үзе түгелме соң?! Тукайның нәкъ шундый фоторәсеме бар ич. Булса да булыр икән шулкадәр охшашлык!
Без бер-ике авыз сүздән үк бер-беребезне аңлаштык, күптәнге дуслар-танышлар шикелле сөйләшеп киттек. Фәниснең шигырьләрен укыдык... Соңрак ул:
Бер кешегә дустым артты бүген,
Бер кешегә дөньям киңәйде,— дип шигырь дә язды.
Икенче көнне Фәнис укып чыккан мәктәпкә бардым. Анда укытучылар, укучылар белән очраштым. Авыру егет турында әрнеп тә, кызып та сөйләдем: Фәнисне бөтенләй онытканнар икән. Оялттым да бугай үзләрен. Казанга кайтышлый, Ютазыга сугылып, райкомолда да сөйләшеп чыктым.
Шуннан башланды...
Казанда кайбер эшләр майтаргач, Фәнискә хат юллаганмын. Ул хатның күчермәсен әле эзләп таптым. Анда мондый юллар бар икән: "...Сездән киткәнгә ун көн дигәндә ике газетада күтәреп чыга алдым үзеңне. Син инде күргәнсеңдер, шулай булса да җибәрәм әле. Минем әйберләр ошадымы? Нәрсә җитми? Нинди мәсьәләләр күтәрелми калган? Яз әле. Шигырьләреңә шактый кул тыгарга туры килде. Минем төзәтмәләрдән ризамы син?
Инде эшләнгән эшләр турында кыскача...
Кайтуга, дәфтәреңнән шигырьләреңне сайлап, эшкәртеп, машинкада бастырырга кирәк иде. Бу эшкә ике көн вакыт китте. Менә егермеләп әйбереңне сайлап бастырдым. Үзеңә дә җибәрәм, сакла һәм җыеп бар. Үзең турында язып 3—4 көн үтте. Аларны иптәшләргә укып, газеталарга тәкъдим итеп йөрдем. Ниһаять, син дөньяга чыктың, Фәнис!
...Бер биш-алты шигыреңне "Совет әдәбияты" журналына бирдем. Апрель санында чыгарачаклар. Кыска шаяруларыңны, Шәүкәт Галиев белән киңәшеп, "Чаян"га тәкъдим итәргә исәп. "Ялкын"дагы әйберең икенче санда чыгып килә, озакламас. Подписканы, шигырең чыккач, шуның гонорарына яздырырлар. Өченче саннан ала башларсың. "Яшь ленинчы"га подписка алдым синең исемгә. Квитанциясен җибәрәм. Шулай ук марттан башлап газета үзеңә киләчәк. ...Дәфтәреңне җибәрәм. Мин кушканнарын төзәтеп эшлә.
...Укучылар киләме? Хәзер, газетада күтәргәч, килүчеләр күп булыр. Үзеңне иркен тот, дәрәҗәңне төшермә, кирәген таләп ит, тыйнаксызлык та күрсәтмә.
...Апа (исемегезне дә белми кайтканмын, гафу итегез!), бик борчый башласалар, карагыз инде, Фәнисне җәйгә Казангамы, башка җиргәме больницага салу турында хәл итәргә тырышабыз..."
Фәнис исә җавап хатында болай язган: "...Тормыш бөтенләй үзгәреп китте. Һәркөн саен диярлек мәктәптән киләләр. Райкомолдан да килделәр. Китап-журналларның төрлесен китереп кенә торалар. "Тугызынчы класста укыйсыңмы?" — дип килгәннәр иде. Алтынчы классның алгебрасын калдырып, кабатлый торырга кушып киттеләр. Бик онытылган икән..."
Икенче бер хатында: "...24 майда Гомәр ага Бәшировлар килеп киттеләр. Алар дүртәү иделәр: Сибгат Хәким, Гомәр Бәширов, Рәшит Гәрәй, Абдулла Гомәр ("Совет әдәбияты" журналы редакторы)..." — дип язган...
Сүз уңаеннан, Абдулла Гомәрнең искиткеч эшлекле һәм кешелекле шәхес булганлыгын да ассызыклап әйтеп үтәргә кирәк. Аларның, җыелышып, Фәнис янына барып кайтулары бик яхшы булды. Үз күзләре белән күреп кайткач, Абдулла Гомәр, җиң сызганып, Фәниснең язмышын хәл итәргә тотынды.
Тагын бер хатында Фәнис: "...Бүген, 20 июньдә, мине Казан больницасына китерделәр",— дип яза.
Бу эшне дә Абдулла Гомәр оештырды, аның абруе зур иде.
Аннары тагын бер гыйбрәтле вакыйга.
Фәнис бу хастаханәдә бер еллап яткач,— кем әле... Рита Григорьевна иде бугай... — бүлек мөдире иде шикелле, шул минем белән бер сөйләшүендә: "Без Яруллинны һәрьяклап тикшердек, булдыра алган кадәр дәваладык. Медицина бу очракта көчсез, аны аякка бастырып булмый. Йөрәге таза, ихтыяры нык егет. Язсын... Әмма без аны еллар буе клиникада тота алмыйбыз..." — дип кисәтте. Аяусыз кырыс, әмма хак сүзләр иде болар. Нишләргә? Йөри торгач, вакытлыча булса да бер җае табылды: Фәнисне "Бәкер" санаториена озаттылар. Әмма бит анда да гомер буе яшәп булмаячак. Димәк, Казанда фатир алу мәсьәләсен дә хәл итәргә кирәк. Чөнки Фәнисне ерак Кызылъярына кайтарып җибәрсәк, укуы да өзеләчәк, язуы-иҗаты да үсеп китә алмаячак иде. Янә Абдулла Гомәр ярдәмгә килде. Яңадан Казанга кайтарып, берничә хастаханәдә янә берничәшәр ай яткач, ниһаять, Фәнискә мин яшәгән тирәдәнрәк бер бүлмәле фатир бирделәр. 1963 елның сентябре иде инде.
Әмма анда да эш шома гына барып чыкмады әле. Ордер алырга кирәк, ә Фәниснең бер документы да юк икән! Миңа бирмиләр — фатирым бар. "Әдәбият җене" кагылган, флотта хезмәт итеп кайткан Котдус Дәүләтшин исемле бер егет бар иде. Аның хикәяләр язгалап йөргән чагы. Ышаныч кәгазе яздыртып, ордерны аңардан алдырдык. Яңа фатирда урын-җир, өстәл-урындыклар да булдырылды. Эш көйләнде шикелле. Фәнис хастаханәдән законлы үз фатирына күченде. Ә, юк икән әле! Алай гына булмый икән. Карыйм: Фәниснең әнисе Гафифә апа йөгереп килеп җиткән: "Марс, безне фатирдан куалар! — ди.— Бер тәүлек срок бирделәр..." Апаның күзләрендә яшь. Баксаң, икесенең дә паспорт-фәләне булмагач, "алдапйолдап фатир алгансыз" дип, ниндидер бер томана түрә кисәге шулай маташтыра икән. Мин янә Абдулла Гомәргә кердем. Килеп туган хәлне аңлаттым. Абдулла аганың күзлеге астында ачулы күзләре ялтырап китте. Ул телефонга үрелде: "Алло! Эчке эшләр министрлыгымы? Мин Язучылар партия оешмасы секретаре Гумеров булам. Иптәш Япеев кирәк иде. Срочно! Бик мөһим эш!" Абдулла Гомәрнең шундый ышанычлы һәм кырыс сөйләшүенә исем китеп торам. Тоташтырдылар бит үзен министр Салих Япеев белән! Абдулла ага кыска гына итеп Фәниснең кемлеген сөйләп бирде, мәсьәләне аңлатты, миннән сорап, Фәнисләрнең йорт адресын хәбәр итте. Соңыннан: "Рәхмәт, иптәш Япеев! Ышанабыз!" — дип сүзен бетерде. Ике көннән соңмы, паспорт бүлекчәсеннән өйләренә килеп (бернинди документларсызнисез!) телдән әйтүләренә генә ышанып, Фәнисләргә паспорт бирделәр, пропискага кертеп киттеләр.
Менә шундый игелекле, кайгыртучан шәхес иде Абдулла ага Гомәр! Шундый абруйлы-дәрәҗәле иде Салих Япеев! Аларны сагынырга гына кала...
Фәнис Яруллинның ул чордагы тормыш-көнкүрешен тәфсилләбрәк белергә теләгән укучылар аның "Җилкәннәр җилдә сынала" дигән автобиографик повестен алып укый алалар. Фәнис зур әдәбият мәйданына әнә шулай аяк басты.
Әмма әдәбият олуг тау икән — аңа менәргә дә менәргә икән; шигърият диңгезе тирән-чиксез икән — анда йөзәргә дә йөзәргә икән. Ул сызлауларыңны да оныттыра, тормышка мәхәббәт тә өсти икән. Сигез класс белем белән генә әлләни ерак китеп булмасын аңлады ул. Әле хастаханә палатасында ук урта мәктәп программасы белән укый башлаган иде, фатирга күченеп Казан кешесе булып киткәч, кичке эшче-яшьләр мәктәбе укытучылары һәм укучылары, җитен комбинаты, мехкомбинат кызлары Фәнистән өзелмәделәр. Фәниснең тар гына бүлмәсе уку классы да, кирәксә, уен-көлке, җыр-биюләр өчен сәхнә дә иде шикелле. Яшьләр бит! Тормыш янә бер баскычка күтәрелеп китте, көннәр тыгызланды, вакыт җитми башлады. Шул көннәрдәге запискаларның берсендә Фәнис: "Бу эшләгән кеше вакытны ничек җиткерәдер инде?!" — дип яза. Авыру шагыйрьнең иҗади канатлары әнә шулай ныгыганнан-ныгый барды.
Иң бәхетле минутларым —
Эштә үткән минутлар...— Фәнис Яруллинның ихластан әйткән сүзләре бу.
"Яшь ленинчы" һәм "Татарстан яшьләре" газеталарына Фәниснең хәлен, тормыш-көнкүрешен сорап хатлар күп килә иде. Һәр ике газета, үзләренең укучыларына әледән-әле аның турында хәбәр итеп, шигырьхикәяләрен бастыра тордылар.
...Әле Казанга килгәнче, Кызылъярдан 1962 елның апрелендә язган хатында Фәниснең: "Шигырьләр, сез әйткәнчә, 1963 елда яшь шагыйрьләр җыентыгына эләгә алса, бик яхшы булыр иде, аерым китап итеп чыгаруны алай тиз генә өмет итеп булмый инде. 1964 елда чыкса да бик яхшы булыр иде әле, исән булсак, 1964 ел бик тиз килеп җитә ул",— дигән өмет-хыялы бар иде.
Юраганы юш килсен өчен Фәнис күп тырышты: укыды, язды, бертуктаусыз шигъри каләмен чарлады. Казанга килгәч, тормышы азмы-күпме көйләнгәч һәм... өйләнгәч, дип тә өстик — ул тагын да илһамланыбрак иҗат итә башлады.
Һәм, ниһаять, менә ул беренче китап! Коймак калынлыгында гына булса да, беренче китап! "Мин тормышка гашыйк" исемле ул китапчык, өмет-хыялдагыча, 1964 елда басылып чыкты. Миңа бүләк итеп биргән нөсхәсендә Фәнис болай дип язып куйган: "Марс абый! Бу китап — икебезнең иңгә-иң куеп эшләү җимеше. Әгәр уңышларым булса, аларга үз уңышың итеп кара. Ф. Яруллин". Әйе, яшермим: мин дә Фәнистән ким шатланмаганмындыр ул китап өчен, мин дә бәхетле идем.
Шул ук елда "Комсомольская правда" газетасы үткәргән Бөтенсоюз әдәби конкурсында Фәнис Яруллинның шигырьләре икенче бүләккә лаек булды. Аңа Советлар Союзының төрле почмакларыннан хатлар килә башлады. Бу инде ил күләмендә танылу иде. Фәнис, иҗат шатлыгы белән бергә, яшәү шатлыгы да кичерә иде. Тулы канлы яшәү шатлыгы иде бу. Ләкин яуланасы үрләр алда иде әле.
Иң элек югары белем алырга кирәк иде. Аның әле һаман да укырга теләвен (һәм әле кайда? Университетның үзендә!) ишеткәч, Фәниснең әнисе ах! итте. "Тәнеңдә чыкмаган җаның гына бар бит, балакаем!" — дип өзгәләнде ул.
Ләкин Фәнис чигенмәде, үзенекен итте. Казан дәүләт университетының татар теле һәм әдәбияты бүлегенә читтән торып укырга керде. Урта мәктәп укытучыларын университет укытучылары алыштырды. Инде алар Фәнис фатирына сукмак салдылар. Бу уңайдан кызык кына хәлләр дә булгалаганын искә төшерик әле.
Бервакыт Зәет Мәҗитов белән очрашам. Зәет — үзе шагыйрь, фәннәр кандидаты, университетта совет шигърияте курсын укыта иде. "Йә, Фәнис ничек? Уртак тел таба аласызмы? Теше үтәме?" — дип сорыйм Зәеттән. Беләм инде юкса: Фәнис булдыра укуны! Зәет — йомшак күңелле кеше, аңарда укып чыккан бүгенге күп кенә әдипләр моны хәтерлиләрдер. Ул көлемсери: "Фәнисме?.. Беркөнне Бөек Ватан сугышы чоры шагыйрьләреннән кайсысыдыр турында сораганда: "Син аның иҗатын болай да беләсең инде, әйдә, шигырьләреңне генә укып утырыйк әле",— дигән идем: "Юк, Зәет абый, шигырьләр торып торсын. Син ул чор шагыйрьләренең кемнең кемлеген сөйлә миңа. Каһәрле утыз җиденче елларда үзләрен ничегрәк тотканнар алар?" — димәсенме егетем! Аны шагыйрьләрнең иҗаты гына түгел, шәхес буларак, язмышлары да кызыксындыра икән!"
Ә Ибраһим Нуруллин — Тукайны "су урынына эчә" торган әдәбият галиме: "Үҗәт-тырыш ул Фәнис! Кирәксә, бәхәсләшергә дә ярата, тиз генә сүзен дә бирми",— дип сөйли торган иде.
Менә шулай тырышып, бернинди ташламаларсыз укыды Фәнис. Университетны уңышлы тәмамлады. Хәзер инде ул — тирән мәгълүматлы, чын мәгънәсендә зыялы әдипләребезнең берсе...
Бер шигырендә Фәнис:
Кешеләргә бурычым бар:
Алар хаклык табыштылар,
Алга юллар салыштылар...— дип язган иде.
Әнә шул "алга юллар салышучыларның" берсен, укучылар күзеннән читтәрәк калып килгәнен, Фәниснең фәрештәсен — гомер юлдашы Нурсөяне аерым телгә алырга кирәктер. Нурсөянең дә һәр көне, һәр төне Фәнискә тиң батырлык, олы йөрәклелек сорый. Фәниснең уңышлары — аның уңышлары, Фәниснең сызланулары — аның сызланулары...
Әйткәнемчә, Фәнис янында яшьләр — бигрәк тә кызлар! — күп була иде. Шулар арасында — Нурсөя... Чандыр гына гәүдәле, җитез-йөгерек, чибәр кыз... Сөйкемле сөякле кыз... Барган саен диярлек мин аны Фәнис янында күрә идем. Алар инде күз карашлары белән генә аңлаша башлаган иде... Икесе үзара килешеп-аңлашып беткәч, Нурсөя Фәнис янында берничә ел яшәде. Ул еллар һәр икесе өчен дә сынау чоры иде...
Фәнис белән Нурсөянең өйләнешүен "Татарстан яшьләре" газетасы хәбәр итте. Газета битендә аларның бик матур фоторәсемнәре дә басылып чыкты. Һәм менә Нурсөя Фәнис белән бергә, аның белән һәрвакыт янәшә. Ул үзенең рух ныклыгы, ихтыяр көче белән Фәнискә тиң булды. Язмыш ялгышмаган, аларны белеп кавыштырган. Нурсөя — Фәниснең илһамчысы. Ул булмаса, белмим, Фәнис Яруллин дигән язучы әдәбиятта шундый үрләр яулый алыр идеме икән? Нурсөя, шул чандыр кыз, Фәнисне тар бүлмәдән киң дөньяга алып чыкты. Ул, укып, машина йөртергә хокук алды. Машиналы да булдылар. Туган авылларына кайтып, дус-ишләргә барып йөрергә мөмкинлек туды. Бакча алдылар, йорт салдылар. Фәнис үз бакчасында ял итә, иҗат итә ала. Шул машина алу галәмәтләреннән соң Фәнис "Әнә килә автомобиль" дигән бик көлкеле комедия язды. Аны тамашачылар карап туя алмадылар.
Фидакарьлегең өчен рәхмәт сиңа, Нурсөя!
Игелекле, ярдәмчел кешеләр турында бу очракта күп сөйләргә булыр иде. Алар һаман да Фәнис яныннан өзелмиләр. Шуларның тагын берсен — "Татнефть" акционерлык җәмгыяте генераль директоры Ринат Галиевне — аерым әйтеп китәргә кирәктер. Ул Фәнис Яруллинның шигырьләр китабын эш бүлмәсендә, өстәл өстендә тота. Авыр минутларда, күңел төшенкелегенә бирелә башлаганда, Фәниснең шәхси батырлык үрнәгеннән, аның шигырьләреннән үзенә көч ала, егәр ала. Кайчандыр "Татнефть" берләшмәсе монтеры булган Фәниснең өчтомлык сайланма әсәрләре дә Ринат Галиевнең тырышлыгы һәм "Татнефть" акционерлык җәмгыятенең матди ярдәме белән нәшер ителде. Юкса әдипләребез белә: ай-һай авыр хәзер китап бастырып чыгарулары! Шул рәвешле, инде ничә еллар Ринат Галиев Фәнис Яруллинның тормышын-язмышын кайгыртып яши. Рәхмәт аңарга!
Эстафета булып күчеп бара
Яхшылык та, яман эшләр дә...
Юлчылар күк, әҗерен көтми генә,
Яхшылык ит икән кешеләргә.
Эстафета...
Фәнис Яруллинның тормышыннан ныклык үрнәге алып, аның әсәрләрен сокланып укый-укый, бер буын арты икенчесе үсә тора. Бу гомер эчендә татар гаиләләрендә ничәмә-ничә Фәнис, ничәмә Нурсөя үсеп җитте һәм үсеп килә...
Гел балкытыр идем үз иңемдә
Кешеләргә якты кояшны,— болай дип әйтер өчен гаҗәеп юмарт күңелле булу кирәк. Фәнис Яруллин — юмарт күңелле әдип. Яхшылыкка юмарт ул. Шуңа күрә дә аның ишеге һәрвакыт һәркем өчен дә ачык. Шуның өчен дә аңардан кеше өзелми. Кемнәрдер аның "Әнә килә автомобиль", "Әти килде", "Кызлар күңеле — тирән сер" кебек әсәрләрен театр сәхнәләрендә карап рәхәтләнгән дә бүгенге көн мещаннарының яңа кыланышларын сөйләргә килгән; икенчеләре "Җилкәннәр җилдә сынала" исемле автобиографик повестен укыган да авторны күреп шәхсән рәхмәт әйтеп чыгарга дип кергән; өченчеләре исә... үз язмышыннан зарланырга, киңәш сорарга, рухи көч алып китәргә дип ишек ачкан... Әле менә Бөтендөнья татарларының икенче конгрессы көннәрендә аның ишеген ерак Австралиядән һәм Америкадан килгән кунаклар да шакыган иде.
Бу мәкаләдә без күбрәк Фәнис Яруллинның шәхси тормышы турында сөйләдек. Укучыларга шунысы кызыклырак булыр кебек тоелды. Юкса шагыйрьнең шигъри стиле, образлар системасы һәм башкалар хакында да озаклап, тәфсилләп фикер йөртергә булыр иде. Анысын тәнкыйтьчеләр өлешенә калдырабыз. Шуны гына ассызыклап үтәргә була: Фәнис Яруллин гади яза, халыкчан яза. Әйткәнебезчә, ул — күпкырлы талант. "Коеп куйган шагыйрь" генә түгел, менә дигән прозаик та, драматург та, балалар язучысы да. Кыскасы, күренекле әдип. Аның иҗаты — зур, бай иҗат. Тәнкыйтьчеләр, әдәбият галимнәре, ачыгыз Фәнис Яруллинның иҗат серләрен, шәрехләп халыкка җиткерегез! Ул моңа, һичшиксез, лаек...
Аның иҗатын күздән кичерсәң, хәйран каласың: күп эшләгән Фәнис, гаять күп! Әле алга таба да ул укучыларын еш сөендерер, яңадан-яңа әсәрләр иҗат итәр. Күреп торабыз: Фәнис Яруллинның иҗат уты әле һаман да дөрли, һаман ялкынлана...
Марс Шабаев
Казан утлары, 1998 ел, 2 нче сан
УЙЛАНА, ЭЗЛӘНӘ
Фәнис Яруллин командировкаларга йөреп "тормыш өйрәнү"дән мәхрүм. Әмма ул кайберәүләргә караганда тормышка якын. Күңеле белән якын ул. Үзе дә тормышның бер күзәнәге булып, аның шатлыкларын тоеп, кайгылары белән сызланып яши. Балачактан сеңеп калган, илһам чыганагы булган авыл тормышына органик бәйле ул. Иҗаты көннән-көн ачыла бару перспективасын мин шунда күрәм. Ул тормыш күренешләрен кычкырып торган декорациягә әйләндерми, реаль, тыйнак буяулар, җылы буяулар белән эш итә, тормышның үзе кебек гади, үзеннән аерылгысыз сурәтләр таба. Шигырьләрендә дә, хикәяләрендә дә моның матур үрнәкләре шактый. Санап чыгу кирәкмәстер, алар күз алдында.
Язучыны яшәткән, каләмен йөрткән, иҗатына көч биргән нәрсә — үз халкының язмышы белән бер булып яшәве, хезмәт итүе. Бу сыйфатлар Фәнис Яруллинда бар.
Шунысына сөенәм: Фәнис турында ташлама ясамыйча сөйләп була. Иҗаты шул дәрәҗәдә. Үзенең дә холкы әйбәт — ихлас күңелдән, күзгә туры карап, кимчелекләре турында да сөйләшеп була. Ул аларны исәпкә алып җиңә бара.
Рухи көче, тырышлыгы, эшчәнлеге белән Фәнис Яруллин күпләргә үрнәк була әле...
Шәүкәт Галиев
Казан утлары, 1968 ел, 4 нче сан
ФӘНИС ЕЛМАЮЫ
Фәнис Яруллин белән бер генә мәртәбә дә гәпләшеп утырганым юк. Шулай булса да, мин аны шактый яхшы беләм дип әйтә алам, аның турында сүз кузгалган чакларда рәхәтләнеп кушылып китәм. Күңеле белән нинди утта янулары, фикере белән нинди борчуларда яшәве хакында гына түгел, аның төсекыяфәтен дә сурәтләп бирә алам шикелле... Чөнки кешенең уйлары, хисләре белән аның тышкы дөньясында — килеше-килбәтендә — ниндидер бер уртаклык була. Фәнис — шагыйрь, шагыйрьнең исә эчке дөньясы — аның шигырьләрендә...
Мин Фәниснең һәр әсәрен укып барырга тырышам.
Яратмыйм ясалма чәчәкне,
Бик матур, бик күркәм булса да,
Яратам табигый гөлләрне,
Тамырдан өзүгә сулса да...
Шагыйрь күңелен аңламассың, аның һавага ашкан чаклары да, кылтайган, турсайган вакытлары да була, бер карыйсың, ул үз-үзенә шундый мәрхәмәтсез, икенче күз салганда инде — йолдыз тоткан кешедәй. Ф. Яруллинның алда китергән юллары да шундый бер кылану, үзе әйткәнчә, төчеләнү генә түгелме соң? Түгел! Түгеллеккә аның көндәлек тормышы шаһит. Беренче басылган "Мин тормышка гашыйк" китабыннан алып соңгыларына ("Май төне", "Бакчалар бәскә төренә", "Минем елмаю") кадәр аның иҗатына хас кыйммәтле бер сыйфат бар, ул да булса — эчкерсезлек, табигыйлек.
Аның йөрәк кыллары фальшь ноталарга бик сизгер. Китапларында аның йөрәге бар. Нәкъ шул нәрсә аны шагыйрь итеп күтәргәндер дә һәм әкрен-әкрен югарыга үрләтеп барадыр. Китапларында аның үз халәтен аңларга тырышкан, тормышта үзенең урыны турында уйланып язылган әсәрләре бар. "Ташкыннар", "Николай Островский белән сөйләшү", "Мин гомеремне томан аша түгел...", "Теләк" ("Мин тормышка гашыйк" китабыннан), "Яфраклар җиргә таралган", "Мин тормышны сөям", "Күбрәк калдырыр өчен", "Ике сонет", "Җәһәннәмгә чумдым кинәт" ("Бакчалар бәскә төренә" җыентыгыннан) һәм башка шигырьләрне шундыйлар рәтендә санарга була.
Тормыш бит ал да гөл генә булып тормый. Кеше башына әллә нинди авырлыклар, әллә нинди кайгылар килә. Шул чакта ул үзен ничек тота? — Хикмәт шунда. Димәк, чын мәгънәсендә кеше булып калырлык итеп ничек яшәргә кирәклеген күрсәтү — үзе бер батырлык. Кешеләр бәла-казаны планлаштырмыйлар. Ул үзе килә. Һәм ялгыз гына да йөрми әле. Шул чакта нәрсә эшләргә?.. Бу чакларда кеше рухи һәм физик көченә зур сынау уза. Авыр хәлгә төшкәндә аның үз-үзен тотышы, шушы хәлен җиңәргә көч табуы башкаларны чыныктыра.
Ф. Яруллин әсәрләре — аның икеләнүләре, җиргә, кешеләргә мәхәббәте, табигатьне сөюе, шаярыпкөлеп ятуы, бөтен халык белән күңелгә-күңел килеп яшәве — беренче чиратта шушы олы максатка хезмәт итә. Бу исә — бик зур кешелеклелек!
Шунысы шәп: беренче китабында шагыйрь күбрәк "мин дә шулай ярда калдым, тормыш өчен янган чагымда", "мин гомеремне томан аша түгел, ачык итеп килә күрәсем", "нәрсә эшлим сөйгән халкым өчен, нишләргә дә килми хәлемнән" кебегрәк сызланулар белдерсә, соңга табарак аның бу мотивлары югала, ул инде "авырлыкка туры карап яшим һаман, чөнки минем кешеләргә кирәгем бар", аларга күбрәк калдырыр өчен яшьнәп яшим, ди...
Аның (Фәнис Яруллинның. — С. Х.) беренче китабы әле яңа гына авылыннан аерылган егет тарафыннан язылган. Сайлаган темасы, образлары, мөрәҗәгать иткән адреслары — җыентыкның бөтен рухы шуңа дәлил. "Җир йөзендә күбрәк торган саен", "Әллә инде сагыну шул микән?", "Мин кайтырмын әле", "Язгы уйланулар" һәм башка шигырьләре — авылдан чыгып, шәһәр җирләрендә яшәп калган һәр кеше үз итәрлек әсәрләр...
"Бакчалар бәскә төренә" китабында да Фәнис Яруллин — авыл шагыйре. Аның шигырьләрендә һаман да күпчелек авыл атрибутлары — печән өсте, түгәрәк күмәчтәй ай, чишмә, болыннар, сирень куаклары, егетләр кәләш алган, карт-коры өйдән өйгә ашка йөрешкән көз айлары.
Һәр басуның була үз исләре,
Һәр басуның була үз шавы.
Кайдалыкны миңа сөйләп тора
Башакларның җилдә кымшавы,— ди шагыйрь.
Әмма шагыйрь иҗатына үзгәреш тә килеп керә. Хәтта сыйфат үзгәреше дип әйтер идем мин аны.
"Сиртмәле кое монологы", "Йорт һәм оек", "Кеше туды", "Кечкенәдән калган гадәт" шигырьләрен генә укып карагыз...
Менә шулай шагыйрьнең элекке һәм хәзерге мохите иҗатында бергә үрелеп үсә. Шагыйрь күңелендәге бу ике оеткының кайсысы киләчәктә өстенлек алыр, әйтү кыен, бәлки гомер буе алар шулай янәшә барырлар...
Фәнис Яруллин — үсештә, киләсе китаплары белән тагын да шатландырыр безне. Ләкин кисәтеп куясы да килә. Баштарак Ф. Яруллин коры фикер йөртүгә нигезләнгән шигырьләрне күп язды. Беренче китабына кергән "Аш нигезе", "Бияләй", "Донор", "Факел төпләрендә үлән үсә" кебек шигырьләр — шуның мисаллары.
"Гел балкытыр идем кояшны", "Ай", "Күңел" — бу шигырьләр инде соңгы җыентыктан ("Агачлар бәскә төренә"). Димәк, әле Ф. Яруллин корылыктан аерылып бетмәгән, әмма шул ук китаптагы дистәләрчә бик матур шигырьләр аның поэтик көче барлыгын раслап тора.
Шушы ике җыентык арасында Фәниснең "Май төне" дип исемләнгән хикәяләр китабы чыкты. Авторның беренче китабында ук сизелгән бер сыйфаты — күз яше аша елмаюы — биредә аеруча көчәя сыман.
Ф. Яруллин кешеләрне өзелеп ярата, аларның хәленә керә белә. Аның геройлары күңелендә әшәкелек юк, алар тормыш вак-төякләреннән өстеннәр. Шунлыктан булса кирәк, аның китапларын укыгач, күңелдә якты бер хис кала. Моңа аның җиңел юмор белән язылган әсәрләре дә тәэсир итәдер. "Көлү авазы", "Конфликтсыз гына", "Бушлай булгач", "Бишлек" хикәяләрендә автор кешеләрнең кимчелекле якларыннан җиңел генә, үз итеп көлә, аларны шелтәли. Хикәяләр җыентыгының тагын бер үзенчәлеге шунда: аның авторы бераз романтик. Автор күңеленең шушы хасияте аның нәсерләренә, шигырьләренә үзенә бер серле настроение бирә. "Су буенда", "Әлфирә", "Ике очрашу", "Тәүге мәхәббәт", "Ана чәчәкләр китерә" — шундыйлар. Җыентыкта 11 әсәр бар, дүртесендә вакыйга больницада бара. Әмма сыек кына моңсулык нурлары сизелсә дә (анысын да начар дияргә теләмим), якты тәэсир кала.
Фәнис Яруллин беренче шигырьләрен балалар өчен язган иде. Дөрес, шигърияткә аяк басканда, күп кенә шагыйрьләр шулай итәләр, әмма соңыннан үзләре канат чыгарган "оя"ны оныталар. Бу бик үк мактауга лаеклы хәл түгел үзе, шулай да шагыйрь табигатен көчләү дә килешмәс иде. Күз тимәсен, Фәнис беренче сукмагыннан бөтенләйгә тайпылмады, ул язганнарның күбесе балаларга, яшүсмерләргә адресланган. Соңгы китабы исә — "Минем елмаю" — тулаем балалар өчен...
Фәнис Яруллин шигыренә үз йөрәгенең бер кыйпылчыгын сала, шуңа аның әсәрләре укучы тарафыннан яратып кабул ителә...
Минем Фәнис Яруллинны күргәнем юк. Әмма шигырь китапларын укыгач, аның рухын татыгач, күптәнге танышым кебек сизәм. Менә әле дә ул кояш белән сөйләшәдер, алпан-тилпән атлап йөрүче бәләкәчне күзәтеп, елмаеп утырадыр. Бәлки, аның күзе сиреньнәргә төшкәндер. Әллә күңеле белән Ык буйларындамы?
Мин аның моңсулыгын тоям, елмаюын күрәм кебек. Кешелекле елмаюны, Фәнис елмаюын...
Хәмзә Зарипов
Идел, 1970 ел, 1 нче сан 
"БЕЗ ХАКЛЫКНЫ ИСБАТЛАРГА ТИЕШ"
(Татарстан комсомолының М. Җәлил исемендәге премиясе лауреаты шагыйрь Фәнис Яруллинның иҗат
портретына штрихлар)
Тарих шаһит: татар шагыйрьләренә беркайчан да зиннәтле сарайларда тыныч кына иҗат эше белән шөгыльләнергә насыйп булмады. Болгарның мәшһүр шагыйре Галинең маңгаена "кол" дигән мөһер сугылды, Мөхәммәдьяр гомере буе зират каравылчысы булып әрвахлар арасында көн күрде, даһи Тукай "Болгар"ның кысан һәм салкын бүлмәсендә күшегеп, шымчыларга, милләт исеме белән сату итүчеләргә каршы көрәшеп яшәде, Җәлил үлемсез әсәрләрен Моабитның кандала баскан үлем камерасында иҗат итте, Туфан, Намусның үзе шикелле чиста, керсез ак болытларга багып, Туган илен сагынды...
Әйе, үткәннәр безгә беренче чиратта гыйбрәт алу өчен кирәк, аннары гына — горурланыр өчен. Тарихның бу ике вазифасын дөрес аңламау еш кына канкойгыч сугышлар килеп чыгуга сәбәпче булды, милләтчелекне, бөек державачылык шовинизмын һәм, ниһаять, нацизмны барлыкка китерүдә "зур" роль уйнады.
Сүземне болай зурдан кубып башлавым тикмәгә генә түгел, билгеле. Чыннан да, татар шигърияте — гыйбрәтле, шагыйрьләренең язмышы белән гыйбрәтле шигърият. Шагыйрь язмышы — халык язмышы дип юкка гына әйтелмәгән ләбаса.
Бүген, шигырь язучыларның саны ишәйгәннән-ишәя барган бер вакытта, әдәби иҗат эше беренче карашка гадәти шөгыль булып та тоелырга мөмкин. Ләкин халкына фидакарьләрчә хезмәт итүче намуслы әдипләрнең язган һәрбер сүзе, һәрбер әсәре — һәр заманда зур батырлык ул. Шагыйрь әйтмешли, тыйнак батырлык!
Шагыйрь Фәнис Яруллинны да, һичшиксез, әнә шундый батырларның берсе, диясе килә. Язмышның иң кырыс шартларында дистәләгән китап язган, һәрбер әсәрендә көр күңелле оптимист җан булып яшәгән сынмас рухлы шагыйрьгә ничек сокланмыйсың да ничек дәшми каласың?!
Минем хакта берәү болай диде
(Мөһим түгел аның исеме):
"Жәлләп кенә аны күтәрәләр,
Әллә аны шагыйрь дисеңме"...
("Берәүгә")
Кайчандыр Фәнис Яруллин, кайбер начар ниятле, эчкерле адәмнәргә бераз үпкәләп, әллә рәнҗеп, әнә шулай дип язган иде. Әгәр чыннан да әлеге фикердә торучылар булса, алар бик нык ялгышалар. Фәнис Яруллинның әдәбиятта үз почеркы, үз йөзе, димәк, үз урыны бар. Аның күпчелек әсәрләре "Мин — Фәнис Яруллинныкы!" дип кычкырып тора. Янә килеп, без әдәби әсәр белән автор шәхесенең аерылгысыз икәнен дә истән чыгармаска тиешбез. Бу ике категорияне бер яссылыкта карау, янәшә куеп өйрәнү — әдәби тәнкыйтьнең методологик принцибы ич. Димәк, Ф. Яруллин әсәрләренә дә шул күзлектән чыгып якын килү зарур.
Әдәбият һәм шәхес. Бу җәһәттән Фәнис Яруллинны атаклы Николай Островскийның рухи туганы дип атап йөртү гадәткә кергән. Хак чагыштыру! Шулай әйтергә нигез бар: шагыйрьнең күпкырлы һәм талантлы иҗаты — томнар тәшкил итәрлек шигырьләре, повесть-хикәяләре, тәрҗемә һәм сәхнә әсәрләре, публицистик мәкалә-чыгышлары бар. Ә иң мөһиме — әсәрләрендә көчле рухлы, киләчәккә нык инанган, ихлас һәм якты җаны, күңеле бар!
Кайвакыт ирексездән уйлап та куясың: әллә шагыйрьнең төшенкелеккә бирелгән авыр минутлары бер дә булмыймы икән? Буладыр, һичшиксез, буладыр, ләкин шагыйрь иҗатында язмышны каргау, сыктау, сукрану кебек мотивларны очрата алмыйсың. Алай гына да түгел, Ф. Яруллинның шактый гына әсәрләре юмористик планда иҗат ителгән...
Татар шигъриятендә һәм тулаем әдәбиятында чын мәгънәсендә җитди-шаян әсәрләр иҗат итүче әдипләр алай күп түгел. Аңлашыла торгандыр, бу очракта сүз Туфан Миңнуллин, Шәүкәт Галиев, Мөхәммәт Мәһдиев, Гамил Афзал, Фаил Шәфигуллин, Гәрәй Рәхим, Роберт Миңнуллиннар иҗаты турында бара. Һәм, гомумән, иң кыен чакларда да җорлыкны, шаянлыкны саклап калырга тырышу безнең халыкның табигатендә бар. Җәлил хәтта үлем көтеп ятканда да шаян шигырьләр язарга үзендә көч тапкан. Бик тә гыйбрәтле, уйландырырдай факт бу.
Югарыда исемнәре аталган әдипләребез арасында Фәнис Яруллинның да кабатланмас үз тавышы, үз аһәңе, үз урыны бар.
Шушы урында шагыйрьнең "Карт һәм Үлем" дигән шигырен искә төшереп узыйк.
Менә биек таш кыя очындагы таш сарайда, үлемнән качып, өч йөз яшьлек бабай яшәп ята. Баксаң, әлеге сарайның ишегеннән үлем берничек тә үтеп керә алмый икән.
Ә беркөнне Үлем килгән,
Кыз сурәтенә кереп.
Билгеле, бабай кызга ишекне ача һәм шунда ук... җан бирә.
Сәер парадокс: яшәү һәм үлем кебек үтә дә җитди проблема хакында шаян тон белән язарга шагыйрьне нәрсә этәргән соң?
Бу уңайдан Туфан Миңнуллинның "Әлдермештән Әлмәндәр" дигән моңсу комедиясендәге Әлмәндәр хәтергә килә. Әлмәндәр — җирдә шактый озак гомер кичергән мәгърур ил карты. Шулай да ул дөнья белән бәхилләшергә һич кенә дә җыенмый әле. Ләкин Әҗәлнең карары катгый. Карт иртәме-соңмы якты дөнья белән саубуллашырга тиеш. Бу фаталистик финалның котылгысызлыгын тамашачы да күреп, сизеп тора. Ә үзе, әсәрнең буеннан-буена, күзләреннән яшь килгәнче көлеп, күңел ачып һәм шул ук вакытта туксан бер яшьлек Әлмәндәрнең күңел көрлегенә, җорлыгына сокланып утыра.
Т. Миңнуллинның әлеге әсәренә тукталуым юкка гына түгел. Ф. Яруллинның югарыда телгә алынган "Карт һәм Үлем" дигән шигырендәге карт белән Әлмәндәр арасында, миңа калса, шактый гына охшашлык та бар шикелле. Алар һәр икесе — үлемне көлкегә калдырган, ахыр чиктә аны җиңгән кешеләр. Ләкин урынлы сорау туа: әлеге картлар бу кадәр кодрәткә ничек ия була алган соң? Чыганак кайда? Чыганак бер генә: яшәүгә чиксез омтылышта, бетмәс-төкәнмәс ихтыяр көчендә, тормышны һәм кешеләрне ихлас яратуда!
"...Кешене елмайту елатуга караганда кыенрак",— дигән иде Фәнис Яруллин "Идел" альманахының 1982 елгы санында бер яшь авторга язган сүз башында. Аңлашыла ки, хәтта үзең сыкранганда, сызланганда да укучының күңелен күрә бел һәм аны уйланырга мәҗбүр ит, адәм баласына елар өчен сәбәпләр болай да җитәрлек — шагыйрьнең иҗат принцибын башлыча шушы рәвешле күзалларга мөмкин булыр иде.
Сүз башы дигәннән, Ф. Яруллин яшь каләмдәшләре иҗатына да гаять игътибарлы. Шуңадыр, күрәсең, шагыйрь янында яшьләр еш кунак була. Алар, танылган әдипнең бер хуплау сүзен ишетергә теләп, шагыйрьгә беренче кулъязма әсәрләрен алып киләләр, аталарча киңәшләрен тыңлыйлар, хәер-фатиха алалар. Һәм, әлбәттә, шагыйрь янында булу яшьләрнең рухи хәзинәсен тагын да баета, үз-үзләренә ышанычларын тагын да ныгыта төшә.
Фәнис Яруллинның мондый бер шигыре бар:
И әрем, һәр бөртегеңдә —
Тел өтәрлек ачы тәм.
Әллә син бу ачылыкны
Алдыңмы хакыйкатьтән?
Әйе, хакыйкатьнең үзе кебек ачы язмышлы шагыйрь батырларча яши, сынмас рухлы көчле шәхес, буйсынмас җан булырга өйрәтә.
Җәлилләр традициясе дәвам итә.
Газинур Моратов
Татарстан яшьләре, 1983 ел, 13 октябрь
ЯЗМЫШТАН УЗМЫШ ИР-ЕГЕТ
Фәнис Яруллин белән без, бертөркем язучылар, беренче мәртәбә аның туган йортында — Кызылъяр авылында танышкан идек. Өйрәнчек шигырьләре матбугатта күренә башлаган чакларында ук аның язучылар арасында танышлары, якын дуслары бар иде инде. Менә шул еллардан бирле без гаять үзенчәлекле бу тырыш егетнең һәр яңа әсәрен ифрат кызыксынып, юк, алай гына да түгел, иҗатындагы һәр уңышына чын күңелдән куанып каршы алабыз. Чөнки ул — үзенең яшәү рәвеше белән дә, игелекле әдәби иҗаты белән дә аерым игътибарга лаек ир-егет. Чөнки аның бөтен иҗат гомерен мин айлар, еллар буена сузылган тоташ батырлык, фидакарьлек дип атар идем. Бик борынгыдан килә торган "Язмыштан узмыш юк" дигән өметсез бер гыйбарә бар. Фәнис Яруллин менә шул фикер белән бәхәскә керде. Ул, кыенлыклар каршында каушап калмыйча, аяусыз язмышның үз өстенә ябырылган биниһая авырлыкларына каршы армый-талмый көрәшеп килде, мәгълүм ки, мондый көрәштә көчле ихтыярга ия булган ир-егетләр генә җиңеп чыга ала.
Фәнис Яруллинның күп әсәрләре, йокысыз төннәр караңгылыгыннан туып чыккан булуына карамастан, күңелләрне күтәреп җибәрүче җиңелчә юмор белән сугарылган була, укучыда якты уйлар, өметләр уята. Безнең әдәбиятта исә бу — сирәк очрый торган бик кадерле сыйфат.
Без, Ф. Яруллинның замандаш каләмдәшләре, аңа киләчәктә дә берни белән чикләнмәгән озын гомер, шатлыклы аяз көннәр, бәхетле иҗат куанычлары телибез.
Гомәр Бәширов
Социалистик Татарстан, 1988 ел, 9 февраль
БАТЫРЛЫК
Без бу сүзне күбрәк яу кырында, сугыш вакытында кылынган каһарманлыкка карата кулланырга ияләнгән. Һәм, чыннан да, татар халкының дошманга каршы юлбарыстай нык торуы дөньяда күпләргә, бик күпләргә мәгълүм. Моңа тагын бер мәртәбә ышану өчен, соңгы сугыш каһарманнарын гына искә төшерү дә җитә. Уртача мең кешегә туры килгән геройлар саны буенча татар халкы, мөгаен, ил күләмендә иң алдынгы урыннарның берсен алып торадыр...
Ләкин тормыш үз агышында хәлиткеч чорларны тудырып кына тора. Милләткә бүген тагын батырлар кирәк. Милләтне саклап калу өчен, халыкның яшәвен дәвам итү өчен, бүген яңадан каһарман йөрәкле ирләр сорала. Мәйданга тагын алар — батырлар чакырыла...
"Бүгенге батырлык" дигәндә, минем күз алдына язучы Фәнис Яруллин батырлыгы килеп баса. Аның язмышы безнең укучыга яхшы таныш...
Шау-шулы һәм артык ыгы-зыгылы бу тормышта без бик күп нәрсәгә ияләнәбез, күнегәбез. Шулай ияләнеп киткәч, күп кенә күренешләрнең асылына карарга да онытабыз, аларның тышкы чагылышлары белән генә очрашудан риза-канәгать йөри бирәбез... Шулай итеп, безнең күңел күзебез кысыла, сукырая бара.
Әнә шундый куркыныч сукырлык аркасында без үз янәшәбездә яшәүче батырлыкны да күрми башладык бугай...
Укучыга башта үзенең шигырьләре белән танылган Фәнис Яруллин бермәлне матбугатта беренче повестен бастырды. Әсәргә "Җилкәннәр җилдә сынала" дигән исем куелган иде. Әлбәттә, бу повестьның исеме үк безнең укучыга автор язмышы турында хәбәр итте. Аның Фәнис Яруллин тормышы турында булуы ачык иде.
Билгеле, тәнкыйтьтә бу әсәр турында шактый гына сүз булды. Повесть — язучының уңышы, дип бәяләнде. Хәзер исә сүзне бер сорау тирәсендә генә куертасы килә. Бу повесть укучыга нәрсә бирде һәм аның төп кыйммәте нәрсәдә иде?
Соңгы еллар тормышы кеше гомеренең бәһасен бик тә төшерде. Безнең зур-зур шәһәрләребездә хәзер кеше кыйнау, кеше үтерү бернигә дә тормый кебек. Без хәзер кинога керсәк тә, телевизор экранына баксак та — сугыш, үтереш, кыргыйлык күрәбез. Аңга тәэсир итүнең төрле чаралары аркылы моның гадәти нәрсә сыман булуы сеңдерелде. Яшь кешене яман адымнан саклый торган бер зур психологик киртә югалды.
Ә "Җилкәннәр җилдә сынала" повесте нәкъ әнә шул яктан көчле. Ул кеше гомеренең ни дәрәҗәдә кыйммәт икәнлеген күрсәтә. Аның гүзәллеген, зур хәзинә икәнлеген раслый.
Яшәүне тулы итеп тоя алу бәхетеннән аерылмаган укучыларга моны ничек итеп аңлатырга соң? Яшәү дигән гаять олы байлыкның теләсә нинди күләмдәге алтынга да биргесез бәһасен нинди юллар белән ачарга, төшендерергә?
Әйе, биредә бик тә саллы мисаллар, көчле дәлилләр кирәк! Повесть нәкъ әнә шундый күренешләр буйлап ага. Дөрес — ага! Һәм ул агымның дулкыннары әле балачак ярына килеп кага, әле бүгенге кырыс хакыйкатьнең ярына кагыла... Әнә шулай итеп, укучы күңелен бөтереп алырдай көчле агым хасил була...
Повесть бик тә тыгыз язылган. Анда драматик вакыйгалар берсе артыннан икенчесе ияреп үк килә. Трагедия янәшәсенә яшьлек хисләре дә килеп үрелә. Ә инде хисләр язмышы исә үзләре берничә китапка торырлык...
"Җилкәннәр җилдә сынала" повестенда гаҗәеп нечкә сурәтләнгән күренешләр, тирән психологик кичерешләр бар. Бигрәк тә повестьның икенче яртысы эчтәлек тирәнлеге, хис-кичерешләрнең җитдилеге, гыйбрәтлелеге белән аерылып тора. Анда яшәүнең бик күп төрле көчләре үзләренең чын асылында ачылып китә, тормыш күренешләре, тулы канлы булып, бар катлаулылыгында гәүдәләнә.
Ә тулаем алганда, бу әсәр кешенең физик һәм рухи батырлыгына багышланган бер героик симфония сыман кабул ителә. Зур каршылыклар, газаплар кичерү аша килгән җиңү әсәр ахырында олы тантана булып кабул ителә...
"...Урамнан бер каз бара. Ул, нәрсәгәдер хәвефләнгәндәй, озын муенын алга сузган. Ашыга. Аяк астындагы юлга карамый, шуңадыр күрәсең, әле түмгәккә абына, әле трактор эзенә төшеп китә. "Кыйгак, кыйгак!" — дип кычкырып куя үзе. Ләкин башка казларның аңарда гаме юк. Аларның кырыйларында пиппип килеп сөйкемле бәбкәләре кайнаша... Кыйгак, кыйгак!"
Үзенең "Кыйгак, кыйгак каз кычкыра" повестен әнә шулай башлап китеп, татар укучысының иң нечкә күңел кылларына кагыла язучы. Ялгыз каз дигәчтен, безнең җанны телеп нинди генә уйлар, нинди генә кичерешләр узып китми?! Гүя әнә шул ялгыз каз образы әллә кайсы гасырларда яшәгән бөтен ялгызларның моңын-сагышын үзенә җыйган, үзенә туплаган... Менә шушы бик тә сагышлы һәм ягымлы, үзенә тартып торучы образны күз алдына бастырып куя да әкрен-ипләп кенә кешеләр язмышына алып кереп китә безне язучы. Әсәрнең үзәгендә — ялгыз каздай ялгыз хатын Сәхия...
Ялгызлык. Һәр бәхетсезлек бик үзенчә булган кебек, заманыбызның иң зур бәлаләреннән берсе булган ялгызлык та кешегә үз юлы, үз сукмагы белән килә. Ләкин аның күпләргә хас типик билгеләре дә бар. Фәнис Яруллин үзенең Сәхиясе аша бу күренешнең социаль тамырларын, сәбәпләрен ача...
Бүгенге җәмгыятьнең ярты бәласе — хатын-кызга мөнәсәбәт дөрес булмаудан. Кешечә, гуманлы булмаудан. Нәкъ әнә шуңа күрә безнең яшь буын гаять дәрәҗәдә кешелексез һәм тәрбиясез булып үсә дә инде.
Фәнис Яруллинның "Кыйгак, кыйгак каз кычкыра" повесте үзенең әлләни зур булмаган күләме белән (ул китапта 90 бит чамасы урын били) гаять зур социаль мәсьәләләр күтәрә, уйландыра.
Танылган язучы Фәнис Яруллин бик күп сандагы әйбәт хикәяләр авторы да әле. Аның кайсы гына хикәясен алып карасаң да, ул тыгыз итеп, хис-кичерешләрне гаять киеренке тасвир кылып язылган булыр. Анда артык эпизодлар, артык персонажлар да очратмыйсың, шул ук вакытта барысы да гади генә, бик тә гадәти генә тасвир кылына.
Алайса, аның хикәяләре ничек, нинди юл белән тәэсир ясый соң, дияр кайберәүләр. Әйтик, Фәнис Яруллин хикәяләре үзәккә алынган тормыш күренешенең үткенлеге белән, аның тирән мәгънәви көче аша тәэсир ясый. Менә мисалларга мөрәҗәгать итик. "Фаҗига" исемле бер хикәяне алыйк. Монда барысы да табигый, ышандырырлык. Кыз — чибәр, ул кибеттә эшли. Ә егет әле армиядән генә кайткан. Шуңа күрә аларның тиз арада танышып китүе дә бик табигый килеп чыга. Яшьләр эшне кызу тота, вакыйгалар кинодагыча ук куера башлый. Егет өйләнергә үк уйлый. Ләкин кыз үзенең кибетеннән һич аерылырга теләми, чөнки аракы сату аның өчен күңелле эш, үзе дә исерткечне еш каба. Ул хәтта балага узгач та әлеге чиреннән котыла алмый. Нәтиҗәсе инде безгә тормыштан да бик билгеле: аларның балалары зәгыйфь булып туа...
Кайсыбер "эстет"лар, бәлки: "Шул да булдымы яңа эчтәлек?" — диярләр. Ә без аларга болай җавап бирик: "...моның ише, реаль яшәеш хикәяләре әдәбият өчен дә, кешеләр өчен дә мең мәртәбә кирәгрәк! Мең мәртәбә әһәмиятлерәк! Чөнки боларда — чын тормыш асылы. Кешеләрнең олы бәласе, олы кайгысы. Андый фаҗигаләр турында әле безгә язарга да язарга гына!.."
"Иҗаттагы батырлык" дигәндә, минем күз алдыма кабат-кабат Фәнис Яруллин килеп баса. Утыз елдан артык гомерен урын өстендә ятып иҗат итүче шагыйрь Фәнис Яруллин!
Авыруым артык борчымый,
Ахры, күнегеп киләм...
* * *
Тик ишетсәм балаларның
Чыр-чу килеп уйнавын,
Берәрсе үз әнисенә
Яратып сыенганын —
Тоям йөрәктә нәрсәдер
Чеметеп-чеметеп куйганын...
Биредә без аның бер шигыреннән өзек кенә китердек. Ләкин анда әсәрнең төп рухы, асыл эчтәлеге шактый тулы чагыла. Шуңа күрә Фәнис Яруллин тарафыннан инде 1965 елда ук язылган һәм шагыйрь иҗаты өчен шактый характерлы булган бу шигырь турында хәзер укучы белән бергәләп тә уйлана алабыз. Безнең күңелне ул ни рәвешле яулый соң?
Шигырь хакында уйлана башлау белән шунысын танырга мәҗбүр булырбыз: бу әсәрдә шагыйрь үзенең йөрәк серен батырларча — күңел түрендәге хисен бер дә яшермичә, эчкерсез рәвештә, ихластан ачып сала. Ул, һич тә курыкмыйча, үз укучысын йөрәк түренә үткәрә... Шагыйрь риясыз, киң күңелле кешеләрчә уйлый, шуларның яшәү һәм уйлау җирлегенә таяна. Чынлыкта нинди булса, мине шулай кабул итегез...
...Моңа кадәр тормыш мине
Сукмаса һәм какмаса,
Яңаклыйсы урыннарда
Баштан сыйпап якласа;
Тормышның мин бу кадәрле
Кадерен белмәс идем,
Һәр уңышка, һәр табышка
Болай сөенмәс идем.
Менә бу шигырьне инде поэзиядәге бер генә метафора да, бер генә ассоциатив фикер дә алыштыра алмый. Биредә инде кайнар язмыш, җилле-давыллы язмыш ярылып ята! Биредә инде уйлап чыгарылган фикерләр түгел, ә күздән — яшь, йөрәктән кан тамызырдай дөнья хисләре! Кыска гына итеп әйткәндә, бу шигырь чынлык, табигыйлек, ихлас яшәү гүзәллеге турында никадәр тирән поэтик хакыйкать бирә. Шуны үзәккә үткәрә!
Фәнис Яруллинның ике шигырен укыдык. Икесенең дә үзенең катлаулы язмышыннан алып язылган булуын күрдек. Икесенең дә гаять эчкерсез булуын тойдык. Һәм, гомумән, шагыйрьнең бүтән әсәрләрен укыган чагында да әлеге сыйфатның аерылгысыз икәнлегенә ышанасың. Катлаулы язмыш белән эчкерсез, риясыз хисләр сине әсәрдән әсәргә, китаптан китапка озата бара, ияртә бара...
Язгы елга бозын каерып аткан сыман,
Җитез юрга йөгән салып чапкан сыман,
Кара болыт яңгыр булып аккан сыман —
Бер бушанып калсаң иде барысыннан...
Күрәсезме, чын иҗади халәт никадәр дөрес итеп әйтеп бирелгән биредә! Тормышның, яшәүнең үз көчләрен, үз омтылышларын тыймау, киресенчә, шуларга нигезләнү, шуларга ышану биредә. Димәк, кешенең, шагыйрь шәхесенең үзендәге эчке, табигый омтылышларны да тыймау, аларны йөгәнләмәү дигән сүз бу...
Безнең күңелләрдә объектив рәвештә яши торган, ләкин акыл тарафыннан әле аңланып бетмәгән бик күп халәтләр, рухи нечкә күренешләр әнә шул чакларда үзләренә иркен яшәеш алалар. Бу очракларда музыка кораллары алиһәсе — скрипка гына тудыра ала торган гаять нечкә, гаять тирәннән килүче моң, көй, аһәң агыла. Акыл белән уйлап утыра калсаң, акыл белән үлчи калсаң — боларның бик күбесе үләчәк яисә бөтенләй башка тормыш алачак. Болар — чын шигъри күңелләрдә бары тик зур илһам килгән чагында гына ачыла торган ташкын хис халәтләре. Сүз уңаеннан әйтеп үтик: "илһам" дигән сүзне, ничектер, рациональ шагыйрьләргә карата кулланып та булмый сыман. Алар теләсә кайчан утырып, теләсә нәрсә турында "шигырь" яза аладыр сыман... Ә сез чын шагыйрьләрнең илһам килгән чакларын карагыз: алар үзләре-тоташлары белән, бөтен барлыклары белән моңга әверелеп бетәләр бит! Җырлаучы бер табигый затка әверелеп бетә алар. Әнә шундый сихри минутларда инде җирләр белән күкләр тоташа, кешенең яшәеше гаять тә киңәя, көчәя. Яшәү үзе бөек бер хикмәт булып чәчәк ата! Менә шундый чаклар инде, чынлап та, "бөек мизгел" дип атала. Әнә шундый бөек мизгелләр инде кешенең һәм кешелекнең йөрәгенә озакка уелып кала.
Сизгер һәм гаять нечкә күңелле шагыйрь Фәнис Яруллин да әнә шундый бөек халәтләр аша дөньяның, яшәешнең олы эчтәлеген ача... Гомумән, шагыйрь иҗатының беренче елларында ук әнә шундый сүнмәс, тоныкланмас хакыйкатьләргә таянган булуын күрәсең. Мисал өчен, 1969 елда иҗат ителгән тагын бер әсәр. Кайчак кешенең Кара урманда Сүнә дә уты, Кабат ягарга Җитми аңарга Бары бер шырпы. Ялкын итәргә Ялгыз юлчының Сүнгән күмерен, Шул соңгы шырпы Булса иде дим Минем шигырем.
Күргәнебезчә, шагыйрьнең яшьлек хыялы да — юлчыларның учагы, ялкыны булу. Һәм без бүген, әлеге шигырь язылганга инде байтак еллар үткәннән соң, ул хыял чынга ашкан, дип әйтә алабыз...
Чын шагыйрьләрнең шигъри йөрәкләренә дә ныклык һәм көч милләт йөрәгеннән, аның яшәешеннән, табигатьтән килә. Фәнис Яруллин поэзиясендә бу көчнең чыганагы бик ачык күренә. Бу шигырьгә гүяки туган җир үзенең бөтен көче, сихәте, тылсымы белән сыйган, ул анда тере бер гүзәллек булып яшәп ята. Карагыз әле нинди куәтле тамырлар анда: һәммәсеннән җан иясенә яшәү суты, яшәү көче агыла! Шагыйрьнең бик күп әсәрләрендә шулай: аларда табигый, халыкчан хис бик тә күңелгә якын рәвештә җиткерелә, үткәрелә. Мисал өчен, туган җиргә тартылу, аны сагыну идеясе "Көнбагыш" исемле шигырьдә болай гәүдәләнә:
Инде менә күзгә күренеп
Җитлегә, тулышасың.
Җитлеккән саен җиргә син
Ныграк елышасың.
Безнең бәрәңге бакчабызда үсә торган шушы гади генә, ләкин бик тә шигъри үсемлек — көнбагыш аркылы олы фикер белдерелә түгелме?..
Шигырьләрдә чагылган лирик герой да — үзебезнең туган җирдә үсеп ныгыган кеше. Шуңа күрә аның бөеклеге дә ташлар кыяфәте белән белдерелә торган җансыз һәм салкын бөеклек түгел. Ул — тере, гади кешенең бөтен катлаулы халәтен үзенә туплаган, сыйдырган шәхес. Әлеге сыйфат шагыйрьнең "Китеп барам" исемле бер шигырендә бигрәк тә ачык тасвирлана:
...Сыкранулар, уфтанулар нигә?
Яшәләсе инде яшәлгән.
Гомер агачымның яфраклары
Туып үскән җиргә түшәлгән.
Шуннан артык нәрсә кирәк безгә?
Шул бит инде яшәү максаты.
Соңгы яфракларым тибри җилдә,
Ә күңелдә, никтер, яп-якты.
Шигырьдә тормыш белән саубуллашуның җанны өшетә торган нечкә, моңлы аһәңнәре дә ишетелеп ала... Ләкин аңа караганда шунысы мөһимрәк: барыбызга да килә торган әлеге кырыс хакыйкатьне шагыйрь "яфраклар коелып бетә..." дип аңлаткач, үлем дә фаҗига булып кабул ителми, ә табигый бер күренеш сыман күренә. Ә тагын да мөһимрәге: яшәү дәверендә үстерелгән яшел яфраклар, гомер бизәкләре, гомер байлыклары — барысы да туып үскән җиргә түшәлгән! Нинди матур чагыштыру, нинди бай мәгънә!..
Биредә без шагыйрь каләменнән төшкән кыска шигырьләр турында берничә сүз әйтеп китмәсәк, һич тә гадел булмас иде. Чөнки Ф. Яруллинның күңел хәзинәсен чагылдыручы байтак кына шигъри энҗеләр нәкъ әнә шул кыска шигырьләрдә тупланган. Шагыйрь аларны үз иҗатының төрле чорында, төрле дәвердә язган, ләкин аларның барысы да диярлек бер үзенчәлеккә ия — бер генә строфалы бу шигырьләр ялкын теле сыман кайнар! Менә берсе:
Әллә көзләр артык тиз җитте,
Әллә яшьлек артык тиз үтте:
Утын күрдем — җылысын сизмәдем,
Болынын күрдем — гөлен өзмәдем.
Хәзер инде диалог рәвешендә төзелгән кыска әсәрләрдән тагын берсенә күз салып үтик:
— Кешегә кайчан акыл керә башлый?
— Үзенең акылсызлыгын аңлаган көннән.
— Кешедән кайчан акыл чыга башлый?
— Үзен иң-иң акыллыга санаган көннән. 
Мисалга китерелгән шигырьләрнең беренчесе үзендәге үзәкләрне өзәрдәй хисе белән безгә нык тәэсир итсә, икенчесе исә кешелек өчен һәрчак актуаль булып торган мәгънәсе белән истә кала. Һәр икесе кыска күләм белән төгәлләнгән, нәкъ менә үзенә кирәкле кысаны, рәвешне тапкан.
Шагыйрь Фәнис Яруллинның өлгереп җитмәгән шигырьләре дә бармы соң? Аның иҗатына никадәр генә соклансак та, биредә мондый сорауны да куймыйча узып китү мөмкин түгел. Һәм җавап та бирергә кирәк: әлбәттә, андый әсәрләр бар. Дөресен генә әйткәндә, андый шигырьләр, андый әсәрләр һәрбер шагыйрьдә, һәрбер әдиптә була. Ләкин эш — аларның нинди өлеш тәшкил итүендә. Азмы алар әллә бик күпме?
Фәнис Яруллинда, һичшиксез, көчле хискә корылган, сәнгатьчә тәмамланган әсәрләр өстенлек итә. Әнә шундый шигырьләр безнең каршыда чын шагыйрь басып торуына ныклап ышандыра. Ләкин "яшелрәк" булып калган әсәрләр хакында да сүз әйтми китү мөмкин түгел. Алар ниндиләр соң?
Тик бер нәрсә истә яхшы калган,
Онытмыймын һаман бер көнне:
Ильич уты керде авылыбызга —
Почмак саен якты бөркелде.
1970 елда язылган бу шигырь дә, — әлбәттә, ихлас әсәр. Без шагыйрьнең чын куанычын аңлыйбыз, аңа кушылабыз. Ләкин шул ук вакытта бу әсәрнең башкалар янәшәсендә торганда тонык икәнен дә шәйлибез. Эш нәрсәдә соң? Юк, эш Ильич утында гына түгел. Сер тирәндәрәк: шигырьгә нигез итеп алынган вакыйга үзе мәгънә ягыннан тар, поэтик эчтәлеккә ия түгел. Димәк, анда чын мәгънәсендә образлы фикер юк...
Кайчак Ф. Яруллин иҗатында үгет-нәсыйхәткә корылган әсәрләр дә очрап-очрап китә. Мисалга менә моның ишеләр:
Кешелексезлек чиреннән
Безне соң кем дәвалар?
Моның ише әсәрләр шагыйрьнең башлангыч чор иҗатында гына очрый. Соңгы елларда инде андыйлар бөтенләй диярлек күренми. Шагыйрь бары тирән хисле, кайнар рухлы шигырьләрен генә юлга чыгара. Ул кайнар хистән башка шигърият була алмавын хәзер инде бик яхшы аңлаган. Үзенең бер шигырендә бу фикерен ул болай дип белдерә:
Кереп китсәм шигърияткә,
Булам шундый халәттә:
Гүя, ташлап барсын, кайтам
Беренче мәхәббәткә.
Чыннан да, шагыйрь Фәнис Яруллин иҗаттагы Илһам биеклегенә торган саен югарырак күтәрелә бара. Хәтта инде меңләгән иҗатчы тарафыннан язылган мәхәббәт темасы да аның шигырьләрендә өр-яңа йолдызлар булып кабынып китә, бөтенләй яңача балкыш ала. Менә, мисал өчен, аның "Казан утлары" журналында 1988 һәм 1989 елларда дөнья күргән шигырь бәйләмнәренә тукталыйк. "Яратып бер кара әле күзләремә..." дип башланып китә торган әсәрнең икенче строфасы болай дәвам итә:
Көзләремнең озын, салкын кичләрендә
Соңгы күмер сүнгән чакта мичләремдә,
Шушы уттан, бәлки, җылы алырмын да
Бер талпынып куярмын мин хисләремдә.
Тормышның тирән каршылыклы бер мизгеле сыйган бу кыска гына шигырьгә! Бер яктан — көз, салкын кич, соңгы күмер... Болар укучы күңелендә никадәр трагик кичереш тудыра. Ә икенче яктан — хәтергә сеңеп калган бер якты караш... Мәхәббәт утының чагылышы булган бер... тере ялкын. Ләкин шагыйрь алга таба без уйлаганча көчле ут кабынды дип дәвам итми. Кырыс чынлык бүтән:
Кабына алмам, табына алмам, беләм ансын,
Йодрык кадәр йөрәк тагын күпме янсын?
Ә шулай да иң ахыргы җырым өчен
Күкрәгемдә бер булса да очкын калсын.
Менә шундый тормыш хакыйкате. Менә шушындый чын, тирән, ихлас кичереш... Поэзия өчен — чын халыкчан шигърият өчен тагын ни кирәк соң инде?!
Журнал битендә узган ел дөнья күргән "Көрәшләрдә билләр чыдарлык" циклы да Фәнис Яруллин өчен зур бер җиңү буларак бәяләнергә тиеш. Алар барысы да — чын шигърият җимешләре. Замананың җитди һәм яңача ачылган хисләре анда. Үзенчәлекле һәм зур шәхес яшәве бар анда...
Фәнис Яруллин мәхәббәт темасына язучы байтак кына яшь шагыйрьләрне дә узды дияргә мөмкин. Йөрәктә яшьлек хисенең, рухи көчнең зур булуы әнә шулай бәйгеләрдә алгы сафта йөртә аны.
Юк, бер мәхәббәт темасында гына алдынгы түгел шагыйрь. Узган елгы бәйләмдә менә мондый гаять акыллы юллар да бар:
Яхшы атка камчы кирәк түгел,
Ул болай да чаба егылганчы.
Тик тормышта, начар аттан бигрәк,
Яхшы атка төшә күбрәк камчы.
Шулай итеп, Фәнис Яруллинның бөтен иҗатында да чын әдипләргә хас булган асыл сыйфатлар тантана итә. Ул сыйфатлар аның олы шәхес икәнлегенә ышандыра.
Мансур Вәлиев
Казан утлары, 1990 ел, 12 нче сан
ПӘРДӘ АЧЫЛЫР АЛДЫННАН ДИАЛОГ
Гадәттә, спектакль ошаса, тамашачылар сәхнә алдына авторны чакыралар. Тамашачы үзенең мәхәббәте белән авторны "күмеп" ташлый. Мондый минутларда автор чиксез бәхетле, чөнки ул әйтергә теләгән фикеренең кеше күңеленә барып җитүен күрә.
Театр залында минем дә Фәнис Яруллинны берничә тапкыр алкышлаганым бар. Арабызда күптән сузылып килгән дуслыкка таяныпмы, драматургиядә үзен кыюсызрак тотуыннанмы, Фәнис, пьесаларын укучыга тәкъдим итүемне үтенеп, "коеп куйган" драматургка түгел, миңа мөрәҗәгать итте.
Фәнис Яруллин. Илдар абый, драматургиядә син — миңа караганда тәҗрибәлерәк, күбрәк пьесалар куйдырган автор, шигырь язуыбыз да безне берләштерә. Пьесаларымны җыйнап, китап итеп чыгарырга уйлаган идем. Укучыларыма һәм тамашачыларыма минем турыда берничә сүз әйтмәссең микән? Әмма бер шартым бар — мактамаска!
Илдар Юзеев. Бик рәхәтләнеп, Фәнис. Тик минем дә бер шартым бар.
Ф. Я. Әйтеп кара.
И. Ю. Пәрдә алдына икәү чыгабыз.
Ф. Я. Килешер микән соң? Мине драматург буларак әлләни белмиләрдер.
И. Ю. Алай димә, Фәнис. Укучы үзенең бер яраткан авторын күздән яздырмый инде. Һәрвакыт иҗатын күзәтеп тора. Шигырьләрең өчен Татарстан комсомолының М. Җәлил исемендәге бүләген алганыңны беләләрме? Беләләр. Син әле шагыйрь генә түгел, прозаик та ич. Повесть һәм хикәяләреңне укучылар яратып укыйлармы? Укыйлар!
Ф. Я. Мактамаска сүз куештык, Илдар абый.
И. Ю. Мактамыйм, гел факт кына әйтеп барам... Ул гына җитмәгән, син әле балалар әдәбиятында да җиң сызганып эшлисең.
Ф. Я. Әйе, кайчакта мин балага әйләнеп алгалыйм.
И. Ю. Менә, менә! Драматургиягә килү өчен башка кешегә әверелү сыйфаты кирәк тә инде.
Ф. Я. Әйе. Геройларымның йомшак якларын сурәтләгәндә — юмористка, төзәлмәслек кимчелекләрен ачканда сатирикка әверелергә туры килә.
И. Ю. Шулай, драматургиядә юморсыз, сатирасыз мөмкин түгел. Шулар өстенә синең пьесаларда җырлар да бик күп. Әллә үзең дә җырлыйсыңмы?
Ф. Я. Җырга килгәндә, без бит һәрберебез — җырчы. Аерма бары шунда гына: берәүләр кеше өчен җырлый, икенчеләр — үзе өчен. Менә мин шул икенчеләр рәтенә керәм, ягъни җырлаганымны кеше ишетмәсә ярар иде дип кенә җырлыйм.
И. Ю. Димәк, күңелеңнән генә булса да җырчыга әвереләсең. Шул ук хәл драматургиягә дә хас. Менә хәзер инде син — театр сәхнәләрендә куелган берничә пьеса авторы. Ничек барысына да вакыт табасың, Фәнис?
Ф. Я. Син ничектер, Илдар абый, әмма мин вакыт юк чакта күбрәк тә язам шикелле. Кеше тормышында вакыйгалар тыгызрак булган саен, аның башкаларга әйтер сүзе дә күбәя бара. Зиһен киеренкерәк эшли башлый. Хәтеремдә әле, бервакыт шулай, университетта укыган чакта, күп кенә хикәяләр язылды. Үзем имтиханга әзерләнәм, ә үземнең башымда төрле сюжетлар туа, әйтерсең лә алар "безне тизрәк кәгазьгә төшер инде!" дип кычкырып торалар. Чынлап та, аларны язып куймый торып котылып булмый. Шунсыз хәтер башка вакыйгаларга үз түреннән урын бирми.
И. Ю. Фәнис, ни өчен син, без һич тә көтмәгәндә, сәхнә әсәрләре язарга уйладың? Без Туфан Миңнуллин белән беренче комедияңне укырга килгәч тә гаҗәпләнгән идек. Шагыйрь, прозаик булуың гына җитмәдеме?
Ф. Я. Дөресен әйткәндә, пьесалар язарга мине беренче башлап Туфан Миңнуллин "кодалады". Миндә нинди драматург күргәндер ул, анысын әйтә алмыйм, әмма очрашкан саен диярлек ул: "Шагыйрь булу начар түгел, әлбәттә, драматург та булсаң..." — дип, мине ниндидер бер серле дөньяга тартып керергә тели иде. Аның сүзләреннән мин тиз генә кабынып китә алмый торсам: "Синең язган китабыңны укучы кайчан укый, ничек кабул итәсен белмисең, ә менә сәхнә әсәре бөтенләй башка,— дип сөйләп китә ул.— Монда син тамашачының ничек сулыш алуына кадәр күреп торасың. Тамашачы күңеленә барып җитә алган һәр сүзең өчен куанып утырасың".
Туфанның ымсындырулары минем җанны кузгатты, күрәсең, мин дә пьеса язып карарга булдым.
И. Ю. Сине нинди жанр күбрәк тарта: драмамы, комедияме?
Ф. Я. Комедия.
И. Ю. Ни өчен?
Ф. Я. Белмим. Бәлки, бу минем эчке халәтемнән киләдер. Гомер буе мин җор күңелле кешеләрне яраттым. Нинди генә шартларда да тормыш куйган сынауларга, хәтта үзенә дә юмор аша карый белгән кешеләр мине сокландырды. Бәлки, тормышым артык фаҗигале булганга күрә, иҗатта булса да башкача яшисе килү теләге туадыр, шуңар комедияләрне якынрак итәмдер.
И. Ю. Үзең язган әсәрне сәхнәгә куйгач, синдә нинди тойгылар туа? Үз геройларыңны таныйсыңмы?
Ф. Я. Тойгыларның төрлесен кичерергә туры килә: шатланам да, борчылам да. Ә геройларымны тормыштагы прототиплары таныса, шул җитә дип уйлыйм. Дөресен әйткәндә, кайбер пьесаларым сәхнәгә куелгач: "Монда син безне язгансың",— дип үпкәләп йөрүчеләр дә булгалады.
И. Ю. Шулай да үз иҗатыңда иң үтемле, иң яратып эшләгән жанрың кайсысы?
Ф. Я. Шигърият. Шигърият — минем өчен беренче һәм мәңгелек мәхәббәтем. Башка жанрларга мин, чит болынга кызыгып кергән тай кебек, кереп-кереп кенә чыгам. Ул "чит болында" озаграк тоткарлансам, күңелемә нидер җитми башлый. Җанны юксыну, каядыр ашкыну хисләре биләп ала. Бу халәттән мин бары тик шигырь язып кына котылам. Шигырь бары тик җан өчен генә языла.
И.Ю. Драматургиянең киләчәген ничек күз алдына китерәсең?
Ф. Я. Драматургия дә, әдәбиятның башка жанрлары кебек, торган саен кеше җанының тирәнрәк катламнарын ачар. Ә инде үземә килгәндә, бу жанрга мин кабат кайтмам шикелле... Нигә дигәндә, кеше олыгая барган саен күңеле белән үзенең бала чагына, яшьлегенә ешрак кайта. Ә яшьлек ул — шигърият. Минем өчен бу чишмәнең суы — иң-иң татлы су. Мин бары тик шушы татлы чишмәнең суы кимемәвен генә телим.
И. Ю. Аңлашылды, Фәнис. Сиңа уңышлар телим.
Ф. Я. Рәхмәт.
Илдар Юзеев
Фәнис Яруллин. Һәр күңелдә сер ята: Пьесалар.
Казан: Татар. кит. нәшр., 1991
ФӘНИС, СИН МИННӘН ӘЙБӘТРӘК!
Фәнис Яруллин чылтыратты:
— Сәлам! Карале, миңа алтмыш тула икән. Минем турыда телевидение тапшыру әзерләмәкче, синнән дә сорарлар, Фәнис Яруллин драматургиясен ничегрәк бәялисең, диярләр. Миннән әйбәтрәк яза, дип әйтмәссең инде син, миннән начаррак яза, дип тә әйтмә, ярыймы.
Безнең Фәнис белән сөйләшү һәрвакыт шундыйрак рәвештә була. Шаярыбрак, төрттеребрәк сөйләшәбез. Миңа болай сөйләшү бик ошый, чөнки якын күргән һәм ышанган кешеләрең белән генә шулай сөйләшеп була.
Алтмыш тула, диде Фәнис. Димәк, юбилей. Юбилей уңае белән газета-журналларда мәкаләләр басылырга тиештер инде ул. Менә шул мәкаләләрнең берсен язарга мин дә утырдым. Ул мәкаләне Фәнискә хат формасында язу миңа уңайрак. Һәм ул, әлбәттә, үз итеп, шаярыбрак язылачак.
Алтмыш тула, дисең инде? Нигә әйтеп торган буласың? Синнән башка белмиләр димени? Тулса ни? Безгә инде ул әллә кайчан тулды. Рәхәтләнеп, алтмыш яшьлек ветеран булып, түш киереп йөрергә дә өлгермисең, җыен бала-чага алтмыш тутыра.
Әле кайчан гына иллеңне юган идек. Кай арада алтмышка җиттең? Монда нәрсәдер, ничектер, нишләптер, ни түгел микән? Болай барса, син җитмешне бездән алда тутырып, безне юбилейдан мәхрүм итәчәксең.
Бәлки әле, сиңа алтмыш кына да түгелдер. Бәлки йөздер, бәлки күбрәктер. Синең бер еллык гомерең кайберәүләрнең ун елына торадыр әле. Эшләгән эшеңне барлый башласаң... Ярый инде, әйтмим, йә көнләшә диярсең...
Бераз көнләшү дә бар инде ул. Ярый инде анысы, яз шигырь-поэмаларыңны. Алар синең бик әйбәт чыга. Мин һәм минем кебекләр, елый-елый тырышсалар да, шигырьне синең сыман яза алмаячаклар. Шуңа күрә мин ул эшкә алынмадым да. Композиторларга көйгә салыр өчен язган шигырьләрең дә үзләре җырлап тора. Проза бакчасына хикәяләр чәчеп, повестьлар җыеп йөрүеңә дә сүз әйтмим. Әз генә йөрәк чемердәп куйса да, көнләшмим, чөнки аңлыйм: көнләшүнең мәгънәсе юк.
Бервакыт больницада яткан туганым янына хәлен белергә барган идем. Укырга берәр нәрсә китер әле, ди. Ярар, минәйтәм, үземнең китапны алып килермен. Юк, үзеңнеке кирәкми, Фәнис Яруллин китапларын китер, ди. Миңа бүләк иткән томыңны алып бардым. Кайтарып бирмәде. Димәк ки, син миңа тагын шул томны әзерләп куй. Юри сатып алмыйм.
Синең прозаңнан көнләшәм, ләкин түзәм. Тешне кысып булса да түзәм. Гәҗитләр тулы мәкаләләреңне укып барып та чыдыйм. Ә менә пьесалар язуыңа түзәр хәлем калмады. "Әнә килә автомобиль"не язгач, аны Камал театры шаулаткач, тәхетем какшап киткәнне сиздем. Тинчурин театры да комедияңне "Менә килә автомобиль" дип сәхнәгә куйгач, драматург каләме тоткан кулым калтырый башлады.
Хәзер кайда барсаң, синең пьесалар. Туймазы куйган, Әлмәт куйган, Минзәлә куя, Тинчурин куярга әзерләнә. Әллә ниләр әйтеп чылтыратсаң да, сине мактамаячакмын. Тәкәбберлегем кушмый.
Болай да инде син мине санга сукмыйсың. Язучылар берлеге председателе булганда да ялагайланырга теләмәдең, гел миннән көлдең. Күземә карап көлә идең. Председательлектән чыккач та көләсең. Моның үчен кайтарырга теләп, бу кайчан берәр чакны зарланыр икән, дип көтеп йөрим. Кайберәүләр, зарланып, үткән заманны сүгәләр, бүгенге заманнан скидка өмет итеп елыйлар, ә син һаман горур. Нишләрмен инде синең белән? Син бит берәр әйбер сораганда да теләнмисең, таләп итәсең. Эшлә — бетте китте. Хаклы рәвештә үзеңә тиешлесен таләп итәсең, әлбәттә. Ләкин без бит аңа күнекмәгән, без теләнергә һәм теләнүчеләргә хәер бирергә генә күнеккән.
Җитмәсә, хатынның да асылын сайладың. Исеме генә дә ни тора — Нурсөя. Кулларында гына күтәреп йөртә үзеңне, өрмәгән җиргә дә яткырмый. Шуңа күрә сиңа бер этлек эшләргә җыенам. Юбилеең көннәрендә, берәр рәссам белән сөйләшеп, хатыныңның портретын яздырырга план корып йөрим. Портрет астына "Фәнис хатыны Нурсөя" дигән язу кадакларга исәп. Хәер, монысы әле уйланылып бетмәгән. Бәлки, синең портретыңны эшләтеп, "Нурсөя мужигы Фәнис" дип яздырыргадыр? Ни генә булса да, колагыңа киртләп куй: сине ничаклы хөрмәт итсәк, хатыныңны да шулчаклы хөрмәт итәбез.
Тә-ә-әк... Тагын ниләр языйм? Туктарга кирәк. Йә, ялгышып китеп, мактый башлармын. Юбилеең кичәсендә дә сине мактаганнарына ачу килеп утырасы була. Ачу килмәслек түгел, чөнки син миннән әйбәтрәк!
Туфан Миңнуллин
Татарстан яшьләре, 1998 ел, 10 февраль
ҖИҢӘРГӘ ЯРАТЫЛГАН
1963 елны Татарстан китап нәшрияты дәфтәр калынлыгында гына бер китапчык чыгарган иде. Утыз алты битлек бу җыентыкка (титул битендә "Балаларга шигырьләр язучы яшь көчләр җыентыгы" дип куелган) унике авторның, ягъни унике яшь көчнең шигырьләре (үзенә күрә иҗат үрнәкләре!) тупланган. Һәр авторга уртача өчәр бит туры килә. Кемнәр соң бу яшь шагыйрьләр? Фәнис Яруллин, Равил Фәйзуллин (китаптагы тәртип буенча саныйм), Хәкимҗан Халиков, Рөстәм Мингалимов, Харис Әшрәфҗанов, Илсөяр Җәләлетдинова, Җәүдәт Тәрҗеманов (Дәрзаманов), Мөдәррис Әгъләмов, Зәки Хәнәфиев, Айдар Сәләхов, Рәдиф Тимершин, Фаяз Әгъзамов... Хәзер бу басманың чыгуына кырык еллап гомер узгач уйлап куясың: җыентыкны төзүче Җәвад Тәрҗеманов һәм Кыям Миңлебаев дигән агайлар, шактый нәрсәне алдан тоеп, булырдайны алдан күреп, ышанып, талантлы яшьләрнең байтагына фатиха биреп, үз вакытында бик тә изге гамәл кылганнар икән! Исемлектәгеләрнең күбесе бүгенге әдәбиятыбызны хәрәкәткә китерүче төп көчләр булып үсеп җиткәннәр бит! "Җырчы чишмә" — безнең өчен бик кадерле җыентык: исемең, күмәк йолдызлыкта булса да, беренче мәртәбә китап хәтле китапта дөнья күрсен әле!
Бу китапта Фәнис Яруллин шигырьләре беренче булып бара. Күләме дә бүтәннәрнекеннән күбрәк. Гомумән, ул елларда Ф. Яруллин исеме бик популяр иде. Әдәби мохиттә бигрәк тә... Ни гаҗәп: бер елларда яза башласак та, милләт, әдәбият мәсьәләләрендә күп очракта фикердәш, мәсләктәш булсак та, миңа Фәнис Яруллин белән тормышта аралашып, әңгәмәдәш, табындаш булып утырырга туры килмәде диярлек. Бәлки, яшәеш-хәятның бу ягы бик мөһим дә түгелдер, безнең эштә иң кирәге — хезмәт берлеге, максат берлеге.
Кайчакта шундый уй да килә: әгәр Фәнис Яруллин фаҗигагә юлыкмаса, физик яктан типсә тимер өзәрлек ир-егет булып яшәсә, бу тормышта ул нинди юл белән китәр иде икән? Бүгенге татар әдәбиятының мәшһүр Фәнис Яруллины булыр идеме? Мәсьәләне болай куюның этик яктан хилафлыгы бар барын. Шулай да... Шәхсән минем моңа ачык җавабым юк. Әмма бер нәрсә анык: арабызда булган Фәнис Яруллин, чыннан да, каһарман — батыр шәхес! Кешенең бөеклеген, аның чиксез мөмкинлекләре барлыгын тагын бер мәртәбә раслаган көчле зат! Сау-таза килеш төшенкелеккә, сәрхушлеккә, мескенлеккә бирелгән байтак бәндәләрне оялтырлык, тәүбәгә иңдерерлек үрнәк Кеше! Беренче басылып чыккан шигырьләр китабының исеме дә бик мәгънәле — "Мин тормышка гашыйк"! Ә адәм баласы, ирексездән дөньяга килгәч, ирекле булып яшәп китәргә тиеш! Әлбәттә, тормышны яратып, яраттырып...
Фәнис Яруллин — төрле жанрларда уңышлы иҗат итә торган нык каләмле, киң колачлы язучы... Бөтен язганнарын җентекләп беләм дип әйтә алмыйм, әмма шигъри әсәрләрен эзлекле күзәтеп барам. Зур шагыйрь ул! Тормышчан шагыйрь, кешеләр өчен кирәк шагыйрь.
Шигырьләренең тәрбияви әһәмияте турында уйланганда, әдәбият галиме, күп кенә дәреслекләр авторы Азат Әхмәдуллинның бервакыт үзара сөйләшкәндә әйткән сүзләре искә төшә: "Теге яки бу темага үрнәк әсәрләрне Ф.Яруллиннан теләсә күпме табып була, ә менә кайбер шагыйрьләрнеке, хәтта бик үзенчәлекле талант булсалар да, һич кенә дә дәреслек таләпләренә туры килми". Агымдагы дәреслек-әсбапларга керүкермәү — әдәби әсәрне бәяләүдә иң төп критерий түгелдер дә, бәлки. Шулай да, күп нәрсәне аңлатучы күренеш. Дәреслекләрдә, гадәттә, классик әсәрләр басыла.
Фәнис Яруллин — бүген дә популяр, әдәбият сөючеләрнең яраткан язучысы. Алда әйткәнемчә, ул алтмышынчы елларда бик билгеле иде. Әмма ул еллардагы популярлык белән, кырык ел үткәч, гасыр ахырындагы популярлык, — минемчә, икесе ике нәрсә. Баштагы елларда халык аны беренче чиратта тән газапларын җиңүче көчле рухлы зат, егетләр егете дип үз итсә, соңгы елларда, бернинди ташлама ясамыйча, зур язучы-әдип итеп кабул итте. Әйтергә генә ансат, ул — утыздан артык китап чыгарган кеше. Соңгы елларда "Татнефть" АҖ ярдәме белән дөнья күргән өчтомлыгы — бүгенге әдәби процесста үзе бер зур вакыйга...
Еллар үтте, буыннар алышынды, укучылар үзгәрде, бүгенге кайбер яшьләр язучының тәрҗемәи хәлен, үткәнен белмәве дә бар. Иң мөһиме — аның әсәрләрен укыйлар, шигырьләрен ятлыйлар, пьесаларын спектакль итеп куялар... Язучы буларак бу — җиңү инде! Фәнис Яруллинның икенче җиңүе — төп җиңүе.
Менә безнең әлегә рәсми тәкъдирләнмәгән халык шагыйре, халык язучыбыз бар!
Равил Фәйзуллин
Татарстан, 1999 ел, 11 нче сан
АНЫ БЕЛӘБЕЗМЕ?
Фәнис Яруллин... Бу исемне телгә алуга, күз алдына явыз язмыш ихтыярына бирешмичә яшәргә, көрәшергә, иҗат итәргә көч тапкан мәгърур шәхес килеп баса. Кайберәүләр аны татарның Николай Островские дип атыйлар. Әмма кайчандыр "Корыч ничек чыныкты" белән "Җилкәннәр җилдә сынала" әсәрләре һәм аларның авторлар арасында охшашлык табарга теләгән иптәшләр бүген башка бер хакыйкатьне дә сиземләргә тиешләр: Н. Островский әсәре заманалар үткән саен тоныклана, төссезләнә һәм әлеккеге әһәмиятен югалта барса, милләттәш әдибебез исә үз иҗатының тәүге басмасы булган әлеге әсәреннән соң яңадан-яңа иҗат биеклекләренә күтәрелгәннән-күтәрелә генә бара!
Әмма бу борылышны — әдипнең олы иҗат юлына чыгып, ныклы адымнар белән атлап китүен — җәмәгатьчелегебез шәйләп тә, аңлап та җиткерә алмады сыман әле. Әгәр дә шулай булмаса, ни өчен соң һаман да бик күпләребезгә Фәнис Яруллин үзенең шәхси бәхетсезлеген җиңә алган, шактый авыр физик шартларда иҗат итәргә сәләтле зат рәвешендә генә аңлашыла?
Ә бит янәшәбездә затлы һәм бәхетле, адашканнарыбызга юл күрсәтердәй, җәмгыятьнең, заманның сулыш-тойгыларын йөрәге, күңеле белән тоючы, милләтебезнең чиста, саф вә раушан көзгесенә тиң бөек кеше яши! Нәкъ менә шушындый Фәнис Яруллинны күреп, белеп һәм аңлап җиткермичә калсак, бу бик аяныч һәм гафу ителмәслек бер хәл булыр иде. Дөрес, соңгы елларда әдип тирәсендәге битарафлык, илтифатсызлык бозы чатный, җимерелә башлады кебек. Күптән түгел ул "Татарстанның халык шагыйре" исеменә лаек булды. Президент имзасы белән бик хаклы рәвештә тиешле югарылыгында бәяләнгән бу шәхеснең иҗаты каләмдәшләре, тәнкыйть әһелләре тарафыннан хуплап яктыртылырга, энәсеннән җебенә кадәр өйрәнелеп чыгылырга тиешле кебек иде дә бит... Әмма әлегә каләмдәш дигәннәребез һәркайсы үз эше белән мәшгуль, ә тәнкыйтьчеләребез, "әйе, тәнкыйть — кирәкле шәйдер" дип, бөек Тукайның бүгенгедәй ваемсызлыкка чыдап тора алмаган минутларында әйтелгән мәгълүм сүзләрен кабатлаудан ары уза алмыйлар...
Узган ун-унбиш ел дәвамында Фәнис Яруллинның дистәләгән китаплары үз укучысына барып иреште. Без бу урында беренче нәүбәттә аның "Чәчәкләр моңы", "Гамьле дөнья", "Йөз аклыгы", "Һәр күңелдә сер ята", "Яралы язмышлар", "Урман кызы", "Серле дөнья", "Көн сулышы", "Яз гөлләре", "Көзге моң", "Пьесалар" исемле китапларын истә тотабыз. Әле шушы көннәрдә генә "Мәктәп китапханәсе" исемле яңа басма да Фәнис Яруллин томы белән ачылып китте. Проза, драматургия, публицистика, әдәби тәнкыйть, балалар әдәбияты дип аталган тармакларның һәркайсысында да әдип олы, игелекле эшләр башкара. Бу әсәрләрдән ниндидер аһәңлелек, шигърият, моң агыла. Чын шагыйрь кайда да Шагыйрь булып кала! Бәлки, барын да поэзия теле белән генә әйтеп, сөйләп бетереп булмый да торгандыр? Әллә шуңа күрә ташып торган хис-уйларыңны башка җанр калыпларына куеп аңлатырга кирәк буламы икән?.. Бөек Тукай да саф шигърият кысаларына гына сыя алмаган — чәчмә әсәрләрне күп иҗат иткән, әмма ни өчендер аны "прозаик Тукай" дип әйтергә һич тә телебез әйләнми, чөнки Тукай кайда да үзен шагыйрь итеп тойган, Шагыйрь дигән исемнең олы һәм җаваплы дәрәҗә икәнлеген белгән. Миңа калса, шушы янәшәлек, шушы мәгънә бүгенге шартларда Фәнис Яруллинга бик якын сыман.
Шигърият офыкларының киңлеге, сурәтләү чараларының чикләнмәгән байлыгы әйтергә теләгән образлы уй-фикереңне шунда ук укучыга җиткерергә мөмкинлек бирә...
Фәнис Яруллинның шигъри дөньясы һәртөрле абстракт, буш, төссез, җимсез сурәтләрдән азат. Аның өчен кешенең хәле-халәте, яшәү рәвеше, аның шартлары әһәмиятле.
...Җир өстенә хисләр түшәлгәннәр,
Агачларга моңнар эленгән.
Дөнья үзе җырлый тып-тын гына —
Дөнья сүзсез җырга күмелгән.
("Авырудан соң")
Әдип үз тормышының мизгелләреннән әнә шул олы дөньяга, яшәү мәгънәсе турында уйлатырлык хакыйкатьләргә килеп чыга.
Шагыйрь бөтен гомере буена кешеләргә ышанып яшәде, үз замандашын гел матур һәм олы итеп күрергә теләде:
Ә мин менә, мәҗүсидәй,
Табынып яшим һаман утка.
* * * . . . .
Кешеләрнең күңелендәге
Нур сибүче яктылыкка.
("Табыну")
Яктылык, сафлык, намуслылык тарафдары буларак, шагыйрь үз-үзенә дә таләпләрнең иң зурысын куя:
...И вөҗдан, керләнмә бер дә,
Халкың белән син һәр җирдә
Сафлык телендә сөйләш.
("Яхшыдан яхшы нәрсә?")
Тора-бара, әдипнең карашлары киңәя төшкәч, әйләнә-тирәдәге "дуслар"ы арасында тыштан гына ялтырап йөргәннәре дә беленә башлый:
Тигәнәктәй ябыша башлый безгә
Ялган, хәйлә, мәкер, хөсетлек,
Ялагайлык, тагын әллә ниләр —
Саный китсәң, җыела йөз этлек.
Онытабыз хәтта елмаюны,
Авыр түгел юкса бу һич тә.
Тыпырчынып яткан яхшылыкны
Үтерәбез буып без эчтә.
Һәрберебез зур бәхеткә лаек,
Һәрберебез кеше ләбаса.
Яшәү шундый җиңел булыр иде,
Һәркем әгәр башка берәүнең дә
Кеше икәнлеген аңласа.
("Яшәү шундый җиңел булыр иде")
Әшәкелек-бозыклыклар, ямьсезлек-гаделсезлекләр күбәйгәннән-күбәя барган заманда Фәнис Яруллин каләменнән инде элеккечә гел бал гына тамып тормый, һәртөрле алдакчылар, ришвәтчеләр, байлык, мөлкәт дип башкаларны таптап үтүчеләр хакында язганда, шагыйрь кырысрак тонга күчә:
Ялганнар, ялганнар, ялганнар —
Дөньяны уратып алганнар.
Давыллар аударган агачтай,
Ялганнан батырлар ауганнар.
("Ялганнар")
* * *
Яңа буын килә аренага,
Хәтерсез һәм әрсез, надан буын.
Телләрендә бары катлы-катлы
Сүгенү сүзе генә калган буын.
Милләтсез һәм динсез кавем бит ул,
Беркем белми — кемнең балалары.
Алар өчен изге бернәрсә юк,
Байлык кына табыну аллалары.
...Хәвеф көтә безне урамнарның
Һәр чатында, һәрбер почмагында.
Безнең җаннар йөри шул буынның
Кесә төбендәге пычагында.
("Безнең җаннар")
Мондый юлларда аянычлы гаҗәпләнү дә, каушап, аптырап калу да, шушы халәткә карата килешмәүчән мөнәсәбәт тә чагыла. Илебезнең, милләтебезнең шушы дәрәҗәгә төшүенә һәркайсыбыз гаепле һәм җаваплы икәнлегенә дә басым ясала монда.
Түбәнлекнең көче нәрсәдә, дип
Уйлыймын да — табам җавабын:
Аның көче — безнең көчсезлектә,
Көчлеләргә сихере юк аның.
("Түбәнлекнең анатомиясе")
* * *
...Куркаклыкның бер әсире булып,
Күпне күрми генә яшәдек.
Гаделсезлек күрсәк, күзне йомдык, 
Безгә тимәсәләр — дәшмәдек.
("Актарыла тарих катламнары")
Сәясәтнең төрле хикмәтләренә, борылышлары-зигзагларына бигүк битараф түгеллеген яшермәсә дә, Фәнис Яруллин — нигездә җирнең гади кешесе, ә шигърияттә рациональлек белән лириканы бик табигый рәвештә бергә үрә белүчеләрнең бер вәкиле булып санала ала. Сәясәткә бәйләнешле төп нәтиҗәне дә ул һәр татарга аңлаешлы итеп, бераз гына ирониясен дә кушып ярып сала:
Үткән белән, ялгыш белән
Көрәшәбез, алышабыз:
Башны тартып алабыз да
Койрык белән ябышабыз...
("Өйрәттеләр")
Чыннан да, Фәнис Яруллин иҗатының төп чыганакларын, явызлыкны каһәрләүдән бигрәк, яхшылыкка табыну тирәсеннәнрәк эзләргә кирәктер. Ул һәрнәрсәдән ямь табып яши белә, һәр күренеш аңа шигъри тема, шигърият чыганагы була ала.
Шигырь кайда? — Бөтен төштә:
Зур диңгездә һәм инештә,
Күктә, җирдә, урманнарда,
Рәшәләрдә, бураннарда,
Яшеннәрдә, күкрәүләрдә,
Мәхәббәттән тетрәүләрдә...
("Шагыйрь булу гына кирәк")
Әйе, тормышның һәр күренеше олы илһам чыганагы була ала. Аларны сайлап алу әлләни кыен эш түгел. Әмма Фәнис Яруллин шигърияте иң беренче нәүбәттә шагыйрьнең югары гражданлык позицияләренә һәм гуманистик карашларына нигезләнә. Нәрсә турында язса да, ул гаҗәеп самими һәм ихлас күңелле, үзе шикелле гади укучының дусты һәм теләктәше булып кала. Фәнис Яруллинның шигърияттәге феномены гадилекнең бөеклеге рәвешендә аңлашыла. Әмма бу бөеклек бар бөтенлеге, тулылыгы белән саф һәм пакь күңелле кешеләргә генә барып җитә ала. Шагыйрь карашы әнә шундый — аны аңларлык катламнарга төбәлгән.
Шул ук вакытта бу автор беркайчан да укучының күңелен аяп, "тукта, моны шигъри дулкыннарымда тибрәтеп юатыйм әле" дигән исәп белән эш итми. Гүя бу шигъри юллар аша һәркайсыбызга намуслылыгыбызны, кешелек дәрәҗәбезнең чамасын, микъдарын үлчәп карарга форсат ачыла. Гадәттә, үзүзен белү юнәлешендә объективлыгын һәм кыюлыгын югалтмаган укучы күңел шкаласындагы дерелдәп торган укның үзе фараз иткән нормальлектән байтак авышканлыгын яисә шул урынга килеп җитмәгәнлеген күреп ала. Үз-үзеңнән оялып та куясың. Боларга бер мин генә гаеплеме соң, дисең. Әнә бит аларның кайберләрен шагыйрь үз өстенә дә ала:
Кычкырасы килә кайчак:
"Коткарыгыз, батабыз!"
Алда — сазлык, артта — упкын,
Торабыз бер чатта без.
...Кычкырасы килә әрнеп:
"Коткарыгыз, батабыз!"
...Кем коткарсын? —
Упкыннарга
Бер-беребезне тартабыз,
Бергәләшеп батабыз.
("Кычкырасы килә")
Шагыйрь иң яраткан шигъри сурәтләрнең берсе — күк киңлекләрендә, биектә, иркенлектә, хозурлыкта гизүче кош образы. Әдипнең үзе турында "мин бары тик очышта гына яши алам, минем матурлыгым очышта" дигәннәре, канатлы гыйбарә булса да, аның рухи халәтенә искиткеч туры килә.
...Ярый канатлы кошлар бар,
Ярый кошлар юлы биек.
Карыйсың бер күтәрелеп, 
Йөргән чакта башны иеп.
("Кошлар юлы")
Бу кош ерак күкләрне генә гизеп калмый, түбәнгә, кешеләр янына да төшә, күңелләребезне иркәли, үзүзебезнең хәл-халәтләребезгә дә ишарә ясый:
...Бик гади дип йөргән кешенең дә
Тамырлары буйлап моң ага.
Ләкин күпләр күңелендәге кошын
Очыра алмый кала дөньяга.
("Аккош булып оча һавада")
Фәнис Яруллинның шигъри җаны бер халәт, бер кыяфәттә генә калырга теләми. Бер караганда, ул укучыны үзендәгедәй шаянлык, җор күңеллелеккә чакыра, үз кимчелекләребезне үзебезгә күрсәтеп көлдерә һәм уйландыра ("Алдану", "Иң матур кеше", "Дачада", "Бер үк бишмәт", "Гомер юлын барлаганда", "Аңладым", "Әй замана, замана"). Кайчагында, шәхси күңелсезлекләре турында сөйләп, азрак кызгандырып та ала ("Сары чәчәк — сагыш, диләр", "Керми киттем каен урманына"). Тик бу урында бер искәрмә дә бирергә тиешбез: аның "яралы язмалар" дип аталырлык шигъри учмалары башлангыч чор иҗатында ешрак очрый иде, хәзер алар, елдан елга кими барып, юк дәрәҗәсендә генә калды. Аларында да минутлык күңел төшү мизгелләре бик тиз юмор һәм шаян сүз уйнату бизәкләре белән алышына, алардагы оптимизм нурлары безнең күңелләребезне дә кузгатып, үсендереп җибәрә.
Әдипнең юмор өлкәсендәге осталыгын өйрәнергә махсус хезмәт багышларга кирәк. Юмор пафосы, шигырь чикләрен бик җиңел үтеп чыгып, башка жанрларга да тарала. Сәхнә әсәрләрендә бу сәләт аермачык күренә: "Әнә килә автомобиль", "Бай әти", "Бер күрешү — үзе бер гомер", "Кызларның кызганнары", "Шүрәлеләр каргышы", "Сөембикә егет сайлый", "Койрыксыз сандугач", "Мәхәббәт яңгыры" кебек комедияләре авторның бу өлкәдәге гаять зур мөмкинлекләре һәм перспективалары хакында сөйли. Ул тормыш ыгы-зыгыларының һәр мизгелендә, һәр борылышында комедиячел ситуацияләр таба белә һәм шулар ярдәмендә укучыга, тамашачыга кызыклы фикерләрен җиткерә.
Драма әсәрләрендә Фәнис Яруллинның шагыйрьлеге сизелеп тора. Алар арасында шигъри драма рәвешендә иҗат ителгәннәре дә бар. Башкаларын куйганда да, сәхнәдә җыр һәм музыка яңгырап тора. Драма-комедияләрендәге шаянлык, шаяру аша әйтелгән җитди уй-борчылулар да, фикерләрнең фәлсәфә катыш лиризмга байлыгы да — барысы да әдипнең шагыйрьлегеннән килә, дияргә нигез бар...
Төп хикмәт иҗатчының нинди жанрда эшләвендә генә түгел, ахрысы. Хикмәт кешенең, авторның үзендә. Күңелендә һәрчак яңгырап торган моң, кешеләргә мәдхия җыры әллә ничек җиңел генә аның каләме тигән башка жанрларга да күчә, һәм ул иҗат иткән хикәяләр, повестьлар, драмалар, комедияләр — барысы да диярлек, сыйфатлары, эшләнешләре, тәэсир һәвәсләре ягыннан, шигърияттә ирешелгән биеклекләр дәрәҗәсенә күтәреләләр. Бу очракта да без шәхеснең бөтенлегенә, иҗатының һәм яшәешенең һич тә бүленмәс, таркалмас монолит ныклыгына юлыгабыз...
Фәнис Яруллинның иҗатында, бигрәк тә лирикасында, кеше тормышының мәгънәсе, кыйммәте, яшәешнең катлаулы, каршылыклы яклары турында уйланулар, образлы фикерләр еш очрый. Катлаулы фәнни терминология яратучы белгеч-галимнәр әлеге сыйфатны, бәлки, үз телләрендә бүтәнчәрәк әйтер иде, әмма бу хезмәтебездә без гадирәк, ихлас күңелле һәм кешечә сөйләшә-аңлаша белә торган укучы белән гәп корабыз. Шуңа күрә исе-төсе, тәме-тозы булмаган ул терминнарны галимнәрнең үзләренә калдырып, андый нәрсәләрдән читтәрәк йөрергә тырышабыз.
Әйе, дөнья һәм тормыш күренешләрен фәлсәфи яссылыкка куеп аңлатырга омтылу — Фәнис Яруллин иҗатына, бигрәк тә аның лирикасына, хас күренеш. Бик күп очракларда ул үтә дә сакчыл, һәр сүзнең урынын, кадерен белеп эш итә һәм гаҗәеп афоризмнар уйлап таба:
Акыллыларга алтын кирәкми,
Алтынлыларга акыл кирәкми.
* * *
Тиз барып җитәрмен димә,
Бик якын диеп ара.
Йөрәк шундый якында да — 
Ә юлын табып кара!
* * *
Батырлык сынала мәйданда,
Кешелек сынала һәркайда.
Дөньядагы рәнҗетелгәннәрне, яклаучысыз калганнарны, мәхрүм-мескеннәрне күрә, кызгана, шундыйларга күпләрнең игътибарын юнәлдерә белгән бөек шәхесләрдән Виктор Гюго, Кнут Гамсун, Ф. М. Достоевский, Н. В. Гоголь, Мәҗит Гафури, Габдулла Тукайларның эшчәнлеге тирән ихтирамга лаек. Алар тормышта гаделсезлекнең, мәрхәмәтсезлекнең гадәти бер хәлгә әйләнеп баруына тирән ачынуларын, килешмәүчәнлекләрен белдерделәр һәм моның белән җәмгыятьнең вакытлыча томаланган күзләрен ачарга ярдәм иттеләр. Шуңа күрә дә бу кыю, талантлы, зирәк һәм кеше кайгысына аеруча сизгер әдипләргә, аларның игелекле эшчәнлегенә карата һәркемнең күңелендә иң изге хисләр җанлана.
Бүгенге җәмгыятебез дә шушы мәсьәләдә үзенең уятучысына мохтаҗ икәнлеген дә төшенмичә, йокымсыраган хәлендә яши бирә...
Ниһаять, битарафлык томанын ярып, таратып, тоташтан шәфкатьлелек идеяләре белән сугарылган "Яралы язмышлар" әсәре дөньяга килде. Хәзер, аны кат-кат укып чыкканнан соң, бер хакыйкать ачыграк аңлашыла башлый: әйе, язмыш һәм тормыш гаделсезлекләре тарафыннан кыерсытылганнарны яклап, иң олы сүзне теләсә кем түгел, ә үз намусларына кер дә кунмаган затлар гына әйтергә хаклы! Һәм шушы вазифаны нәкъ менә Фәнис Яруллин җилкәләре күтәрүе — үтә дә табигый бер күренеш. Бу урында Федор Михайлович Достоевскийның "дөньядагы нәрсәләрнең барысы бергә бер сабый күз яшьләренә тормавы" хакындагы мәгълүм фәлсәфәсе яңадан искә төшә.
"Яралы язмышлар" әсәре чын педагог, олы хәрефләрдән башланган Укытучы һәм Тәрбияче тарафыннан иҗат ителгән. Бу изге эшкә гомерләрен багышлаган һәр кешенең өендә, киштәсендә, бигрәк тә өстәлендә, шушы китап ятсын иде. Педагогика фәне махсус өйрәнелә, укытыла торган йортларда да... Совет чорында аны күренекле педагоглар Макаренко һәм Сухомлинский үз тәҗрибәләре һәм әсәрләре белән җанландырырга тырышкан булсалар, бүген бу юнәлештә "Яралы язмышлар" кебек китапларга һәм Миңсылу (Миңлегөл) кебек образларга мөрәҗәгать итү урынлы булыр иде.
Без, киләчәктәге картлык көнебездә барыбызның да балалар кулына калачагын исәпкә алмыйча, балалар бәхетен, киләчәген тиешенчә һәм җитәрлек дәрәҗәдә кайгыртмыйча, ваемсыз гына яши бирәбез. Акча һәм шәхси байлык туплау турында гына баш ватучы җәмгыять әгъзалары аңында киләчәк тормышның хуҗалары булырга әзерләнүчеләрнең бүгенге халәтләре һәм алдагы тормышлары-язмышлары кирәксез, мәшәкатьсез һәм абстракт төшенчә булып тоела. Мондый җәмгыятьнең, шул юлыннан борылмаган тәкъдирдә, рухи упкынга убылып төшәчәген аңлый алмавы һәм моны аңларга да теләмәве аерата кызганыч.
Боларын да безгә Фәнис Яруллиннар төшендерергә тиешмени? Алар төшендергәч, акча, байлык артыннан куудан башканы белмәгән җәмгыять борылыш ясармы? Тик шулай да Фәнис Яруллинның бар өмете — яшьләрдә, балаларда, сабыйларда. Ул үзе дә — гомере буена сабый булып кала белгән бәхетле кеше.
Ф. Яруллинның балаларга багышланган китаплары белән танышканда ("Яз гөлләре", "Серле дөнья" һ. б.) авторның төрле рольләргә керә белүе гаҗәпләндерә. Бала күзләре белән дөньяга гаҗәпләнеп карап торганда да ул нәни укучысына кирәкле сүзләрне әйтергә өлгерә:
Челән килгән безнең күлгә,
Белмим, нинди челәндер.
Нинди булса да, мөгаен,
Безне сагынып килгәндер...
...Явыз малайлар да аңар
Таш атмыйлар нигәдер.
Күрәсең, матурлык шулай
Явызлыкны җиңәдер.
("Челән")
Фәнис Яруллин үз укучысы белән әкиятләр телендә дә сөйләшергә ярата. Аларның "Ак яфрак", "Шүрәлеләр каргышы" кебек олы сәхнәләрдә уйналырлыклары да, төрле кичәләрдә башкарылырлык "Исемсез кыз", "Әмәк белән Шәмәк", "Каракның бүреге яна", "Ай турында әкият", "Өч кыз һәм унөч алма", "Суыкборын һәм Суыкколак" сыманнары да бар.
Шулай да әкиятләрнең күпчелеге (аларның саны алты дистәдән артып китә!) традицион фольклор калыбында иҗат ителгәннәр. Әмма аларның барысын да әдипнең үз фантазиясе белән уйлап чыгарылган әсәрләр — заман әкиятләре дип тә исемләп булыр иде. Мәгълүм ки, бу типтагы әсәрләр арасында бөтендөнья классик әдәбиятын бизәп торганнары да очрый. Шуларның иң гүзәлләреннән мәшһүр Антуан де Сент-Экзюпериның "Кечкенә принц"ын гына искә төшерик. Никадәр гүзәллекне, яхшылыкны үзенә җыйган әсәр ул! Абдулла Алиш, Нәкый Исәнбәт, Әхмәт Фәйзиләр дә заманында бик матур әкиятләр иҗат иткәннәр иде. Һәм менә бүген шушы юнәлешнең бер тарафдары буларак — Фәнис Яруллин!
"Йолдыз тапкан кыз", "Яз кайда кышлый?", "Тылсымлы ачкыч", "Йокыбай", "Кайнар чишмә" кебек әкиятләрендәге мавыктыргыч сюжет, заманыбыз сурәтләре аша укучыга бик күп файдалы мәгълүмат җиткерелә, үгет-нәсыйхәтсез генә тәрбия бара. Мәсәлән, "Йолдыз тапкан кыз" әкиятендә "байлык артыннан куа торгач, кешелек абруеңны югалтканыңны сизми дә калырсың" дигән фикер гаять мавыктыргыч, үтемле-тәэсирле вакыйгалар тезмәсенә салып бирелә. Зирәк әбисенең сүзен тыңлаган Таңсылу урманнан якты йолдыз ташы табып кайта, шуның белән чирле, зәгыйфьләрне дәвалап, күп рәхмәтләр ишетә. Әмма бераздан үзенә акча чире йога, һәм кыз бүгенге экстрасенслар сыман акча җыя башлый, буш кул белән килгәннәрне авыр сүз әйтеп, рәнҗеткәләп тә чыгаргалый. Шунда хикмәтле ташның сихәтле нурлары сүнә...
"Урман әкияте" дә кулга тоту белән яшь укучыны җәлеп итә...
Менә шундый заман әкиятләре белән генә чикләнмичә, Фәнис Яруллин халкыбызның традицион әкиятләре кысаларыннан бигүк читләшмәгән әкиятләр дә иҗат итә. Алар арасыннан иң беренче нәүбәттә "Яз кайда кышлый?" һәм "Тылсымлы ачкыч" дип исемләнгәннәренә күзем төште. Беренчесендә ягымлы Язбикә, кыю Җилбатыр, нәни Тамчыкай образлары аша салкын кышлар үтеп, җир өстенә язлар килүе баланың үз телендә искиткеч матур сөйләп бирелгән. Икенчесендә төрле халыкларның әкиятләрендәгечә зирәклекне, тапкырлыкны мактау өстенлек итә.
"Кечкенә чакта Ибрайның бишеген җилләр тирбәткән, көйсезләнсә, кошлар сайрап юаткан, авырып китсә урман чәчәкләре үзләренең шифалы суларын эчереп терелткәннәр. Малайның теле бик иртә ачылган. Бишектә чакта ук сандугачларга кушылып җырлаган, урман шавын тыңлап моңайган, сихри күккә карап уйланган".
Әкиятче шагыйрьнең Камырбатыр яисә Идегәйләр бала чагын хәтерләткән герое әнә шулай табигать матурлыгы аша хозурландырып бирелә.
Әйе, әдипнең алтын сарайлары бер генә түгел. Тик бу юлы без аларның икесенә генә: шигырь сөючеләргә һәм нәни укучылар өчен дип салынганнарына гына күз йөгертеп алырга өлгердек. Драма, проза, публицистика дигәннәренә исә атлап керә алганнар юк әле. Кыскасы, Фәнис Яруллин иҗаты, тулаем алсак, белгечләрнең кулы тимәгән, өйрәнелмәгән кыйтга булып кала бирә.
Әдипнең яшьләребезгә — бүгенге катлаулы тормышта үз урыннарын табарга теләүчеләргә әйтер сүзләре бик күп. Алар белән ул җитди проза телендә дә сөйләшә. "Кайту", "Кыйгак, кыйгак каз кычкыра", "Язмышлар язылганда", "Портрет" кебек повестьларда, күпсанлы хикәяләрендә, заманның бик әһәмиятле, өлгергән, әмма хәл ителми килгән мәсьәләләре куела. Күбесе җәмгыять, армия, яшьләр, балалар тәрбияләү эшендәге ялгышларга, җитешсезлекләргә, гаделсезлекләргә килеп тоташа.
Безнең фикеребезчә, сәнгати көче, иҗади пафосы белән, Фәнис Яруллин иҗаты казанышлары дөнья әдәбияты казанышлары белән янәшә торырлык. Гомумән, без, ни өчендер, татар әдипләренең иҗатлары татарның үзе өчен генә ярый, безне үзебезнекеләр укыса, шул бик җиткән, дигән үтә тыйнак, мескен, канатсыз, перспективасыз халәттә торабыз. Без шул халәтнең сөреме астында көн итәргә үз-үзебезне күнектергәнбез, гадәтләнгәнбез. Дөнья шедеврларына торырлык әсәрләр тудырган Әмирхан Еники, Аяз Гыйләҗев, Рафаил Төхфәтуллин, Әхсән Баянов, Мөхәммәт Мәһдиев, Миргазиян Юныс, Мәгъсүм Хуҗин, Айдар Хәлим кебекләрне ник күтәрмәдек һәм ник күтәрмибез? Үсеп килүче, үз фикерле, үз стиле яңа талантларга да түшәм такталарын "безгә шуннан артык ярамый" дип бүген түбәннән сузып куярбызмы?
Соңгы елларда X. Миңнегулов, А. Әхмәдуллин, Й. Нигъмәтуллина, Р. Ганиева, А. Саяпова, Р. Харрасова, Д. Заһидуллина кебек галимнәрнең хезмәтләрендә татар әдәбиятының классик һәм бүгенге кайбер казанышларын дөнья әдәбияты үлчәмнәренә куеп карау омтылышы беркадәр сизелә башлады. Бу эш сүрелмәсен иде. Бәлки, Фәнис Яруллинның иҗат байлыгына бу уңайдан мөнәсәбәт әйбәт якка таба үзгәреп тә китәр. Өметләр белән яшик. 
Шушы мәкаләмне язганда соклангыч бер күренешкә юлыктым: Фәнис Яруллинның иҗат дәрьясында һәр туган көнгә сөенеп, әйләнә-тирәгә оптимистик караш сирпеп, башкаларның күңелләрен канатландырып, шатландырып яшәүче, олы җанлы шәхес иң алгы планга килеп чыга! Бу шәхесне, бу иҗатны тулаем белер, аңлар өчен дә, безгә чын биеклекләргә — Вөҗдан, Намус, Кешелеклелек биеклекләренә күтәрелергә кирәк. Аның әсәрләре гел шуңа чакырып тора.
Рифат Сверигин
Казан утлары, 2003 ел, 2 нче сан
БӘХЕТЛЕ КИТАП
Фәнис Яруллинның шигырьләре ихласлыгы, уйчан лиризмы, үзләренә генә хас эчкерсезлеге белән аерылып тора. Әле соңгы айларда гына аның балалар өчен язылган тагын бер китабы дөньяга чыкты. Ул китап "Минем елмаю" (Тат. кит. нәшр., Казан, 1968) дип атала.
Балалар өчен язылган кайбер китаплар бәхетсез булалар. Алар укылмый. Чөнки язылган шигырьләр, балаларның нарасый беркатлылыгына зурларча өстән карап, елмаеп, зурларга сөйләү генә булып чыга. Мондый шигырьләрне тыңлап, зурларның елмаюы бик мөмкин, әлбәттә. Алар өчен балачак гаять кызык әйбер бит... Ә бала андый шигырьләрне укып чыкканнан соң елмаерга уйлап та карамаячак, чөнки бу шигырьдә сөйләнгән "көлке" вакыйга — аның өчен табигый бер хәл генә...
Тукайның "Су анасы"н гына искә төшерик. Аны зурлар да, кечкенәләр дә ярата. Чөнки Тукай бу шигырьне язган чакта балаларның нарасыйлыгыннан көлүне максат итеп куймаган. Бу минутта ул үзе дә бала шикелле — малайның алтын таракны күреп алган минутын гына хәтерлик!
Тукайлар, Алишлар, бала белән сөйләшкәндә, аны үз тиңдәше итеп, дусты итеп сөйләшә белгәннәр.
Ф. Яруллин да шушы ягы белән безне куандыра. Китап "Бушлык" дигән шигырь белән башланып китә. Өй эче яп-ялангач... Буш... Күңелсез... Юкса бөтен нәрсә урынында кебек... Ә, менә хикмәт нәрсәдә — әни өйдә юк бит!
Бала өчен ана — үзе бер дөнья, иң кадерле кеше. Ул оҗмахында да әнисез булса яшәмәячәк. Сигез генә юллы бу шигырьдә бала күңеленең якты бер нюансы чагылган.
Гомумән, бу китапка кергән шигырьләрнең һәрберсе әнә шул нюансларны, якты моментларны күрсәтеп бирүгә, сабый күңеленә ниндидер уйландыргыч нур чаткысы, рәхәт елмаю дулкыны салуга юнәлтелгән.
Табигать күренешләрен балаларга бик якын булган, аларның зиһене рәхәтләнеп кабул итә торган чагыштырулар белән сөйләп бирә белүгә мисал итеп, авторның "Март кояшы", "Апрель", "Май", "Кыш башы", "Суык төсе", "Йолдызлы кич", "Язгы парчалар", "Ак болытлар" дигән шигырьләрен китерергә була: "Кояш, болыт белән төренеп, ялкау баладай йоклый. Юрганын ачмый торып, болыт астыннан чыкмый", "Апрель-батыр, җиң сызганып, елгада бозлар вата", "Үләннәр борын төртәләр, бөреләр тунын сала", "Болытлар, иске толыптай, асылынгансалынган. Күк бүген алама тунын катлый-катлый ябынган" һ. б.
Әнә шундый җиңел тел белән әйтелгән гади генә чагыштырулар, билгеле, балаларның күңелен яулап алачак. Алар бит үзләре дә тузгыган күңелсез болытларны күреп йөриләр. Ә шигырьне укып караганнан соң, шагыйрь абыйларының әнә шундый болытларны иске толыпка охшатуы аларны гаҗәпләндереп һәм бер үк вакытта сокландырып куячак. Шигырь эчендә сиздерми генә яңгырап куйган "толып" сүзе белән "болыт" сүзе арасындагы эчке яңгыраш аларны сискәндерәчәк.
Фәнис Яруллин балалардан зурларча өстән карап көлми. Ул шигырьнең беренче юлында ук кызыклы гына бер тон ала: әйтерсең лә бу кызның яки малайның беркатлылыгы турында аның яшьтәше — шаян гына бер бала сөйли кебек:
—Иң чиста дәфтәр кемдә?
Назада түгел — миндә!
Карасалар дәфтәрен,
Чынлап та, дәфтәр чиста.
Чөнки Мөнип аңарга
Язмаган бер хәреф тә.
Балаларны "Том Сойер маҗаралары", "Тимур һәм аның командасы" кебек әсәрләр, билгеле, ныграк кызыктыра. Бер шигырь китабын укыганчы, алар югарыда әйтелгән калын-калын проза әсәрләрен берничә кат укып чыгарга әзер. Шуңа күрә балалар өчен шигырь китабы бирү шагыйрьнең иңнәренә бик күп эш йөкли. Балаларга, хисле шигырьләргә караганда, сюжетлы, эчтәлекле шигырьләр ошыйрак төшә. "Минем елмаю"га кергән кечкенә генә күләмле шигырьләрнең дә үзләренә күрә бик мавыктыргыч сюжетлары бар. Ә инде "Гаделша командасы", "Көч чишмәсе" (әкият), "Ике кыз һәм бер көчек" кебек озын шигырьләр исә сюжет мәсьәләсендә тагын да отышлырак килеп чыккан.
Кыскасы, Фәнис Яруллинның бу җыентыкта басылган шигырьләре җиңел тел белән, хәтергә бик тиз сеңеп калырдай сурәтләүләр кулланып язылган. Фәнис Яруллинның елмаюы балаларның гына түгел, зурларның да күңелендә җылы дулкын кузгатыр дип уйлыйм.
Зөлфәт
Казан утлары, 1969 ел, 2 нче сан
ШАГЫЙРЬ БЕЛӘН СӨЙЛӘШӘМ
Ул — минем тормыш тоткасы,
Ул — минем бетмәс көчем...
Тугры дустымның исеме:
Хезмәтем минем, эшем,— дип яза шагыйрь үзенең "Аерылмас дустым" китабын башлап җибәргән шигырендә... Хезмәт, эш, иҗатта яну, язу, — әлбәттә, һәр шагыйрьнең беренчел, иң якын дуслары. Һәм бу дуслык һичкайчан алдамаячак та. Ул — матур, тормышчан, зарури, ниһаять, ул җимешле дә: алдымда яткан шактый күләмле сайланма лирика китабы — шагыйрь Фәнис Яруллинның ун елдан артык иҗади хезмәтенең бер нәтиҗәсе, шигъри бер отчеты лабаса!
Аерылмас дус... Фәнис Яруллинның, чыннан да, якын дуслары күп. Алар — шагыйрьнең күпсанлы укучылары, иҗаты белән өзлексез кызыксынып, аның көчле рухлы шигырьләрен көтеп алучы һәм язганнарының чын йөрәктән, алдаусыз, реаль җирлектән — гүзәл, кырыс тормыштан булуына инанучы, иҗатына зур мәхәббәт белән караучы шигырь сөючеләр, замандашлары. Бу җәһәттән Фәнис Яруллин — бәхетле шагыйрь, укучы йөрәгенә юл тапкан популяр шагыйрь...
Мин дә, укучы сыйфатында, шагыйрьнең яңа китабы белән танышам, үземне борчыган сорауларга җавап эзлим, киңәшәм, аның күңел дөньясына тирәнрәк үтеп керә баруымны тоям, сокланам — шигырьләре аша мин бүген шагыйрь белән сөйләшәм.
Фәнис Яруллинның шигырьләрендә тормыш сөючәнлек, оптимизм — иң калку сыйфат. Чын мәгънәсендәге рухи батырлыкка омтылу, остазлары Муса Җәлил, Николай Островскийлардан килгән көрәшчеләр рухы, авырлыкларга карамастан, алга, фәкать алга бару теләге — болар бар да безнең җәмгыять кенә тудыра алган яңа кешенең, яшь кешенең калку сыйфатлары.
Гомеремнең буеннан-буена
Барсам да гел авыр йөк сөйрәп,
Әйттем мин, гөлләргә үрелеп:
— Дөньяда матурлык күбрәк,
— Дөньяда гүзәллек күбрәк!
Әйе, бу — шагыйрьнең яшәү кредосы, якты идеаллар өчен януы чагылышы.
...Мин шагыйрь белән сөйләшәм.
Сөйгәнемнең күңеленнән
Мәңге китмәс таш мин.
Әнием күзләрендәге
Мәңге кипмәс яшь мин,— ди ул.
Кырыс, әмма ачы тәҗрибә авазы булып яңгыраган бу юллар мине дә тетрәндерә, уйландыра. Шагыйрь Мостай Кәримнең "таш өстендәге гөлләр"е кебек үк, бу сурәтләр дә — кырыс чынбарлык үзе үстергән чәчәкләр.
"Шагыйрьләргә белү кирәк бик күп телне",— ди ул бер шигырендә. Килешәм: чынлап та, "Җил, Кош, Табигать, Эзоп һәм Мәҗнүн телләрен" белергә тиеш бит чын шагыйрь... Һәм китапта шундый бай, күпьяклы, киң офыклы тормышы булган лирик геройны таныйм мин. Ә герое аша — шагыйрьнең үзен...
Без хаклыкны исбатларга тиеш
Үлеп түгел, яшәп, көрәшеп. 
"Якыная миңа йолдызлар", "Гел балкытыр идем Кояшны" кебек шигырьләрендә дә кешеләргә булган якты хисләрен таныйм. Ә менә "Дөньяда мин бер битараф кеше түгел" дип башланган шигырь үзенең формасы белән дә матур, оригиналь булып истә кала...
Яки дөньяда иң кадерле кешегә — анага багышланган самими, җылы кичерешләр белән язылган "Төшендә күрде дә ана" шигыре, "Ана" балладасы... Мөлаем бу сурәтне шагыйрь халык авыз иҗатына хас буяулар белән бизи. "Ат сайладым", "Рәхмәт сиңа, заманым", "Атлар килә", "Алчы, болыт" кебек шигырьләрдә дә җырга, әйтемнәргә тартымлык бар. Иң мөһиме, алар бик табигый, халыкчан яңгырыйлар. Фольклор бизәкләре шигырьнең тукымасына ятышып тора. Ихтыярсыз: "Ник композиторлар Фәнис Яруллин иҗатына мөрәҗәгать итмиләр соң әле?" — дип уйлап куясың.
Ниһаять, һәрвакытта да лириканың үзәгендә булган мәхәббәт темасы... Табигате белән үк лирик шагыйрь бу темада аеруча сак, садә, саф хисле һәм чак кына моңсу. "Булды инде", "Кызларга бер сүз", "Онытыр идем", "Күргәнем бар кебек кайдадыр", "Танышканга ун ел вакыт үткән" кебек шигырьләр — шундый. Минемчә, "Таудагы чәчәк" шигыре — шагыйрьнең бу темага караган иң көчле шигырьләренең берсе. Кабердән өзеп алынганын белмичә, күкрәктә йөртелгән "салкын чәчәк" образы. Зур трагедияне сыйдырган бу нәни шигырь күңелне тетрәтә.
Шагыйрь белән сөйләшәм...
Китапта юмор-сатирага караган шигырьләрдән аеруча "Бер дә юктан", "Шагыйрь сере" әйбәт әсәрләр. Авторның балаларга багышланган шигырьләре дә күңелдә җылы тәэсир калдыра. Гадилек, тормыштан килгән образлар, шул ук яктылык, яктылык...
Әйе, чынлап та, аерылмас дусты — иҗат, "эш агачы" —җимешләрен бик юмарт биргән шагыйрьгә. Укучылар, шиксез, шагыйрьнең бу китабын рәхмәт хисе белән укырлар, аңа кат-кат әйләнеп кайтырлар дип ышанырга була.
Фәнис Яруллин үзенең бер шигырендә укучы дусларына болай дип дәшә:
Әйтегез хаклыкны яшерми,
Тәгәрәп еларлык булса да...
Ә хаклыкны, хакыйкатьне бу урында яшереп, куркып әйтми торасы юк: ул шагыйрь өчен дә, укучы өчен дә билгеле, шатлыклы. Менә шуңа да ирләрчә батыр рухлы, якты, тормышчан сулышлы шигырьләрен кат-кат укыйм; инде прозада да, драматургиядә дә уңышлары булган, һаман алга омтылган актив шагыйрьнең — каләмдәшемнең — шигъри бу отчеты өчен сөенәм, шатланам.
...Алдымда — "Аерылмас дустым". Дулкынланып, чын шагыйрь белән сөйләшәм мин.
Рәдиф Гатауллин
Татарстан яшьләре, 1976 ел, 17 гыйнвар
ТУГАН ҖИР ҖЫРЫ
Поэзия күгендә үз йолдызын кабызып өлгергән урта буын шагыйрьләребез арасында Фәнис Яруллин да бар. Ул үзен оптимистик рухлы, тирән фикерле шигырьләре, проза әсәрләре аша танытып өлгерде. Бүгенге көндә Ф. Яруллин — дистәдән артык шигырь һәм проза китаплары авторы.
Быел Татарстан китап нәшрияты укучылар игътибарына аның тагын бер яңа китабын — "Сулыш" дип исемләнгән шигырьләр җыентыгын тәкъдим итте. Биредә шагыйрьнең соңгы елларда иҗат иткән әсәрләре тупланган. Алар белән танышып чыкканнан соң, Ф. Яруллин иҗатының колачы, сулышы тагын да киңәюен тою кыен түгел.
Туган як. Аның табигате. Киң күңелле кешеләре.
"Сулыш"ка тупланган әсәрләрнең күбесе әнә шул темага багышланганнар.
Яшәр өчен бетмәс көч алырга
Олысына һәм дә кечегә,—
Мәхәббәтле, ямьле, мәрхәмәтле
Туган ягы кирәк кешегә,— дип яза автор "Туган ягы кирәк кешегә" дигән шигырендә. Әлеге фикер башка әсәрләрдә тагын да үстерелә, тирәнәя. 
Шагыйрьнең лирик герое үзе туып үскән җирнең матурлыгын сокланып, рухланып сөйли. Ул Ык елгасының комлы ярыннан яланаяк килеш йөгереп үтә. Киң кырларга чыга, тургайлар тавышын тыңлый. Гөл бакчаларына кереп, сандугачларга кушыла, һәм бу җыр туган җиргә дан җыры булып яңгырый. Шигъри юлларга салынган мәгънәләр үсә, тирәнәя, масштаблырак була бара.
Сагайтып, җанны өшетеп
Пышылдый кебек кемдер:
Көздән җирләр дымсыз калды,
Ә язлар ничек килер?
Ә язлар ничек килер?
Шагыйрь җаны әнә шулай тынгысызлана. Кешеләр язмышын, ил язмышын үз язмышы итеп кабул итә...
Китапта "Карлыгач" дип аталган баллада бар. Шагыйрь биредә бик кыска детальләр аша көзге көнне сурәтли. Укучының игътибарын ни сәбәптәндер җылы якка очмый калган карлыгачка юнәлтә. Карлыгачның салкыннар, кар-бураннар белән көрәшүен тасвирлый. Ә беркөнне карлыгач оядан чыкмый.
Ни булды икән дип,
Карасам оясын,—
Үлгән ул, кочаклап
Канатсыз баласын.
Әсәр әнә шулай тәмамлана. Финалның болай фаҗигале булуы укучыны тетрәндереп куя, аны яшәү мәгънәсе турында уйланырга мәҗбүр итә.
Язучы иҗаты белән якыннан таныш булучылар аның нечкә юмор белән сугарылган әсәрләрен дә бик яхшы хәтерлиләр. Шагыйрьнең юмористик шигырьләре әлеге җыентыгында да бик лаеклы урын алган. Автор кайбер кешеләр характерында әле дә яшәп килүче аерым кимчелекләрне каләм очына ала. Юмористик әсәрләр арасында "Сөбханалла!", "Аю шаяруы", "Дусты сөйли дустына", "Семья бу" исемле шигырьләр талантлы язылулары белән аерылып торалар...
Сүз уңаеннан шуны да әйтергә кирәк: әлеге җыентыкта урын алган туган як шигырьләре шагыйрь белән бәхәс кузгатырга да җирлек бирә. Автор, бу тема белән артык мавыгып булса кирәк, үз-үзенә таләпчәнлекне киметә төшкән. Шуның нәтиҗәсендә шигырьләрдә кабатлаулар очрый. Мәсәлән, шагыйрьнең:
Ә шулай да безнең авыл —
Авылларның авылы! — дип язуы укучыга берни яңалык бирми. Бу фикер автор тарафыннан еш кабатлана.
Шулай булуга да карамастан, бу кимчелекләр генә җыентыкның әдәби кыйммәтен киметә алмыйлар.
Мин — акчарлак диңгез өстендәге,
Поэзия — шаулы диңгезем...— дип яза шагыйрь үзенең "Акчарлак" исемле шигырендә. Һәм шикләнми әйтергә кирәк: шагыйрь Фәнис Яруллин бу теләгенә ирешә бара.
Рәфис Гыйззәтуллин
Соц. Татарстан, 1978 ел, 24 сентябрь
ЯШЬНӘМИЧӘ КАЛА АЛМЫЙ
Көз көне караңгы, кара, шәрә кырда ялгыз калганыгыз бардыр, бәлки? Шәһәр балкышыннан да, авыл утларыннан да еракта. Баксаң, барасың дөм караңгы юлдан, шылт иткән тавыш юк. Барасың, барасың... юл да очсыз-кырыйсыз, төн дә. Тәнең инде төн салкынлыгын сизми дә, ә җаның ни өчендер туңа. Шул чагында караңгы офыктан кинәт кенә якты ут көлтәсе балкып күтәрелә. Машинамы ул, трактормы, хикмәт анда түгел. Хикмәт шунда: күшеккән җаныңны җылытырга җитә кала шул ут.
Әйбәт шигырьләр дә шулай. Күңелең күшеккән мизгелләрдә рухыңны яктырта, җаныңны җылыта.
Минем өстәлемдә — Фәнис Яруллинның ике китабы. "Аерылмас дустым" һәм "Сулыш". Укыйм. Укыган саен күңелем яктыра, җаным җылына бара. Вак-төяк дөнья мәшәкатьләре җуела. Тирә-ягымдагы мохитне — тирәнтенрәк, кешеләрне яхшырак аңлый башлыйм. 
Көзге караңгы, шәрә кырдан берьялгызы атлаучы кешенең юлын яктырткан нур көлтәсе Фәнис Яруллин шигырьләреннән төшкән булгандыр ул, мөгаен, шулайдыр.
...Барасы җирләрең ерак,
Юлларың булыр кыен.
Ышыкланыр җир тапмасаң,—
Минем йөрәккә сыен,
Юлларың булса кыен.
Шагыйрь сүзе, шигъри фикер. Әй кыйммәт тә соң шигъри сүзнең, шигъри фикернең бәясе кадерен белгән кешегә! Чын мәгънәсендә йөрәктән чыккан, янып, дәртләнеп, илһамланып, сагышланып, моңланып иҗат ителгән шигырьләрнең рифмаларын да, көен, яңгырашын да сизмисең. Ул бөтен күңелеңне биләп ала, җибәрми, үзендә тота, яшәтә. Синең йөрәгең шул шигырь ритмына тибә башлый, акылың шул шигырь агышыннан яшәү көче ала.
...Болында йөри колын,
Үзе уйнак, үзе шук,
Белми кая басканын,
Сулышы — ялкын, күзе — ут.
* * * . . . .
Болыннарның җаны ул,
Кемнең сабый чагы ул?!
Фәнис Яруллин, гомумән, мактауга мохтаҗ шагыйрь түгел. Аның 1975 елны чыккан "Аерылмас дустым" исемле шигырьләр җыентыгы хакында җыелышларда да, матбугат битләрендә дә әйбәт фикерләр әйтелгән иде инде. Мин дә шул фикерләргә кушылам һәм, әгәр дә ул китапның башка шигырьләре белән таныш булмыйча:
...Тормышым — авыр арба,
Йөгем гел артып бара.
Арбам күптән туктар иде,
Мәхәббәт тартып бара,— дигән юлларын гына укыган булсам да, шул фикергә кушылган булыр идем.
Быел Фәнис Яруллинның "Сулыш" дигән шигырьләр җыентыгы басылып чыкты. "Сулыш" китабына тупланган шигырьләрнең яңалыгы, сафлыгы, эчкерсезлеге сокландырды мине. Фәнис Яруллин моңарчы ук җитлеккән шагыйрь иде. Ә "Сулыш" китабында, шагыйрь буларак, аның шигъри сәләте тагын да үскән, таланты тагын да камилләшкән.
Шигырь язып куйды шагыйрь,
Фикерен әйтте оста:
Шигыренә диңгез сыйды,
Шигыре сыйды учка.
Гәрәй Рәхим Фәнис Яруллин шигырьләрен, көләч шигырьләр, дип атаган иде. Ә менә "Сулыш" җыентыгына тупланган шигырьләрне көләч шигырьләр генә димәс идем мин. Алар инде — яшәү мәгънәсен аңлаган, тормыш фәлсәфәсенә төшенгән җитди шагыйрь фикерләре, гаделлек сакчысы, көрәшче сүзләре.
Бүген үлсәм — онытылырмын иртәгәсен,
Мин үлемсез түгеллекне белеп яшим.
Бөтен гомере булса да бер мизгел генә,
Яшьнәмичә кала алмый күктә яшен.
Кайчагында гади генә фикергә дә канат куеп, һәркемне дулкынландырырлык олы мәгънә чыгара, гади генә сүзләргә дә олы яңгыраш бирә ала шагыйрь.
...Кешеләр, кешеләр, кешеләр,
Ягымлы, сөйкемле һәммәсе.
Һәрберсе — кемнеңдер әткәсе,
Һәрберсе — кемнеңдер әнкәсе! 
Чынлап та шулай бит. Ә бит тиктомалдан гына, уйламыйча, кемнедер рәнҗетәбез, кемгәдер авыр сүзләр әйтәбез, һәркемнең кемнеңдер әткәсе, кемнеңдер әнкәсе булуын онытабыз.
Фәнис Яруллин лирикасы гади лирика гына түгел. Аның лирикасында тормышка чиксез мәхәббәт җырлары да, тормыш матурлыгы өчен көрәш авазлары да, кешене, кеше акылының бөеклеген мәңгеләштерү мотивлары да бергә үрелеп үсә. Фәнис Яруллин шигъри образлар ярдәмендә гүзәл рәсемнәр иҗат итә. Ләкин алар гади рәсемнәр генә түгел. Канатсыз баласын үз канатлары белән каплап җылыту өчен, зәмһәрир бураннар эчендә калган карлыгач сулышын тоясың ул рәсемнәрдә, болынга рәшә булып эленгән җылы сөт исен сизәсең, горур замандашларыбызның "Алтыннан кече түгел мин, ипидән олы түгел; Үлемнән көчле түгел мин, тик язмыш колы түгел" дигән мәгърур сүзләрен ишетәсең.
Фәнис Яруллин — безнең яшьтәшебез, замандашыбыз. Мәрхәмәтсез авыру ничә елдан бирле инде аңа урыныннан торып йөрергә мөмкинлек бирми. Тик шагыйрьнең ихтыяры да, кешеләргә ышанычы да нык, шигъри сүзе үткен. Халыкка хезмәт итү, җир яктылыгы, кешеләр бәхете өчен көрәш юлында кайдан көч ала соң шагыйрь? Аның моңа да җавабы әзер: ...Яшәргә көч бетеп, Бик каты арганда, Яңадан тормам дип Түшәккә ауганда — Мусалар, Алишлар Килә дә алдыма, Көч бирә тәнемә, Дәрт бирә җаныма.
Көзге караңгы төннәрдә шәрә кырда калганда, ерак офыкларга текәлеп карасагыз, якты утлар күрерсез. Шул утларның берсе, һичшиксез, Фәнис Яруллин шигырьләреннән, Байроннар, Лоркалар, Мусалар кебек көчле рухлы, корыч ихтыярлы шагыйрь сүзләреннән төшкән нур булыр. Якынрак килегез: адашсагыз — юл табышырга ярдәм итәр, күшексәгез — җылытыр ул нур сезне.
Фаил Шәфигуллин
Яшь ленинчы, 1978 ел, 27 сентябрь
ШАГЫЙРЬНЕҢ ЙӨЗ АКЛЫГЫ
"Йөз аклыгы"... Нинди табигый яңгырашлы исем ләбаса шигырьләр сайланмасы өчен: гади дә, халыкчан да, күпмәгънәле дә. Һәм, билләһи, мин, бу урында шагыйрь Фәнис Яруллинның күптәнге укучысы, бу исемне бик куанып, яратып каршылыйм, шулай икәненә — шигъриятебезнең һичкайчан да йөзен кызартмас булуына инанып, аны бу томы белән дә котлаучыларга кушылам. Әйе, шагыйрь,— һичшиксез, барыннан да бигрәк, үз халкының йөз аклыгы, аның иманы, вөҗданы.
Бу шөбһәсез — шагыйрьне үз халкы тудыра. Бу бәхәссез — ул аны үстерә, аңа канатлар бирә, очышын борчылып һәм куанып күзәтә: зур шагыйрьләре булган халыклар үз чиратында канатлы һәм мәңгелек. Шагыйрьләргә даими ихтыяҗ сизгән халык бөек рухлы була. Бигрәк тә безнең татар — үтә үзенчәлекле язмышы, фаҗигале тарихы, данлы үткәне, яңарышка юл тоткан бүгенгесе һәм шиксез киләчәгенә өмете булган бер халык. Безнең көннәрдә исә аның гали рухын, әле дә яшеренеп яткан биниһая көчен, мөмкинлекләрен күрсәтер җан көзгесе булган шагыйрьләр бигрәк тә кирәк. Шөкер, алар бар. Фәнис Яруллин — нәкъ менә шундый шагыйрьләрнең берсе инде.
Әйе, бүгенге көндә шагыйрьгә бик тә җаваплы бурыч, авыр миссия йөкләнгән: халыкның күп гасырлар буе җыйган акыл-фәлсәфәсен, тәҗрибәсен туплап, бүгенгегә ялгап, зур максатлар мәйданына килсә генә, аңа ышаналар, шагыйрь исемен аклый дип саныйлар. Бу миссия гасырыбыз башында тиңсез рухи байлыклар калдырган Г. Тукай, С. Рәмиев, Дәрдемәнд, Ш. Бабичлар кебек бөекләребезнең иҗатында тулы чагыла: нәкъ менә шушы шагыйрьләрдә халкыбызның меңьеллык тарихи аңын, зиһен-фәһемен, яшәүгә өметен һәм горурлыгын туплаган асыл мирасы сакланган.
Иң сөенечлесе шунда: нәкъ менә безнең халык, укучы дип тә әйтә алабыз, үзе дә һәрчак иң авыр чорларда чын шагыйрьне ялганнардан аерып ала белде, рухи маякларда беркайчан да ялгышмады; иманы нык, вөҗданы пакьләрне сайлап, үзенә байрак итте бит! Аңа нәкъ менә үзенеке булган, алдаусыз, чынбарлыкка тугры, туры сүзле, якты моң белән сугарылган, тарихи аһәңне югалтмаган шигърият кирәк иде. Һәм ул аның шундыен — газаплар, югалтулар, сынау-сыналулар аша туганын үз итте, югары әхлак, матурлык тәрбиясе, яшәү дәресе итеп кабул кылды. Чөнки шигъриятне шундый этик-эстетик итеп карау бездә борынгыдан ук килә: ул — "Кыйссаи Йосыф", "Идегәй" сабаклары, ул — шигъри хикмәтләрдә, робагыйларда, хатлар һәм кабер ташларындагы язуларда, ул — чәчәкләр һәм гашыйкларның саз-моңында. Халык күңеле аларны һичкайчан да онытмаган, югалтмаган; ул бәгырьгә тиеп уйнаган көйләрне тиз тоя, сизә һәм менә Фәнис Яруллин кебек шагыйрьне дә ул иҗатының беренче адымнарыннан ук үз итте, яратты һәм җаныннан өзелгән үз җимеше, "алмагачыннан ерак китмәгән үз алмасы" итеп таныды.
Шагыйрь өчен бу олуг бәхет, зур җиңү иде! Менә шуңа да утыз елдан артык инде шагыйрь Фәнис Яруллин укучысы белән иң җылы, матур мөнәсәбәттә: халыкта аңа булган хаклы мәхәббәтнең сүрелгәне юк һәм сүрелмәс тә. Ул — онытылмый торган шагыйрьләрдән!
Татарлар яши торган һәммә тарафлардан шагыйрь турында сорашып, иҗат яңалыкларын белергә теләп язган хатлар килә, яңа әсәрләре басылса, шатлыклары белән уртаклашып язалар, китапларын сорыйлар, исәнлеге, гаилә тормышы белән кызыксыналар. Юк, кайчандыр матбугатта шаулаган "Островскийча, Корчагинча батырлык, кыен язмышны җиңгән совет кешесе ныклыгы" өчен түгел, ә бәлки халкындагы бөек рухның янә бер сыналуы, татар көченең дәвамы, сәләт-байлыгының мул, төкәнмәс булуының яңа мисалы итеп, үзенеке итеп яраталар аны. Изге хис бу, нәкъ менә пәйгамбәрләргә, күп газаплар күреп тә тугры юлыннан тайпылмаган әүлияларга мәхәббәтнең бүгенгедә дә чагылышы ул халкында!
Бу исә чын шагыйрьләрнең бәһасен бермә-бер күтәрә, калкурак, яктырак күрсәтә. Фәнис белән дә шундый ук хәл, ул —әнә шундый язмыш, бәхетле язмыш иясе. Чын шагыйрь!
Менә каршыбызда шагыйрь язганнардан янә бер том — сайланма шигырьләр, поэмалар, балладалар, җырлар китабы. Нәкъ татарча изге сан белән бүленгән җиде өлеш — җиде бүлек. Исемнәре генә ни тора: "Мәхәббәт" (моннан да матур, мәгънәле исем-сүз бармы?), "Ир кулында — ил булыр" (бусы — поэмалар бүлеге), "Үзем" (лирик шагыйрь өчен шулай ук бик матур табыш булган исем!), "Атам, анам, җирем, суым", "Заман турында уйлар", "Бөртекләр" (кыска, фәлсәфи шигырьләр) һәм юмор-сатира бүлеге. Иҗаты белән аз танышлар да шагыйрьнең ниләр белән яшәвен, карашлары колачын, күңел тарафларын, бай рухи дөньясын чамалап алыр иде. Иң мөһиме — тормышчан, нәкъ менә җирнең үзеннән булган шигъри дөнья бу! Ә таныш булмаганнар (яңа, яшь буынны күздә тотып әйтүем) рәхим итсен, менә өченче томда — һичкайчан, һичкайда татар йөзен кызартмаячак шагыйрь иҗаты сәхифәләре.
Фәнис сүзләренә җырлана торган, Гөлзада Сафиуллинаның репертуарында иң күркәм урын алган мәгълүм җырны искә төшерик (сүз уңаеннан, шагыйрьнең популяр җырлары күп, шигырьләре үзеннән-үзе көй сорап тора!):
Үзгәрдем, сизәм үзем дә:
Канатлар үсте хәтта.
Мең рәхмәт шулай үзгәрткән
Тылсымчы мәхәббәткә!
Менә бит, күп чакта бик хыялый тасвирлаган мәхәббәт сурәте үзенә табигый, тормышчан нагрузка да ала икән ләбаса! Әмма аның асылы шул ук: кешене нинди генә очракта да бәхетле, канатлы халәттә тоту.
Әле иҗатының баштагы чорында ук шагыйрь дуслык, сөю хисләренең кеше язмышында нинди тылсымлы көч булуын әйткән иде.
Шунысын да билгеләп үтик: мәхәббәттә Фәнис Яруллин үтә дә инсафлы, затлы, әдәпле шәхес буларак ачыла. Бу да — халкыбызның үз әхлак кагыйдәсе булу, аның күпгасырлык тәрбиясенең бәрәкәтле, дәвамлы күренеше. Мәхәббәттә "артык гали, артык нечкә" булу — Тукайлар традициясе, Туфаннар әдәбе. Шушы ук хисләр гаилә, йорт, яшәеш нигезе мәсьәләләренә күчә.
Өйнең чырае — хатын-кыз,
Нигезе аның — ирләр.
Һәм үз язмышы мисалында:
Маңгайларны чәкәштереп
Эчтек тә язмышларны
Юлга чыктык...
Шуңа охшаш бик гади, әмма халыкчан, гаҗәеп матур сурәтләрне Фәнистә күп очратасың, мәхәббәтне тасвирларга сүзләр күп икән әле шигърият арсеналында, дип куанасың. Менә "Атлар килә" (1968) шигыреннән күңелемдә әллә ничә еллар чыңлап торган бер моң:
Тып-тып басып ат килә, 
Сулулары киң бугай.
Дугадагы пар кыңгырау —
Синең белән мин бугай.
Ә чәчәк сурәтләре?! Сөйгәненә "Ак чәчәгем" дип эндәшкән шагыйрьнең күңелендә башка үкенечләр, авыр истәлекләр, үлемнәр, кабер өстендәге гөлләр дә бар икән. Дөнья бу! Тормыш...
Салкын чәчәк йөртәм түштә
Мин шушы көннән.
"Таудагы чәчәк" балладасындагы (гомумән, балладалар —Фәниснең бәхәссез уңышы! Бу жанрда "Карлыгач" шигыре дә искиткеч!) бу юллар мине гел тетрәтә, уйландыра.
Әйе, Фәнис Яруллинның сайланмасында үзе бер зур китап булырлык үзенчәлекле "Мәхәббәтнамә" калка күз алдында: тормышчан, кырыс, ягымлы, җылы сурәтләр, язмышлардан да өстен сөю хисенә ышаныч, ихлас рәхмәтләр, эндәшләр анда. Сөйгәнен көтеп төн үткәргән гашыйкның йөрәген "миләш ботагына элеп китүе" дә, лирик геройның учында "Сабырлык һәм Матурлык атлы ике алма" булуы да ышандыра, яраттыра, "замананың Таһир — Зөһрәләре арабызда яши, арабызда" диюе белән мең хаклы шагыйрь. Бу тема, тагын да киңрәк фәлсәфә белән ныгытылып, Фәнисне халык дастаннары, чичәннәр иҗатына охшаш уйлануларга этәрә.
Кыз кулында гөл булыр,
Ир кулында ил булыр.
Ир кулыннан ил ычкынса,
Көн урынына төн булыр.
Күңелендә мондый үткен сүз — фикри тәгъбирләр йөрткән ирнең олпат сүзе, әлбәттә, үз заманы, чордашлары, авылдашлары, каһәрле сугыш еллары, ятимлек, тоталитар режим китергән бәхетсезлекләр, хаксызлыклар турында язганда, үтемле сурәтләр, картиналар тудырганда да көчен югалтмый; нәтиҗәдә "Нәсел агачы", "Коткарыгыз", "Җан авазы" кебек поэмалар мәйданга килә. Аларның икенче исеме — Тормыш, дияр идем мин. Әйе, кырыс тормыш, чынбарлык ята аларда. Һәм туган халкы, "газиз кауме" турында кайта-кайта уйланулар. Поэмалар — табигый агышлы, җиңел укыла торган әсәрләр, әмма алар фаҗига тулы язмышлар турында оранга якын.
Шагыйрь сайланма китабының бер бүлеген "Үзем" дип атаган. Элегрәк үзең турында язу, лирик "мин" белән мавыгу гаеп тә ителә иде, бу,— әлбәттә, шигъриятнең асыл хасиятен аңламаудан килеп чыккан нәрсә. Менә Фәниснең "мин"е. Нинди олы мәгънә ала ул, нинди зур яңгыраш ала! Монда язмышларны җиңеп, үз урынын тапкан шагыйрь биографиясе генә түгел, монда аның фәлсәфәсе, халык, чор язмышы "яшәешнең дәвамы булып" аңлашыла.
Кемнәр килеп, кемнәр китми җиргә,
Җир ул — биографияләр китабы.
Язмышымны мин дә яздым шунда,
Халкым куяр соңгы ноктаны.
Газаплар аша пакьләнү, чистарыну, күңел матурлыгына ирешү безнең халыкта Язмыш, Язмыш каләме, Тәкъдир кебек борынгы тәгъбирләр белән бергә үрелгән.
Бу ниндидер фатализм яки көчсезлек билгесе түгел. Юк, ул — әлеге пәйгамбәрләр тормышыкыйссасыннан ук килгән сурәт. Безнең көннәрдә шагыйрьгә янә Тукай, Муса (Җәлил!) кебек пәйгамбәрләр тормышы, алар калдырган гомер сабаклары, ачы тәҗрибә авазлары да үрнәк.
Фәниснең гомер һәм иҗат юлы — әнә шул изгеләрнең, каһарманнарның язмышы, халкының бәхет турында уйларыннан аерылгысыз очыш...
Куш куллап тотсам бәхетне,
Калдырыгыз, тимәгез;
Бәхетне кыен табам мин,—
Комсыз да бу, димәгез.
Сыкрану бармы монда? Һич юк! Әмма халыкчан, йөрәктән саркыган моңны тоярга мөмкин:
Кемнәр килеп уртаклашыр
Кыр казының язмышын? 
Таш күңелләрне дә уятыр юллар бу!
"Сүз чыгар шагыйрьләрдән хикмәт белән",— дип язган иде мәшһүр Акмулла. Фәниснең кыска, фәлсәфи этюдларын, күзәтүләрен, үзе атаганча, "бөртекләр"ен укыгач, моңа тагын бер тапкыр ышанасың, шагыйрьнең күпьяклы талантына сокланасың. Юмор-сатирасының да шул ук халыкчан акыл, борчылулар, күзәтүләр нәтиҗәсе буларак туганын күрәсең; әйе, бу очракта ул — Г. Афзалның лаеклы шәкерте, фикердәш-көрәштәше. Татар шагыйрьләренең көлке әһелләре җыелган диван-мәҗлесендә, һичшиксез, Фәниснең дә могтәбәр урыны бар, дип әйтер идем мин.
Тагын шуны да әйтеп китәсем килә! Бу — шагыйрьнең тел-стиле турында. Фәнис телендә нәкъ менә безне үстергән авыл, аның табигате, безгә бик газиз урман, елга, күлләре, иң күркәм гадәтләре, сиртмәле кое кебек мәңге онытылмаячак табигый күренешләре, иң мөһиме — авыл кешеләре җанлана. Гадилек, садәлек... Бу — тумыштан сизгер, нечкә хисле йөрәкнең мәңгелеккә шушы стихиягә тугрылыгының мисалы. Юкса дуслары бик яхшы белә! Фәнис — искиткеч күп укыган, эрудит, комсызланып белем алудан, фәннәр, яңалыклар дөньясында әйләнүдән туймаган сәях... Әмма күбебездәге күзгә бәрелеп, күңелне тырнап торган китабилык, гомумән, юк; бу мәгънәдә ул бик бәхетле шагыйрь: иң гади укучылардан алып югары зәвык эстетларга кадәр аңарда үзенең җан азыгын таба ала. Бу — шигырьдә Бернслар, Петефилар, әлеге Г. Афзаллар юлы. Әлбәттә, бердәнбер юл дип расларга теләмим. Әмма халык, укучы Фәнисне шушы юлда тапты, гомерлеккә үз итте.
Гадилектә матурлык тудыру — иң сирәк сәләтләрнең берсе!
...Шигырьдә — утыз елдан артык гомер! Бу гомер — илаһи, якты, матур бер юл. Һәм ул, гомернең үзе кебек үк, күргәнебезчә, гел гөлләр, чәчәкләр белән генә бизәлмәгән. Анда сикәлтәле юллар да, җиңеп үтәсе чытырманлыклар, упкыннар да күп булган. Әмма ышанып әйтә алабыз: инде ир уртасы, аксакал шагыйрь булып барган Фәнис Яруллинның үткәннәргә, борылып, горур караш ташларга тулы хакы бар. Үткәннәр алдында да, халык алдында да йөзе ак шагыйрьнең! Ак!!!
Рәдиф Гаташ
Мирас, 1994 ел, 11—12 нче саннар
"МИН КАЙТЫРМЫН СЕЗГӘ ЯҢАДАН..."
Мин аның Татарстан китап нәшриятында быел дөнья күргән "Җан авазы" дигән шигырьләр китабын укыдым. Һава җитмәде миңа. Үткәнем бушанды, киләчәгем тыгызланды. Бүлмәмдәге һәрнәрсә, телгә килеп, миннән мөстәкыйльлек һәм шигърият таләп итте. Ә монда мәхәббәте янып чыккан публицистика — барысы да хәрәкәттә һәм һөҗүмдә, шигырьчелек һәм байронистикага урын калмаган. Һәм, көтмәгәндә, мондый публицистик шигърият — югары ялкыннан яралган лирикадыр ул, дигән фикергә киләсең.
Соңгы укол бүген, соңгы укол!
Тәнем буйлап шуыша корыч энә.
Әйтерсең лә салкын тәнле елан
Якынлашып килә йөрәгемә...
Әгәр җирдә мин гаепле булсам,
Гаепледер тууым белән генә...
Янып беткән гомер учагымның
Карап торам соңгы көлләренә...
Соңгы укол бүген, соңгы укол!..
Бу уколны кабул итү, бәлки, урланган малга декларация тутыруга караганда күпкә "җиңелрәктер", чөнки, шагыйрь раславынча, "терелә шәфкать, чигенә зәхмәт — менә галәмәт. Сафлана җаннар, яңара таңнар — менә галәмәт". Урланган мал өчен кем милләт алдында хисап тотсын? Кош кебек очышта яраланган шагыйрь милләте алдында декларация тутыра: анда 23 китап, шуларның унбере — шигырь, унысы — чәчмә әсәрләр, берсе — әкият, берсе — сәхнә әсәрләре китабы. Җаны белән күзлеләрдән күбрәк күргән, аяклылардан күбрәк йөргән, куллылардан күбрәк эшләгән һәм бервакытта да шәхсән кайгысын гомумил, гомуммилләт кайгысыннан югары куймаган, киресенчә, үз аһ-зарын эчкә йотып, безгә:
Әй дусларым, әгәр китеп барсам
Кинәт кенә сезнең арадан, 
Моңаймагыз, бер легенда булып,
Мин кайтырмын сезгә яңадан...
Һәркем аны, кешегә сөйләгәндә,
Тагы да бераз бизәп җибәрер.
Ул аяклы һәм канатлы булыр —
Шулай тоела миңа нигәдер,— дип, яшь аша шаян елмаючы шәхеснең татар милләте улы булуы бездә, "түбәнлек анатомиясен" кичергән замандашларда, Сибгат Хәким әйтмешли, бер горурлык хисе уятырга тиеш. Мөстәкыйльлегебез кебек, бу горурлык хисе дә дефицит рәтендә. Милли горурлык җитмәү, сәяси көрәш җырлары урынына бары тик "таллар һәм миләшләр"не җырлау, нәтиҗәдә милләтнең миен кыеп алу — татарның фаҗигасе түгелмени?
Нәсел агачындагы алмаларыбыз череде. Черемәгәннәрен империя корты ашый: без "мөстәкыйльләр" һәм "киң күңеллеләр", кичә — Әфган җирендә, бүген исә таҗик, молдован, грузин җирендә, "Рәсәй чиген" саклап һәм дөньяга аның никадәр "тынычлык сөйгән держава" икәнлеген раслап, улларыбызның гомерләрен өзәбез... ...Казыла кабер. Ачыла табут. Булмый хәтта моны сөйләп: Фонарь уты сибелә эчкә, Һәм ярыла шунда йөрәк. Ата һәм ул — ике корбан, Күз яшедәй ачы язмыш. Кабына — сүнә "эһ" дигәнче, Кеше гомере — тик бер балкыш...
Соңгы елларда гына да "миротворческий", ягъни "аккоштай ак бурыч"лар өчен баш салган йөзләрчә егетләребезнең каберләренә күрсәтми күмелгән табутларын ачып, милләтебез кайчан "фонарь уты" белән яктыртыр икән? Юк, булмас ул. Татар рухы, шагыйрь әйтмешли, "Зәйнәп әби — түзем карчык". Татар рухы — коллык рухы. Биш гасырда тупланып өлгергән коллык хисен җаннан сыргавыл белән куып чыгару өчен безгә, күрәсең, сыйфат яңартырга — бәрәңгечел рухтан корыч патриотка һәм Фәнис шикелле шагыйранә публицистка, ягъни җан белән — шагыйрьгә, тән белән көрәшчегә әйләнергә кирәктер.
Мин Фәниснең көрәшчел рухын көн дә сагынам. Әгәр мөмкин булса, бу рухны һәр милләттәшемә әлегә түләнми килгән хезмәт хакы һәм "федераль" бюджетка китә торган мәгънәсез акча исәбенә таратып биргән булыр идем. Аһ, ачыдан да ачы бу рухның хәлвәсе. Әмма ул кирәк, чөнки ул — тормышыбызның тозы...
Мин Фәнискә карыйм да йөрәгем актарыла. Балачакның бозлы тәрәзәсе аша бик әйбәт күренә: хәрби фуражка, галифе кигән налог агентлары, сыерны җитәкләп, капкадан чыгып баралар. "Коткарыгыз!" — дип ялвара солдат хатыны. Өйдә — анадан тума дип әйтергә мөмкин — алты бала. Бишенчесе менә әле минем күз алдымда шикәрдәй ак урын өстендә ята. Коңгырт күзләр. Кап-кара чәч. Өстендә — ап-ак күлмәк. Шундый ук ап-ак мендәре астында — тарак, дарулар, кайчы. Шунда ук — телефон. Радио. Газетажурналлар. ...Аңламыйча тордым берни, Башым бик нык чатный иде. Күзем ачсам, әни, ярсып, Шул орденны таптый иде: "Ил өчен дип бирдең җаның — Менә сиңа, менә сиңа! Җан урынына кайтты даның — Менә сиңа, менә сиңа! Җан сатканнар майда йөзә — Менә сиңа, менә сиңа! Көчсезләрне бар да изә — Менә сиңа, менә сиңа!"
Дөнья әдәбиятында мондый җан тетрәткеч юллар сирәк. Аларны безгә, галифе киеп, "Совет власте"н бүләк иткән кешеләр алып килде...
Сау-сәламәт килеш, зиннәтле фатирларда яшәп, "мерседес"ларда йөреп, мәхәббәтне дефицитка әйләндергән йөзләрчә милләттәшләребезгә бер бөек сабак бу язмыш. Шуның өчен алар безгә яңадан кайтачак. Җирдә тормыш һәм милләт булганда, бу ике сөекленең бер илаһи язмышы безгә гел-гел кайта торачак.
Фәнис һәм Нурсөя. Их, алар турында кино төшереп калырга иде!..
Айдар Хәлим
Ватаным Татарстан, 1994, 4 ноябрь
ШАГЫЙРЬНЕҢ ЯЗ ГӨЛЛӘРЕ
Фәнис Яруллин хакында шактый сөйләргә, бердигән монография язарга, диссертация якларга булыр иде. Монысы — киләчәк эше...
Күптән түгел Әлмәттә Татарстанның мәдәният әһелләре җыелган залда "Татнефть" акционерлык җәмгыятенең махсус фонды игълан иткән "Рухият" конкурсына йомгак ясалды. Жюри рәисе әлеге бәйгенең беренче лауреатларын котлады. Алар арасында Фәнис Яруллин исеме дә яңгырады. Ул бу зур бүләккә 1996 елда чыккан китаплары өчен лаек дип табылган. Шуларның берсе — "Яз гөлләре" җыентыгы.
Әлеге китап авторның укучыларга мөрәҗәгате белән ачыла: "Шигырь сөюче яшь дустым! Яшәү серләрен син әле гомер буе өйрәнәчәксең. Тормышыңда үтеп булмас кебек тоелган карурманнар да очрар. Бәлки, яныңда киңәш бирүчең дә булмас. Андый чакларда син кулыңа китаплар ал, шигырьләр укы. Шунда, бәлки, үзең эзләгән сорауларга җавап табарсың..." Сүз уңаенда: бу китапта шагыйрьнең 1961— 1996 елларда иҗат иткән ике йөз алтмыш дүрт шигыре һәм унөч әкият-поэмасы хронологик тәртиптә урын алганнар...
Зурлар өченме әллә балалар өчен язу кыенракмы? Мондый сорауны да ишетергә туры килгәне бар. Урынсыз сорау, әлбәттә. Тик шунысы хак: балалар психологиясе нечкәлекләрен белми торып, алар өчен яхшы әсәрләр иҗат итеп булмый. Кеше гомер буе балалыктан аерыла алмый. Г. Тукай, Х. К. Андерсен, бертуган Гримм әкиятләрен, А. Толстойның "Буратино"сын зурлар да бик яратып укыйлар ич...
Кечкенәләр дә күп нәрсәне өлкәннәр кебек кабул итәләр, дөрес нәтиҗә ясарга да өлгерәләр. Мәсәлән, югарыда әйтелгән китаптагы беренче шигырьдә (ул 1961 елда язылган) сүз менә нәрсә хакында бара. "Кая барсаң да, мин синең белән барам",— дип, малай әтисенең теңкәсенә тия. Әмма әтисенең мәктәпкә барачагын белгәч, малай югалып калмый, хәйлә юлына баса:
Ә алайса, әти җаным,
Мин бүгенгә өйдә калам!
Бу юлларны укыгач, бала чагымны искә төшереп, елмаеп куйдым. Без дә (юкса "биш"легә укучы малай) укытучыбызның авырып дәрескә килә алмавына шатлана идек. Бу үзенә күрә аңлашыла да — уйнарга яраткан хәрәкәтчән балага сәгатьләр буе дәрестә утыруы җиңел түгел...
Һәркемгә үз туган ягы газиз. Салкын төньякта яшәүче халыкка: "Бу тундрада, илле-алтмыш градуска җитә торган салкыннарда, өстәвенә айлар буе кояш та күрми ничек яшисез?" — дип әйтеп карагыз, алар сезне аңламаячаклар. Бу нинди аңгыралар, шулкадәр иркенлекне, матурлыкны күрмиләр икән, дип гаҗәпләнәчәкләр.
Әнә Казахстан территориясенең өчтән икесендә үлән дә үсми. Әмма казахлар үз илләрен өзелеп яраталар. Инде безгә килгәндә, Аллага шөкер, һәммә нәрсә "үз урынында" — елның дүрт мизгеле дә күңелләрне хушландыра. Менә язны гына алыйк һәм шул уңайдан шагыйрьгә сүз бирик: Кояш язга хәзерләнә,— Репетиция ясый. Аяк асларын эретеп, Юлларны бозып ташлый.
("Март башы") Апрель ае табигатькә Зур үзгәрешләр ясый: Кыш абзаңны, буйсындырып, Еракка илтеп ташлый.
("Апрель")
Минемчә, бу гади генә шигъри юлларда искиткеч тәрбияви көч бар. Татар кешесе, ике дә уйламый, "яхшы тормыш эзләп", әллә кайларга чыгып китә. Ә бит аның иле — оҗмах почмагы. Сабыйлар, бу хакыйкатьне кечкенәдән үк аңлап-белеп үссәләр, туган төбәкләрен ташлап китәргә ашыкмаслар иде...
Әниләрнең бөек зат икәненә шик юк. Мөхәммәд пәйгамбәр дә: "Әниләрнең аяк астында оҗмах ачкычы ята",— дип, юкка гына әйтмәгән инде. Әмма дин бетү белән, әхлаксызлык көчәйде. Трамвайтроллейбусларда картлар басып торалар, ә яшьләр рәхәтләнеп утырып баралар. Оялмыйлар да. Пенсионер ата-ана җилкәсендә утыручылар саны да ишәя. Нигездә, алар — аракы коллары. Нишләргә? Тәрбия эшен көчәйтергә, аналар культын пропагандаларга кирәк. Монда, әйткәнебезчә, шигъриятнең роле зур. Шул уңайдан Ф. Яруллинның "Әни" шигыренә "сүз бирик" әле: Иң матур юллар — Син йөргән юллар. Иң тәмле сулар — Син биргән сулар... Иң талмас беләк — Синең беләгең. Иң изге теләк — Синең теләгең.
Бу җыентыкта гөлләргә зур урын бирелә. Чөнки гөлләр — тормыш, җиңү символы да. Шагыйрь болай ди:
Ялкын эчеп,
Ташу кичеп
Атладым.
Әнкәм биргән
Гөлләремне сакладым...
Ә ул гөлләр түбәндәгеләр: Гомер, Исем, Тел ("Гөлләрем" шигыреннән).
Фәнис Яруллин әсәрләренә философик мәгънә хас. Ул шулай булырга тиеш тә. Чөнки шагыйрьләр, пәйгамбәр үк булмасалар да,— Илаһи көчләр белән адәмиләр арасындагы арадашчылар. Бу очракта сүз, әлбәттә, олы талант ияләре турында бара. Тагын шигырьгә "сүз бирик":
Очтык, очтык кошлар булып,
Коенып таң нурларында;
Калсын безнең эзләребез,
Калсын безнең төсләребез
Киек Каз Юлларында.
("Калсын безнең эзләребез")
Әй бу Киек Каз Юллары! Әй бу бөектән дә бөек Галәм! Кем кодрәте белән тудың һәм яшисең икән Син? Табигатьтә булган синхронлык, симметриялелеккә шаклар катарлык (их, шундый тәңгәллек кешелек җәмгыятендә дә булса икән!). Берничә минутка ай, кояш тотылса да (чынлыкта алар тотылмыйлар, аларны вакытлыча башка планеталар каплап тора), җирдә әллә нинди үзгәрешләр (катаклизмнар) килеп чыга. Шуңадыр инде бөек акыл ияләре, астрономия, физика белгечләре И. Ньютон, А. Эйзенштейннар да Илаһи көчләргә ышанганнар. Чыннан да, Җир-анабыз тулысы белән Галәм кагыйдәләренә буйсына. Тик без генә үзебезне табигатьтән өстен итеп күрергә тырыштык... Бәхәссез, уч төбендә ята торган нәрсәләрне онытучылар да бар. Мәсәлән, татар теленә мөнәсәбәт. Бу хакта шактый еш әйтелә: тел — ул аралашу чарасы гына түгел, милләтне саклаучы хәлиткеч фактор да. Бу турыда шагыйрь менә нәрсә ди:
Татар теле — анам теле,
Иң борынгы бабам теле...
Анам теле — телләр теле,
Милләтемнең бердәнбере.
Син булганда, без дә исән,
Син булганда, без дә тере.
("Анам теле")
Фәнис Яруллин әсәрләрен укыганда, аларның халык авыз иҗатына тартым икәне сизелә, шуңа күңел үсә...
Шагыйрь гади генә күренешләрне дә күңелдә сакланырлык итеп, образга җиткереп сурәтләргә омтыла:
Зәңгәр күкләр йолдыз белән 
Йөрәгемә чигелгән.
("Туймыйк")
Вакыт аты алга чаба,
Тоягында юллар яна.
Күкрәгемә башын салып,
Иң кадерле уйлар яна.
("Яну")
"Яз гөлләре" китабына кергән әкиятләр, поэмалар турында да шактый уңай фикерләр, мактау сүзләре әйтеп булыр иде. Фәнис Яруллинның югарыда әйтелгән җыентыгы әдипнең, шагыйрьнең тагын бер зур уңышы булып тора. Шик юк: бик тә үзенчәлекле бу шәхес киләчәктә дә безне яңа иҗат җимешләре белән куандырыр. Без аңа бу юлда аяз күк, кояш балкышлары, яз чәчәкләре телик!
Мәхмүт Әхмәтҗанов
Шәһри Казан, 1997, 6 июнь
ЕГЫЛМАС ҖИЛКӘН
"Казан утлары" журналының быелгы өченче саны килде. Иң беренче булып игътибарны тартканы, әлбәттә, Фәнис Яруллинның "Җилкәнне җилләр еккач" повесте булды. Көтеп алдым мин аны. Сөенеч катыш сагаю белән көтеп алдым. Сөенеч дигәнем — моңа кадәр башлыча шагыйрь буларак танылган авторның прозада да күләмле әсәр тудыруыннан, авыру хәлендә, урынга кадакланган килеш, "аттан артык" эшләвенә сокланудан. Сагаю кадәресе сыйфат мәсьәләсендә иде. "Повестьның художество дәрәҗәсе ничегрәк булыр?" — дип хафаланып торган идем. Баш геройның прототибы — автор үзе. Әсәрдә тасвирланган һәммә вакыйгаларны ул үзе һәм аның якыннары кичергән. Тормыштан тонык фотосурәт кенә килеп чыкмаганмы? Әнә шундый сорау күңелдән китми йөрде.
Повестьны, рус туганнар әйтмешли, залпом укып чыктым. Укып бетергәнче үк өйдәгеләргә мактый башладым, күңелгә аерата хуш килгән абзацларны кычкырып укыдым. Молодец, Фәнис! Тагын бер бик зур имтиханны уңышлы уздың. Юк, җилләр синең җилкәнне ега алмый икәненә янә бер кат ышандым.
Повестьның түрендә — Фәнияр Гатауллин, очучы булырга, космоска менәргә, язучы булырга хыялланып, канатланып, омтылып йөргән монтер егет, шәп спортчы. Бәхетсез очрак аның хыялларын челпәрәмә китерә.
Айлар, еллар үтә. Фәниярның кәефе әле кояшлы яз кебек, ул да түгел, кара көзгә охшап кала. Йокы порошогын чамасыз күп эчеп, якты дөнья белән саубуллашырга теләгән минутлары да була. Ләкин егетнең акылы җиңә, ихтыяр көче җиңә. Тырыша торгач, кулларын кыймылдата башлый ул, карандаш тотарга өйрәнә, беренче шигырьләрен иҗат итә. Аннары тау чаклы тырышлык аркасында урта белем ала, университетны тәмамлый...
Фәниярның сурәтләп бетергесез кыенлыклар аша сафка кайтуын автор авыру егетнең үз җиңүе итеп кенә түгел, соклангыч совет кешеләренең — эшче яшьләрнең, студентларның, врачларның, педагог һәм журналистларның, мәктәп балаларының — уртак тантанасы итеп бирә. Фәниярның әнисе Гөлсәйдә апа образы исә аеруча калку тасвирланган.
Медсестра Хәтерсез Нәсимә, врач Галина Измайловна, кранчы кыз Илсөя (ул — аерата катлаулы язмыш кешесе!), рус теле укытучысы Мария Викторовна, татар әдәбиятына гашыйк педагог Хаҗи Галиевич — һәммәсе истә кала торган образлар. Очучы булу теләгенә ирешкәч, җаваплы операция башкарганда һәлак булган Ризван, берничә штрих белән генә гәүдәләндерелүенә карамастан, гаҗәеп бер җылылык белән күңелгә уелып кала.
Мәгълүм инде, дөнья булгач, аның Талип Таһирычлары да, Хафизалары да, Фәүрияләре дә бар. Әсәр азагындарак Фәүриянең Фәниярга язган хатын китереп, әдип зур бер мәсьәләгә ым кага: үкенмәскә теләсәң, һәр адымыңны уйлап атла, тормышның чәчкәләрен генә түгел, чәнечкеләрен дә кабул итәргә әзер бул, иркәләп сыйпаганда гына түгел, каһәрләп кыйнаганда да чыдарлык көч тап! Шулай да Фәүрияне бөтенләй үк чәйнәп ташлыйсы килми. Ник дигәндә, аның әле дөньяга карашы ныгып җитмәгән, чыдамлыгы аз, авырлыклардан өркеп калучан (калын китап укып чыгарга да сабыры җитми бит аның кайчак!). Автор бу персонажны тасвирлауда да тапталган һәм шаблон юлга басмаган. Шунлыктан мин Фәүриянең янып сөюен һәм егетенә фаҗига ябырылу белән куркып калуын күз алдыма реаль бастыра алам.
Повестьтагы Илдус Гаделшин образына аерым тукталу зарур. Бу образда Фәнис Яруллин яшь коммунист-журналистны калку күрсәтә алган: таләпчән, ярдәмчел, кырыс, ләкин гадел каләмдәшебезне тиешле буяулар табып тасвирлаган. Илдус Гаделшин — бик кызыклы, оригиналь характер. Аны тиешле төсмер һәм нюансларда бирә алуы — авторның характерлар коя белүенә тагын бер матур дәлил.
Бер авыз сүз белән әйткәндә, "Җилкәнне җилләр еккач" повесте — Фәниснең яңа уңышы. Әсәрне рус теленә тәрҗемә итәргә кирәк. Ул чагында автор күпсанлы өр-яңа укучыларын табачак.
Художество эшләнеше ягыннан бу повесть — проза белән язылган поэма, чәчмә шигърият мисалы.
Әсәрдә сүз әйтеп бетергесез зур фаҗига хакында барса да, аннан нитикле якты нур бөркелә! Мондый әсәрне олы күңелле, көчле ихтыярлы кеше генә иҗат итә ала. Повестьның соңгы абзацларыннан берсенә генә дикъкать итик.
"Язмыш синең тез астыңа китереп сукса — егылмас өчен якасына ябыш. Утларга салса — үзең аннан да көчле ян, шулвакыт аның кызуын сизмәссең. Суларга ташласа — күбек булып өскә күтәрелмә, асылташ булып төпкә бат, ялтыравыңны күреп, чумып алырлар. Тузан итеп һавага күтәрсә — яңгыр тамчыларына кушылып, җиреңә төш. Карурманнарда адаштырса — кояшка карап юл сайла. Ташлар белән бастырса — чишмәгә әверелеп, иреккә ургы. Җиргә күмсә — орлык шикелле тишелеп чык. Җилкәнеңне җилләр екса — йөрәгеңне җилкән итеп күтәр. Нинди генә очракта да җиңәргә өйрән. Көчле рухлылар гына максатларына ирешә ала. Түземнәр генә бәхеткә лаек, диде алар туенда бер өлкән шагыйрь".
Мин ул сүзләрне Фәниснең үзенеке итеп, аның девизы итеп кабул күрәм.
Повестьның теле бик матур. Бизәккә бай мәгънәсендә генә түгел, һәр сүзне үз урынына куярга дип җанату, телгә үтә җор халкыбыз моны ничегрәк әйтер иде, дип, тирән уйланып язу мәгънәсендә, авторның бик күп канатлы сүзләр иҗат итәргә осталыгы мәгънәсендә әйбәт әсәрнең теле.
Күңелдә теләк бер генә: өстәүле була күрсен иде бу повесть!
Барлас Камалов
Соц. Татарстан, 1972, 2 апрель
ҖИЛКӘННӘР БИРЕШМӘС ӘЛЕ
Фәнис Яруллинның узган ел дөнья күргән "Җилкәннәр җилдә сынала" исемле повесте яшәү өчен, тормышта үз урынын раслар өчен көрәшкән кеше язмышын сурәтләүгә багышланган.
Баштан ук искәртеп куйыйк: әсәр югары сәнгать дәрәҗәсенә җиткән икән, ул инде гади тормыш материалыннан бер башка югары күтәрелгән дигән сүз. Шуның өчен дә без бу әсәрне Ф. Яруллинның гади автобиографиясе генә дип карый алмыйбыз. Фәнияр — әдәби образ, ул — язучының фантазиясе белән баетылган, үстерелгән, гомумиләштерелгән образ... Мин моны тән һәм җан көрәше дип атар идем.
"Берәүләрне тормыш гомергә бер тапкыр сыный. Кеше дөнья зилзиләләренә каршы үзенең кечкенәдән үк җыеп килгән гайрәтен, ана сөте белән кереп тамырларына таралган көчен куя. Куя да өстенә ябырылып килгән бөтен авырлыкларны бер селтәнүдә юкка чыгара, шул мизгелдә каушап калмаганнарны батыр диләр. Икенчеләрне тормыш көн саен, сәгать саен сыный..."
Әсәрнең үзәге, фокуска җыелган нурлар төенләнеше нәкъ менә шушы сүзләрдә...
Язучы тарафыннан яратылып, кадерләп сурәтләнгән иң мөлаем кешеләрнең берсе — ана образы.
"Аналарның бөтен мәхәббәте, бөтен җылысы ярдәмгә мохтаҗ балаларына тиючән. Язмыш ныграк кыерсыткан саен, әнкәсенең якынлыгын күбрәк тоя ул. Ананы дөньяда һични алыштыра алмый, ул — кешелекне тотып торучы алтын багана..."
Гөлсәйдә түти олы кайгыны ирләрчә сабырлык белән каршылый. Ул һәрвакыт Фәнияр янында. Аны терелтү, тәрбияләү өчен бөтенесен эшләргә әзер. Әйтергә генә ансат: вуз бетерү, беренче шигырьләр җыентыгын чыгару өчен күпме әзерлек, йокысыз төннәр, физик киеренкелек аша үткән Фәнияр. Ана — боларның шаһите, ярдәмчесе.
Гөлсәйдә образын язучы конкрет тормыш җирлегендә, кечкенә генә детальләр аша типиклаштыра.
"Купега билетлар беткән иде. Фәүрия:
— Гөлсәйдә түти, купега билет юк икән, общийга булса да ярыймы? — дип сорады.
— Купе дигәне тизрәк барамыни, кызым? — диде Гөлсәйдә".
Ерак җирләргә чыгып йөрмәгән беркатлы татар хатынының самимилеген шушы бер диалог ачып бирә... 
Фәниярның бер канаты әнисе Гөлсәйдә булса, икенче канаты — Илсөя. Фәнияр янына килеп йөрүче, шигырьләрен яратып укып баручы эшче кызларның берсе. Фәнияр хәрби хезмәткә киткәндә, военкомат янында очрашкан да булганнар икән. Аннан соң инде күп вакыт үткән, еллар икесен дә нык үзгәрткән.
Төскә-биткә чибәр, җор телле, эрудицияле, үзенең яхшы мөгамәләсе белән авыру икәнен дә оныттыра ала торган Фәниярга кызның йөрәгендә якынлык, мәхәббәт хисе уянуы ышандыра. Юк, бу һич тә кызгану аша туган ярату түгел, Фәнияр кызганудан өстен. Ул үзен беркемнән дә ким санамый. Ф. Яруллин үз героеның мәхәббәткә, сөелүгә лаек икәнен, хакы барлыгын кыю рәвештә яклый, дәлилли.
Илсөянең югары хисләре каршылыклар аша җитлегә. Аның күңел диалектикасын язучы сак һәм тормышчан итеп ачкан. Илсөя шагыйрьнең киләчәк иҗаты өчен таяныч, терәк булуын, аны назлау, рухын күтәрү өчен кирәклеген тоя, аңлый. Әсәрнең эчке конфликты шушында чишелә. Илсөя белән Фәнияр арасын кешелекле, физик һәм материаль мөнәсәбәтләрдән өстен булган рухи, изге мәхәббәт бәйли.
Фәнис Яруллинның бу повесте яктылыгы, оптимистик рухы белән яшәргә димли, матурлыкка, ныклыкка өнди. Әсәрнең тел тукымасында шагыйрь җаны сизелеп тора, Фәнискә генә хас ачышлар, бизәкләр, кабатланмас чагыштырулар күп очрый. Стиль үзенчәлегенә дә игътибар итми мөмкин түгел. Язучы бер вакыйганы күчемле икенче вакыйга белән янәшә куя, фәлсәфи уйлануга корылган яисә кыска эчтәлекле хәл белән беренче вакыйганы ачыклый. Ачыкламаса, тел төбен яшерә, укучыга уйланырга, бәя бирергә урын калдыра.
Дөрес, дөньяда һәрьяктан килгән, бөтен җире камил эшләнгән әсәрләр сирәк очрый. Кимчелекләр "Җилкәннәр җилдә сынала" повестенда да бар. Кай урында Фәниярның уйлану-фикер йөртүләре публицистик риторикага әйләнеп китә. Алгы планга язучы калкып чыга. Әсәрнең соңы да кискен аккорд белән тәмамланмаган кебек.
Китапка, повестьтан тыш, кыска хикәяләр кертелгән. "Тарту көче" дип исемләнгән хикәягә киңрәк тукталып үтик.
Солдат радиодан җыр ишетә, җырчының моңлы тавышы аның хисләрен кузгатып җибәрә. Егет тавышка гашыйк була. Ул җырчының адресын, фамилиясен белеп ала. Тик менә исеменең баш хәрефе генә хәтердә калган икән. Егет хат язып сала. Хат авылда нәкъ шундый ук фамилияле икенче бер кызга эләгә. Һәм ул солдат белән үзе языша башлый. Була торган хәл.
Бервакыт егет армиядән кайта. Очрашалар. Егет — кызны, кыз егетне ошата. Ләкин... клубка чыгарга җыенып торганда гына, кичке тынлыкны ярып, урамнан әлеге җыр — моңлы тавыш яңгырап китә. Икесе дә тын калалар. Кыз үзенең ялганын ачып сала. Әлбәттә, ул аны барыбер яшереп калмас иде, бер әйтер иде. Шик юк, бу психологик моментта егетнең кызга карата вакытлы гына булса да күңеле төшәр иде, хикәядә язылганча чыгып та китәр иде. Әмма укучы күңелендә, теләгәндә, кире борылып килер иде. Язучы бу юлны бикләп куя. Автор хикәянең азагын тормыш логикасына туры килмәгәнчә чишә шикелле.
"— Мин сине яраттым, Вилсур,— диде Иркә.
— Мин дә,— диде Вилсур,— ләкин мәхәббәт ялган белән башланырга тиеш түгел. Ул — изге нәрсә. Хуш!"
Ялганның объектив нәтиҗәсе матур бит, нигә кызга бу кадәр кискен гаеп ташларга?
Язучы хикәяләрендә тематиканы төрлеләндерергә омтыла. Бүгенге хезмәт кешесе, яшьләрнең үзара мөнәсәбәте. Сугыштан соңгы балалар дөньясы. Ләкин аерым хикәяләренә тирәнлек, психологик төгәллек җитенкерәми. Тышкы хәрәкәткә буйсындырылган тормыш факты өстенлек итә. Фәнискә йөгерек тел белән күзгә чалынмастай "яфрак асты" детальләрен шигъриләштереп, кечкенә вакыйганы таркатып, калку итеп бирә белү хас. Уңышлы хикәяләре шуның белән җылы тойгы тудыралар, шуның белән укучыны җәлеп итәләр.
"Җилкәннәр җилдә сынала" китабы Фәнис Яруллинның сыналу чорында тагын бер адымын, күтәрелешен раслый. Укучылар аны яратып кабул итәрләр дип ышанабыз.
Марсель Галиев
Казан утлары, 1974 ел, 4 нче сан
ЯШЬЛӘР ПОВЕСТЕ
...Яшь прозаиклар повесть жанрын активлаштырыбрак җибәрделәр. Сан ягын арттыру белән бергә, алар повестьны тагын да яңарта, заманга яраклаштыра төштеләр. Әдәбият фәнендә хәтта "яшьләр повесте" дигән яңа термин барлыкка килде. Мондый әсәрләрнең төрлесе бар. "Яшьләр повесте" дигәндә аларның барысы да түгел, бәлки игезәк балалар кебек бер-берләренә охшаган, бер калыптан сугылган үзгә бер төре генә күздә тотыла. Хәер, моны конкрет мисаллар белән аңлатуы җиңелрәк булыр. А. Ганиевнең "Сүзсез җыр" (1972), Ф. Яруллинның "Җилкәнне җилләр еккач" (1972), Гөлшәһидәнең "Минем кала алуым" (1972), Ф. Мансуровның "Якты тауда бүз тургайлар" (1972), С. Хафизовның "Яшьтәшләр" (1978), Ф. Шәфигуллинның "Өй салуның ние бар" (1981), М. Галиевнең "Ак абагалар" (1976), "Ул чакта" (1979), Ф. Гыйльметдиновның "Урсай тау итәгендә" (1977), "Елганың борылган төшендә" (1980), Г. Рәхимнең "Көннәр язга авышкач" (1977), "Саргаймагыз, каштаннар" (1978), Разил Вәлиевнең "Эт кояшы" (1978) һәм "Иске сәгать дөрес йөри" (1982) дигән повестьлары шушы төргә керә.
..."Яшьләр повесте" дип йөртелгән әсәрләр арасында иң зур уңыш казанганы Фәнис Яруллинның "Җилкәнне җилләр еккач" повесте булды, соңгы ун-унике елда иҗат ителгән яшь геройлар арасыннан иң зур кызыксыну уятканы шул повестьтагы Фәнияр образы булды дисәк, әлләни ялгышмабыз кебек.
Герой белән автор, герой тормышы белән автор тормышы арасында якынлык яшьләр язган повестьларның һәммәсендә диярлек күпмедер дәрәҗәдә сизелеп тора. "Җилкәнне җилләр еккач" әсәрендә исә андый якынлык аеруча зур. Билгеле булганча, повесть авторның үз тормышына, аның үз башыннан кичкән хәлләргә нигезләнеп язылган...
Бер караганда, мондый материалга нигезләнгән әсәр, ничек язылса да, мавыгып укылырга тиеш кебек. Материалы шундый дип уйларга да мөмкин. Әмма бу — ялгыш фикер. Ф. Яруллин сайлаган материал, әдәби әсәр язу өчен отышлы булу өстенә, шактый четерекле дә әле. Язучының әдәби-эстетик карашлары өлгермәгән, сәләт һәм талант дәрәҗәсе чамалы булса, мондый материал белән дә чын сәнгать әсәре язуы җиңел түгел. Чама хисен аз гына югалттыңмы, сине монда сентиментальлек һәм мелодраматизм, төче пафос һәм күз яшьләре, ясалма әдәбиятка хас башка куркынычлар көтә. Фәнис Яруллин шул куркынычлардан исән котылган. Авторның җитлеккәнлеге хакында сөйли торган мисалларның берсе менә шул.
Әсәрне укыган кешеләр хәтерлидер: Фәниярны очраклы бер бәхетсезлек харап итә. Турникта күнегүләр ясаганда егылып төшеп имгәнә дә гомерлек гарип булып кала. Баштарак бу моментның да укучы күңелендә ризасызлык уятуы ихтимал. Бигрәк тә юкка харап була инде, янәсе. Берәр зуррак эш башкарганда, олырак максат өчен көрәшкәндә булса икән... Ләкин бу мәсьәләдә дә автор белән килешергә туры килә. Кешеләр төрле-төрле булган кебек, бу дөньяда алар эшләгән батырлыклар да күптөрле. Берәүләрне тормыш гомергә бер генә сыный. Шул чагында югалып калмаганны батыр диләр. Газинур кебек, Матросов, Зоялар кебек. Башкалар алдына тормыш бөтенләй икенче төрле сынаулар китереп куя. Аларны ул көн саен, сәгать саен сыный, гомер буе сыный. Сынаулар гомер буена сузылганда, кешедән инде башка төрлеләр батырлык — рухи батырлык сорала. Андый чакта синнән һәр көн, һәр сәгать, һәр минут, йөрәгеңне учың белән кысып, сыкранмыйча, зарланмыйча яшәү сорала. Фәниярның батырлыгы әнә шундый. Фәнис Яруллин гомер буена сузыла, гомер буена сынала торган батырлык турында язарга тели. Шуңа күрә аның герое турниктан гына "егыла"...
"Җилкәнне җилләр еккач" — нигездә бер кеше язмышына багышланган повесть. Әсәрнең башыннан ахырына кадәр Фәнияр турында, аның фаҗигале язмышы, рәхимсез тормыш белән туктаусыз көрәше турында сөйләнелә. Фәнияр язмышы — байтак дәрәҗәдә Фәниснең үз язмышы да. Телиме-юкмы, автор үз тормышы, үз хисләре, үз кичерешләре турында язарга мәҗбүр. Менә шунда ул тагын бер егетлек күрсәткән. Фәнис Яруллин үз героеннан, хәтта үз-үзеннән дә югарырак күтәрелә алган. Автор үзенең героен идеаллаштырмый, Фәниярның кимчелекләрен, йомшак якларын яшереп калдырмый. Моңа карап образның дәрәҗәсе дә төшми, мөлаемлыгы да кимеми. Киресенчә, аның тормышчанлыгы гына арта. Фәниярның батырлыгы безне сокландыра, тырышлыгы, бирешмәве бездә ихтирам хисләре уята. Аны яратасың, аңа ышана башлыйсың. Чөнки автор ышандырырлык итеп яза белә, геройларының эшхәрәкәтләрен, үз-үзләрен тотышларын дәлилли, мотивлаштыра белә.
Дөрес, повестьның барлык өлешләре дә бер дәрәҗәдә язылмаган. Көчле, тыгыз язылган бүлекләр белән бергә, йомшаграклары да очрый. Мәсәлән, әсәрнең баштагы бүлекләре, бигрәк тә чигенү рәвешендә язылган бүлекләр, шундыйрак тәэсир калдыра. Андый урыннар повестьның уртасында да очраштыргалый. Монда авторның гомуми тенденциясе дә комачаулаган шикелле. Сентиментальлек китә күрмәсен, кырыс, җитди булсын дип тырыша торгач, Фәнис Яруллин урыны-урыны белән күңелсез, коры кешегә әйләнеп киткәли.
Әмма ни генә булмасын, Фәнис Яруллин зур таләпләр куеп сөйләшерлек җитди сәнгать әсәре язган, олы максатларга омтылып яшәүче актив геройлы әсәр иҗат иткән!
Фәрваз Миңнуллин
Прозаның гражданлык йөзе
(Бүгенге прозада повесть жанры).
Казан: Татар. кит. нәшр., 1984
КЫЙГАК, КЫЙГАК... ҖАН КЫЧКЫРА
Бер әдәби мәҗлестә доклад ясаганда, язучы М. Галиев Ф. Яруллинның "Кыйгак, кыйгак каз кычкыра" повестен уңышсызлар рәтенә кертте. Төп дәлиле болайрак яңгырады аның: хатын-кыз Сәхия кебек булырга тиеш түгел. Мин андый хатын-кызны яратмыйм (?).
Бу хәлгә исем китеп, повестьны кабат укып чыктым. Чынлап та, повестьта сурәтләнгән хәлләр һәм кешеләр романтик алсу күзлек кигәннәргә — эчпошыргыч булып, алтын кысалы "эстет" күзлектән караучыларга тупас, примитив булып күренер...
Яки менә заманында кайбер үтә "уяу" тәнкыйтьчеләребез колактан төшермәгән җете социаль күзлек. Киеп карыйк әле...
Менә бу сәер әсәрдә — "Кыйгак, кыйгак каз кычкыра"да — ни сурәтләнә? Шайтан белсен! Авылда бер гаилә яшәп ята. Әти кеше, ярый инде, Ватан сугышында үлеп кала. Анда да авырып әле. Әниләре суга бата. Шәхси милекләрен юганда. Ике кызның берсе, бала арты бала табып (ирсез!), аларны бер-бер артлы ташлый да тора. Ә икенчесе (әсәрнең героинясы!) ниндидер ирдәүкә, имеш.
Шулай итеп, сыйнфый көрәш аспектыннан гына караганда, повестьның куәте нульгә тигез. "Киләчәк бинасын кору" җәһәтеннән карасаң да бик сөендерми ул. Әсәр героинясы Сәхия эш дигәндә булдыра, анысы.
Төп персонажлары хатын-кыз дип, хатын-кыз язмышы ягыннан күз салсак, тагын шаккаткыч хәл. Арада бердәнбер азмы-күпме бәхетлесе — теленнән Алланы төшермәгән Зәйнәп әби.
"Кыйгак, кыйгак каз кычкыра"да игътибарны хатын-кыз язмышының авырлыгына юнәлтү — Фәнис Яруллинның язучы буларак кыюлыгы ул. Соңгы җөмләне язганда, берәүнең дугаланып күтәрелгән кашын күргәндәй, ачулы тавышын ишеткәндәй булдым: "Ничек болай була инде — совет хатын-кызларының авыр язмышы?!" Чынлап та, ничек?
Мин, бәхетле бала булсам,
Ир бала булыр идем...
Иске тормышка сугылган кара тамга булып, үткәндә калмадымыни бу җыр?
Балачакта кара айгырның колагын кисеп алган, соңрак куәтле "тимер айгыр"ларны авызлыклаган, пенсия яшендә дә "җен калтырчасы"на атланып дөнья айкаган Сәхиянең көчле-тәвәккәл кулларын бәхет байталы нигә санламый?
Әйе, нәфис зат хәзер ирләр белән тигез яки хәтта аны уздырып эшләү хокукы алды. Ә эштән соң? Бу тигезлек гаиләдә дә сакланырга тиешме? Сакланса, нидән гыйбарәт булыр ул? Юган тәлинкәләр саны тигезлегеннәнме? Рәсми оешмалар бу мәсьәләгә катнашмады. Матбугатта ике якның ут чыгарып сугышуына әйләнгән "тикшерүләр" дә берни бирмәде, "Инструкция" көтеп арыган ханымнар исә инициативаны үз кулларына алдылар: үлчәүнең ир-ат утырган тәлинкәсе бик тиз өскә чөелде, җиңеләйде. Нәтиҗәдә... хатын-кыз "проект"тан тагын да ераклашты. Ә өмет ителгән бәхет урынына менә болар килде: рак ашаган күзәнәкләр сыман тиз таркалган гаиләләр; хатыннарның ир-ат белән һәм гомумән тормыш белән мәңгелек сугыш хәлендә яшәве; дискомфорт.
Сәхияне әдип безгә гыйбрәт өчен биргән. Аң булыгыз, нәрсәне дә булса үзгәртмәсәк, киләчәктә яныбызда әнә шундый "Сәхи", "Зөлфи", "Зөлхи"ләр генә булачак дип кисәтүе бу аның. Ләкин юк, Сәхияне бармагыннан суырып чыгармаган ул! Тормышта аларның күпкә тупасрак вариантлары да булу сер түгел ләбаса. Хәтта Сәхиянең иң гайре табигый тоелган ягы — егетләр белән сугышып йөрүенә кадәр чынбарлыкка каршы килми. Казан урамнарында очраган бер ир-атны кыйнап йөргән кызлар турында үзәк матбугатта да язылды.
Повестьта тагын берничә хатын-кыз образы бар. Аларны мин Сәхия аша куелган сорауга җавап дип түгел, бәлки бу сорауны беркадәр ачыклый төшү дип аңладым. 
Өметләнгән-хыялланган, бәхетемә чабам дип уйлаган адәм балаларының тагын берничәсе. Хатын-кыз булып яшәү вариантлары. "Дөньяның әле бер ертыгын, әле икенче тишеген ямап, монысын булдырыйм, тегесен җиткерим дип" яшәгән, иртән берәрсенең морҗасыннан төтен алданрак чыкканны күрсә дә, ашы аш булмаган, уракта берәрсе үз артыннан куып җитсә, йөрәге ярылачак Мәгъдәния... Аның турында бары бер-ике биттә генә сөйләнә. Бәеттән төшкән якын туганың булып күз алдына баса, җәрәхәт булып йөрәккә уелып кала ул. Уйга да сала. Үткән заманның уңган киленнәре "сериясе"нең төгәлләнеше һәм бүгенге "диктатор" хатыннарның башы түгел микән бу апа...
Авторның үз күңеленә якын вариант — Зәйнәп әби. Киң күңелле, шәфкатьле булу өстенә, зирәк тә ул... Баздан бәрәңге чыгарганда, Сәхия белән Сәкинә сүзгә киләләр дә бәргәләшә үк башлыйлар. Шулвакыт Зәйнәп әби килеп керә. Дипломлы педагог бу очракта ни әйтер иде икән? Зәйнәп әби исә болай ди: "Менәтерәк минем уңганнарым нишләп ята икән! Әйбәт, әйбәт, балалар! Бик вакытлы тотынгансыз". Бу аның эш турында әйтүе, ә тегесе турында ләм-мим. Шуннан, үпкә-сапкаларын онытып, бәрәңге беткәнче баш күтәрми эшли кызларың!
"Вак-төяк!" дип, кул гына селтәр замана киленнәре. Менә шундый вак-төякләргә өйрәнегез әле сез — ул чагында "гаилә бәхете" дигән эре "төяк" тә кулыгыздан ычкынмас.
Юк, автор һич тә туташлар һәм ханымнарны шәригать кушканча гына яши башларга өндәми. Бу аның Зәйнәп әбигә хас динилекне Сәкинәдә өнәмәвендә үк күренә (гөнаһтан курыккан Сәкинә гөнаһ арты гөнаһ эшләп тора). Үткән буыннар туплаган тәҗрибә һәм әхлак мирасыннан йөз чөермик: сандыкта бик-бик кыйммәтле энҗе-гәүһәрләр бар, дип әйтүе бу аның.
Сәкинәне "табигать авазы" — инстинкт харап итүен аңлаган Сәхия үзенең хатын-кыз киемнәрен утка томыра. Тагын икенче чиккә ташлану инде. Сукмак бу юлы да уртадан үтәргә тиеш. Тик... җиңел микән ул күкрәкләре тулышкан кызыйларга акыл белән дәрт арасыннан атлап барулары? Җиңел түгел! — тракторчылар бригадасы ашчысы Талиганың ак кофтасындагы майлы бармак эзләре әнә шулай дип кычкырып тора.
Сәхия бәхеткә юлны күкрәге белән ярмакчы, тормышта көч-ярсуына таянмакчы. Бу җәһәттән ирдәүкә дигән даны чыкмаган хатыннар арасында да тарафдарлары аз түгелдер аның.
Сәхиянең күргән төше кызык. Мәрхүмә әнисе аңа болай ди: "Яшәү берәүгә дә җиңел түгел. Авыр дип, эчкә ачу җыйма. Ачулы кеше — көчсез кеше". Туктаусыз башыннан сыйпап торуы да кызына сабырлык, йомшаклык бирергә теләү кебек.
Мәгъдәниянең холык-фигыленә бик туры килеп бетмәгән әлеге төшне мин үземчә "юрадым". Бу — соңарып килгән татар акылы, кабер генә төзәткән үҗәтлек авазы. Бу — гомерләрен ирләре белән көрәшкә әйләндергән кайберәүләрнең, тел очында йөртеп тә, үзләре белән кабергә алып киткән сүзләре: "Балам, мин дөрес яшәмәдем, гел дуамалга бардым. Хаклы түгел икәнемне белә идем, тик дөньялыкта моны танырга горурым карышты. Син берүк андый була күрмә!.."
Яңгыравык сүзләргә, берсеннән-берсе җитдирәк термин-атамаларга уралып абстрактлашып беттек, төшенчәләрнең асыл мәгънәләрен җуйдык бугай. "Кеше" дигәндә дә үзебезне яки күрше Гыйльменисаны түгел, ниндидер "горур яңгырый торган" әдәби персонажны яки теле-кино кешене күз алдына китерәбез. "Матур тормыш төзү" хакына ямьсезләнеп-тәмсезләнеп бетәбез. Онытабыз: якты киләчәк геройларын күктән иңгән фәрештәләр түгел, акыл һәм дәрт арасында чәбәләнгән бүгенге кызыйлар тәрбияләп үстерәчәк бит. "Анадан башка шагыйрь дә, герой да юк",— дигән М. Горький.
Димәк, Ф. Яруллин һич тә тормышның үткен мәсьәләләреннән качмый икән. Аның каләме, хирург скальпеле кебек, яшәешебезнең кан саркыган төшенә төбәлгән икән.
Чын хирург кебек, әдип тә аяусыз: шешне төбенәчә яра. Югыйсә әсәренә якты буяулар да өсти алган булыр иде ул. Әйтик, Сәхиянең антиподын — "үрнәк вариант"ны да иҗат итеп. Яки, кайберәүләр киңәш иткәнчә, повестьның азагына Сәхияне "гүзәл аккош"ка әйләндереп. Тик, болай иткәндә, язучы сугасы чаң көмеш чыңлы кыңгырауга әйләнеп калыр иде шул. Өстәвенә бу әле тормыш чынлыгына хыянәт итү дә булыр иде. "Чын" хатын-кызның нинди булырга тиешлеген без үзебез дә шәп беләбез. Һәркайсыбыз, нәфислектән башлап, җиде-сигез сыйфатны санап чыга ала. Тик бүгенге тормыш шартлары, яшәү рәвешебез "нәфисбикә"ләргә безнең хыялдан чынбарлыкка күчәргә мөмкинлек бирми шул. Алар, киресенчә, аккошның соңгы каурыйларын да йолкымакчылар...
"Кыйгак, кыйгак каз кычкыра" — киләчәк өчен борчылу хисе яздырган сирәк әсәрләрнең берсе.
Без "көрәш" сүзен бик яратабыз. Һәр әсәрдә көрәш эзлибез. Сәхия кем белән көрәшә соң? Конфликт кайда? Гадәти конфликт юк монда. Ул — Сәхия белән дөнья, тормыш арасында. Шушы хәл әдиптән нейрохирурглар кебек нечкә эш итүне сорый: вакыйгалардан бигрәк күңел тирбәлешләре алга әйди сюжетны.
Турысын әйтик, нейрохирургик операцияне Фәнис профессорларча ук ясый алмаган... Әмма әсәр "исән кала". Нәрсә шифалы сур өргән соң аңа? Иң әүвәл — тел. Рецензентлар унбиш ел элек — Фәниснең беренче повесте чыккач ук игътибарга алган "бизәккә бай", "халыкчан" тел тагын да чарлана төшкән. Кайбер сүзгә күчереп булмас күренешләрне дә җиңел-табигый гына сөйләп бирә белә Фәнис. Автор сөйләменнән персонаж сөйләменә, диалогка күчкәнен сизми дә каласың аның.
Шулай да беренче әсәрләреннән үк сузылып килгән "гөнаһлары" да бар әле. Әйтик, күплек формасына мәхәббәте көчле аның: "гөлҗимешләр бик уңа", "шигырьләр дәфтәре", "йомычкалар җыярга".
Фәниснең ничек образлар хасил иткәнен аңлап җиткереп булмый. Әйтик, портрет-фәлән ясап тормый ул. Әмма персонажларының күбесе күз алдына баса. Сәкинә белән Сәхияне аерым-аерым да, икәү бергә дә кинодагы кебек аермачак күрәсең. Фантазиябез үзе портрет ясый алсын өчен, мәгълүмат җитәрлек бирелә, димәк. Аннан, әлеге да баягы, тел. Һәр персонажның "бу — мин!" дип торган үз теле.
Авторның тормышны әйбәт белүенә таң каласың. Тагын —хатын-кызны белүенә. Тракторчы Имам хатынының Талига белән сөйләшүенә генә колак салып карагыз әле сез!
Малайларны кем генә сурәтләмәгән бездә! Ә "чебен тимәс чер итәр кызларны елатудан" туйган Сәхия аларны менә ничек күрә: "...Йодрыклары мунча ташыдай каты, башлары өлгергән кабактай шома...", "Чәче пәке белән кырып алынган җып-җылы башка карлы бүрекне кидерәсең..." Күз алдына киләме? Ничек кенә әле!
Сагышлы аваз салып абына-сөртенә каядыр ашыккан каз үзе генә дә ни тора! Ни аңлата ул? Кем ул?
Иң элек — үзе өчен кайгысы бик зур булган, бәбкә чыгара алмаган каз... Ялгызак...
Тагын, бәлкем, көчле дә һәм мескен дә Сәхиядер... Сеңлесенә матур күлмәк, ак туфлиләр алып бирәсенә ышанып авылдан китеп барган һәм бүтән әйләнеп кайта алмаган Сәкинәдер, бәлки?
Ә бәлкем, безнең күпләребездер?
Кемнәрдер, пессимизм, дияр. Тик моны — бу трагедияне тоймаган, тоюны артык санаган оптимизм — безне бер күзәнәклеләр белән тигезли торган ваемсыз оптимизм ул...
Кыйгак, кыйгак җан кычкыра...
Рәфикъ Юныс
Казан утлары, 1988 ел, 6 нчы сан
ӘКИЯТ — ТЫЛСЫМ, ХЫЯЛ ДӨНЬЯСЫ
ГЫНА ТҮГЕЛ
Берәүдән: "Әкият язу нәрсә ул, аңа нинди уйдырма да сыя", — дигәнне ишеткән идем. Бәлки шулайдыр да, әмма, минемчә, "ышанмаслыкны да ышандыра" торган әкият иҗат итү — гаҗәеп катлаулы һәм җаваплы эш. Без меңнәрчә язучыларны беләбез. Әмма шулар арасында сәнгать югарылыгындагы әкият иҗат итүчеләр бармак белән генә санарлык... Бүген дә әкият язучылар бар. Беркем бакчасына да таш атарга җыенмыйм, ләкин әкият жанры кануннарына туры китереп иҗат ителгәннәренең шактый аз икәнен әйтергә туры килә. Бу хакта мин Фәнис Яруллинның әле генә дөнья күргән ике китабын укып чыккач ("Биюче бака": Әкиятләр; "Өе — балчык, иясе — карчык": Әкият-пьесалар. Казан: Мәгариф, 1996) уйландым...
Талантлы язучыга, әкият жанрын файдаланып, бик мөһим әхлак мәсьәләләрен хәл итәргә мөмкин. Баланың табигате шундый (бу сыйфат гомер буе саклана дисәк тә, хаклы булырбыздыр), ул "тегеләй эшлә дә болай итмә" дигәнне яратмый. Ә әкият ул — бөтенләй башка нәрсә. Шул уңайдан Фәнис Яруллинның "Биюче бака" дигән җыентыгыннан кайбер әкиятләргә тукталыйк әле. Китапның исеменә туры китереп, сүзне биюче бакадан башларга була. Автор безне күз ачып йомганчы тылсымлы дөньяга алып кереп китә: "Кайдадыр ерактагы бер илдә кечкенә генә күлдә яшәгән, ди, бер оста биюче бака. Ул һәр көнне иртән тору белән төнбоек яфрагы өстенә чыгып баса да биергә тотына икән". Тырыша-тырыша, бака зур уңышларга ирешә. Бәлки, холкы, үз-үзен тотышы белән дә күпләргә үрнәк булыр иде. Әмма анасы: "Кызым, син күлгә бер генә. Синең кебек матур биюче юк. Үзеңнең башкалардан өстен икәнлегеңне белеп яшә. Теләсә нинди бака егетләренең түшенә чәчәк кадама. Югыйсә үз бәяңне төшерерсең",— ди. Башта анасының сүзенә каршы төшсә дә, тора-бара биюче бака — Башбармак бозыла. Тирә-юньдәгеләрне санга сукмый. Алтын сарай салдыргач, бөтенләй узына, кендек әбисе белән дә исәпләшми. Әмма тормыш бер төрле генә бармый шул. Башбармак та бәлаләргә юлыга. Тик шуннан соң гына кемнең кем икәнлеген аңлый.
Бу әкиятнең теле искиткеч матур, ул җиңел укыла. Игътибарны үзенә тартып тора. Тәрбияви ягы да көчле. Аны балалар гына түгел, өлкәннәр дә ихлас күңелдән укырлар, тыңларлар. Җыентыкта егерме ике әкият урын алган. Аларның һәммәсе дә югары зәвык белән язылган, берсе генә дә буш куык түгел. Тагын кабатларга туры килә: әкиятләр шигырь теле белән язылганнар, шундук күңелне җәлеп итәләр...
"Өе — балчык, иясе — карчык" җыентыгы хакында берничә сүз. Җыентыктагы өч пьесаны да теләгән урында — мәктәп сәхнәсендә, курчак театрларында куярга була. Персонажлар саны аз. Әмма аларга зур бурычлар йөкләнгән. Бурычлар — әхлакка кагылышлы мәсьәләләрне хәл итәргә булышу. Автор бу юнәлештә зур уңышларга ирешкән дисәк, урынлы булачак. Чөнки бу чыннан да шулай. Мәсәлән, "Ак яфрак" пьесасының геройлары — Убырлы карчык, аның кызлары Йокыбану, Җилбикә, Алабай исемле эт, Акколак атлы песи, Йорт иясе, алып баручы. Беренче күренеш алып баручының монологы белән ачыла. Ул болай ди: "Борын-борын заманда, менә шушы аланда яшәгән, ди, бер Убырлы карчык. Аның берсеннәнберсе ялкау ике кызы булган, ди. Әкияттән әкияткә күчеп, михнәт белән газаплар эчеп яши торгач, Убырлы карчык бик картайган, бик бетерешкән, ди. Ашыйм дисә — авызында теше булмаган, укыйм дисә — күзләренең гайрәте киткән". Монда бер генә аңлатма бирергә була, башкасын укучы-тамашачы үзе күрер-белер. Кызларының ялкау булуы — ана аркасында, ул аларны бөтенләй эшкә өйрәтмәгән. Шуңа күрә икесе дә тормышка яраклашмаган, начар холыклы булып үскәннәр. "Бәхет ачкычы" пьесасының геройлары — сандыклар ясаучы оста Салсал, аның песие Сим-сим, ике тутый кош, карчык, ике юлбасар. Монда да гаделлек җиңә, тутый кошлар озак вакытлардан соң бер-берсен табалар, юлбасарлар да үз "һөнәрләреннән" ваз кичәләр.
Нәтиҗәдә, Фәнис Яруллинның бу ике әкиятләр китабын укып чыккач, шундый фикер туа: әдипнең әкиятләрен теләсә нинди телгә тәрҗемә итәргә мөмкин, чөнки аларны яратып укыячаклар. Иманым камил, әкиятләре өчен генә дә (ә бит Фәнис Яруллинның балалар өчен иҗат иткән бик яхшы шигъри әсәрләре дә бар!) Фәнис Яруллинга халыкара Андерсен бүләген юлларга һәм бирергә мөмкин булыр иде. Ул моңа тулысынча лаек.
Мәхмүт Әхмәтҗанов.
Шәһри Казан,1996 ел, 2 август
АЧЫДЫР ХАКЫЙКАТЬ ЮЛЫ...
(Шагыйрьнең прозасына бер караш)
Татарстан китап нәшрияты соңгы елларда бик тә игелекле эш башкарып килә: күренекле әдипләребезнең, халкыбызның ихтирамын һәм мәхәббәтен яулаган, хаклы рәвештә әдәбиятыбыздагы мәртәбәле бүләкләргә ия булып, "халык язучысы (шагыйре)" исеменә лаек булган, милләтнең җан авазына әверелгән каләм әһелләребезнең сайланма иҗатын туплап укучыларыбызга ирештерә.
Алдымдагы шул мәртәбәле һәм абруйлы агымнан бер дулкынга сокланып карап торам. Бу — Татарстанның халык шагыйре, Габдулла Тукай, Муса Җәлил исемендәге Дәүләт бүләкләре лауреаты Фәнис Яруллинның биш томлык "Сайланма әсәрләр"е. Үзем хөрмәт иткән әдипнең иҗатын бу рәвешле бөтен килеш күз уңында тоту күңелдә шундый да бер хисләр ташкыны тудыра. Рәхәт хисләр ул. Шунысы гына бераз борчый: аларны сүз белән генә аңлатып бетереп булмый. Үземә ышанмаганнан түгел — ышанмасам, рәнҗетеп каләмгә дә тотынмас идем — җанга бөялгән хис-фикерләрне бар куәтләренә кәгазьгә төшерә алырмынмы, дим. Бик зур бурыч бит. Әнә шул зурлыгы белән алгысыта да инде ул. Каләм тартыла икән, миңа да икеләнү гөнаһтыр дип, кереп киттем әле тәвәккәлләп.
Беренче томны кулыма алгач, бераз аптырабрак калдым: "Повестьлар"... Туктале, ә нигә проза? Ф. Яруллин иҗат үрен аны халык шагыйре дәрәҗәсенә күтәргән поэзиядән башлаган иде бит! Бәлки, хикәя-повестьларның иҗатында зур урын алганга, ә дөнья күргән китапларының байтагы проза әсәрләре булгангадыр? Болай аңлату үтә гади булыр иде. Бераздан аңладым бугай. Томны ачып җибәргән "Җилкәннәр җилдә сынала" повестенда авторның үз биографик мизгелләре дә мул сибелгән. Шулай булгач, бу әсәр бөтен биштомлыктагы иҗат үрнәкләрен аңлауга, фикерләүгә ачкыч булып тора. Тукайның да бит татар халык шагыйре дәрәҗәсенә күтәрелүен аңларга нәкъ менә "Исемдә калганнар" дигән кечкенә генә күләмле, әмма һәр сүзеннән җан кычкыруы ишетелгән чәчмә әсәре ярдәм итә. Шулай булгач, биштомлыкның бисмилласы булып урнашкан "Җилкәннәр җилдә сынала" повесте һич тә очраклы түгел икән. Шушы повесть аша укучыга, Ф. Яруллин иҗатына керү өчен, җирлек әзерләнә, әдип күңеленең лабиринтларында адашмау өчен ут-маяк кабызыла.
...Лирик геройның мәрхәмәтсез авыру богаулап алган язмышы укучы җанында әрнү катыш өметле, уйлы, гамьле кайтаваз тапты. Әсәрнең төп тәэсир көче нәрсәдә икән, дип, кат-кат уйланганым бар минем. Җавап таптым да бугай. Яшәү көченең асылында, яшәү мәгънәсендә. Язмыш сынауларында сыгылмауда... Язмыш — кырыс экзаменатор. Аның имтихан сораулары шактый катлаулы мәсьәләләргә җавап эзләргә боера: яшьлек һәм гомерлек фаҗига, тугрылык һәм хыянәт, тән көчсезлеге һәм рух көче, өметсезлек һәм тормышка иксез-чиксез мәхәббәт. Бу сорауларны читләтеп үтеп булмый. Әнә шулай әсәрдәге Фәүрия дә, Илсөя дә, Фәнияр үзе дә әлеге сораулар ташкынында һәрдаим ачылу процессы кичерәләр.
Биредә бер нәрсәгә тукталу зарур. Еш ишеткәнем бар: повесть авторын мәгълүм әдип Николай Островскийның рухи туганы дип атыйлар. Бу — дөрес тә, түгел дә. Дөрес — язмышлар охшашлыгында уртаклык һәм автор белән үзәк герой арасында шактый гына бергәлек — автобиографик моментлар уртаклыгы. Дөрес түгел — заман башка, ситуация башка, фаҗиганең асылы һәм аның белән тартышу максаты башка. Н. Островскийның Корчагины — революция ташкынында кайнап, гражданнар сугышы ялкынында көеп, кыйналып, яньчелеп, авырдан да авыр имгәнүгә тарыган зат. Аның бөтен гомере халык бәхете өчен көрәштә узган. Димәк, бар газаплары да — халык бәхете өчен. Менә бу ышаныч аңа үз язмышы белән тартышырга көч бирә. Шушы хис-кичереш аны кулына каләм алырга этәрә. Чөнки көрәш дәвам итә, ә аның хәзер бердәнбер коралы — каләм. Ә альтруистик хис — үз гомерең бәрабәренә башкаларны бәхетле итәргә тырышу — аның яшәү мәгънәсенә әверелә.
Ф. Яруллин, димәк ки аның герое Фәнияр, андый идеологиягә таяна алмыйлар. Биредәге шәхес фаҗигасе — очраклы бер бәла нәтиҗәсе. Димәк, аңарга, яшәргә көч алу өчен, башка төрле таянычлар кирәк. Иң әүвәл, әлбәттә, яшьлек. Яшьлек — романтик, хыялый дөнья. Ул бөтен кыенлыкларны, килеп туган мәшәкатьләрне тиз арада җиңәчәгенә ышана. Аның өчен бөтен авырлыклар — тик вакытлы гына. Татар әдәбиятына таныш бу хәл. Егерме бер яшендә паралич сугып, гомергә хәрәкәтсез калырга хөкем ителгән Фатих Әмирхан беренчел вакытларда һич тә үз хәле белән килешергә теләми. Якыннарына күндергән хатларында ул: "Тизлектә таякта өстерәлә башлармын..." — дип хәбәр итә. Ике елга якын өметен сүндерми, чираттагы хатында: "Бер дүрт-биш көннән фактически йөри башлавымны көтәм",— дип, дусларыннан битәр үзен ышандырырга тырыша. Ә хакыйкать исә ачы... Димәк, әүвәлдә терәк булган килешмәүчән яшьлек бунтарьлыгы инде үз хәлеңне дөрес аңлауда киртә була башлый. Әнә шул татлы, ымсындыргыч халәтне кырыс чынбарлыкка алыштыра алу — үз-үзеңне җиңү ул. Фәнияр өчен бу — иң мөһим көрәшләрнең берседер. Язмышыңны таныган хәлдә яшәү ямен югалтмау — рухи батырлык ул.
Ф. Яруллинның "Кыйгак, кыйгак каз кычкыра" повестенда тормышта еш очрый торган үтә нечкә, үтә катлаулы бер проблема - ялгызлык күренеше бәян ителә. Заманыбызның гаять авыр бәлаләреннән берсе бу. Ялгызлык төрлечә була. Дәрья уртасында, карурманда, киң далада ялгыз калырга мөмкин. Әмма бу — физик ялгызлык. Әсәрдә сүз рухи ялгызлыктан туган сыңарканатлылык турында бара. Рухи ялгызлык... Иң хәтәр, иң авыр ялгызлыктыр ул. Аны хәтта ялгызлыкның эзе дә күренергә тиеш булмаган "бердәм совет халкы", "күмәк хуҗалыклар (колхозлар)" дигән дәүләт системасы төшенчәләре дә бетерә алмады. Киресенчә, шушы системада ялгыз, ягъни мөстәкыйль уйлаучыларны эзәрлекләү ул ялгызлыкны көчәйтте генә. Бу җәһәттән фикер йөрткәндә, повестьтагы "ялгызлык" төшенчәсенең иҗтимагый-социаль тамырлары ачылуын күрәсең.
Әсәрнең үзәгендә — хикәяләү башында сурәтләнгән дуадак каздай ялгыз хатын Сәхия... Чынбарлыкның ачы вазгыяте аны шулай итеп чарлаган ки, ул, хатын-кызларга хас нәфис сыйфатларын югалта барып, "ирдәүкәҗан" дигән исем алуны кулай күргән. Бу — аның тормыштагы гаделсезлекләргә үзенчә протест алымы...
Шулай да автор әсәрне беткәнче өметсезлек белән тәмамламый. Ф. Яруллинның тасвир алымы шундый: ул дөньяның иң караңгы почмагында да якты төсләр күрә, иң пычрак җирләрендә дә сафлык, чисталык барлыгын тоя. Ялгызлык богавыннан бушануның төп юлы — тормышта терәк табуда, ди ул: "Кешегә гел таяныч кирәк. Кеше җылылыкка һәрвакыт мохтаҗ". Үзенә насыйп булмаган әнә шул җылылыкны Сәхия апасының балалар йортындагы улына бирергә карар кыла. Шул рәвешле, ул гомер көзендә булса да яшәү мәгънәсен таба. Кеше язмышы өчен борчылу, кемгәдер кирәк булуыңны аңлау аңа хатын-кыз сыйфатында, ана сыйфатында асылына кайтуга этәргеч була.
Кайту... Ф. Яруллин әсәрләрендә зур мәгънәгә ия ул. Гомумән, әдип иҗатында символлар мөһим роль уйныйлар һәм төп фикерне укучыга җиткерүдә хәлиткеч чара буларак каралалар: "җилкән", "җилләр", "ялгыз каз"... Һәм менә — "кайту". Бу төшенчә әдипнең чираттагы повестена исем буларак алынган.
Повесть татар әдәбиятында әлегә кадәр кагылмаган теманы — бөтен дөньяга көч һәм куәт иясе булып танылган Совет Армиясенең эчтән таркалу процессын яктырта. Советлар Союзы дигән биниһая зур мәмләкәтнең санаулы вакыт эчендә уптым илаһи ишелеп төшүенә гаҗәпләнергә дә кирәкмидер. Сәбәп зур, сәбәп тирәндә: империянең арка терәге — дәһшәтле кораллы көчләр гаскәре — эчтән көпшәкләнгән, муртайган, черегән булган икән. Мондый очракта ишелү — котылгысыз хәл. Әмма җимерекләр арасында — кешеләр язмышы. Кемдер ырып-ерып өскә күтәрелә, кемдер изелеп, тапталып кала, кемдер исә яньчелеп, гарипләнеп чыга. Ишелү бер нәтиҗәсез дә булмый.
"Кайту" повестеның төп герое полковник Фәрит Шәйхиев — бөтен гомерен хәрби өлкәгә багышлаган кадровый офицер, социализм идеяләренә баш-аягы белән бирелгән типик совет кешесе. Рәсми идеология ничә дистә еллар буе тырышып-тырышып калыплаган милли хисләрдән азат космополит бер фигура. Улын да "интернациональ шәхес" итеп үстерүне максат итеп куйган: "Балага рус исеме кушабыз, рус сүзләре белән теле ачылсын. Русча уйласын. Татарлыгын онытсын. Ул үзенең баласына тагын рус исеме кушар. Шуннан аның татарлыгы өч буыннан онытылыр". Ә менә улы Олегның хәрби бурыч үтәгәндә түгел, ә генералларга өй җиһазы ташыганда һәлак булуы (дөресрәге, күпне күргәнгә, белгәнгә үтерелүе) ата кешене сискәндереп, уятып җибәрә. Мәрткә киткән сымак озакка сузылган йокысыннан айну полковникның моңарчы ышанган, табынган хыял-идеалларын чәлпәрәмә китерә. Фаҗигагә сәбәп булган хәрбиләрне дә фаш итә алмый ул — җинаятьчел сәясәт иярченнәрен саклый да, яшерә дә белә... Улының җансыз җәсәден алып туган җиренә юлга кузгалган ата бәгырендә — әрнү, әрнү... Авыр, газаплы уйлар белән чорналган кайту юлы бу. Хакыйкать ачылган юл. Озак-озын еллардан соң асылыңа кайту — тагын да авыррак. "Чөнки мин моны сине югалту бәрабәренә таптым, улым..." Ә кайтырга кирәк! Киләчәктә кабат адашмас өчен, үткәннәргә кайту зарур. "Бүген мин таяныр ноктаны таптым шикелле — ул атамнар нигезе икән. Мин шуңа ышандым: туган якларымда гына мин кабат тернәкләнә алачакмын".
Ачыдыр хакыйкать юлы...
Беренче томга кергән бик тә үзенчәлекле повесть — "Яралы язмышлар" әсәре кешелекнең гөнаһсыз чәчәкләре булып яралып та ертлач җәмгыятьнең артык кисәкләренә әверелгән ятим балалар хакында. Реаль нигезгә корылган вакыйгалар бер ятимнәр йорты кысасында гына барса да, биредә заманыбызның күп глобаль проблемалары күтәрелә... Әсәр нигездә контрастлыкка корылган. Бер якта — шыксыз чынбарлык, җанөшеткеч ятимлек, әхлаксыз бәндәләрнең чиркангыч гамәлләре, икенче якта — повестьның төп герое Миңсылу кебек сабыйлар язмышын үз җаннары аша уздырырга сәләтле мәрхәмәтле затлар, игелекле ниятләр, шәфкатьлелек, миһербанлылык... Шушы каршылыкларның үзәгендә — "бик күп үксезләрнең ачы яшен сөртүче һәм аларның кайгыртучан әбиләре булып киткән" Миңсылу. Үзе дә тормышның ачысын-төчесен күп татыган, ятимлекнең ни икәнен үз язмышында кичергән, сабый вакыттан ук явыз бәндәләрдән каһәрләүләрне күп күргән Миңсылу, җай гына эшләп йөргән җиреннән кубып, ятим балалар мохитенә килеп эләгә. Бу гамәленә ул инде бөтен гомере буе килә, ачы язмышы, мәңге төзәлмәс яралы җаны аша килә...
Миңсылу беренче чиратта балалар үзләрен гаиләдә итеп тойсыннар өчен тырыша. Таянырга — әтиләре, назланырга әниләре булмаса, бала кимсенеп, китек күңелле булып үсә. Ә җәрәхәтле йөрәк белән тулы канлы гражданин булып җитешү мөмкин түгелдер ул... Балаларны башка җирләргә тараткан вакытта аның әйткән сүзләре дә түбәндәгедән гыйбарәт: "Безнең иркә-назларыбыз иң кыен чакларыгызда күңелегезне җылытсын, җаныгызны яктыртсын иде. Таянырга — иң, бушанырга теләгәндә — тыңлаучы, егылганда торгызышырга кул кирәк булганда, без барын онытмагыз. Үчкә — үч, яманлыкка яманлык белән кайтармагыз. Сезнең җиргә тамган яшьләрегез шәфкать гөлләре булып үсеп чыксын да җирдәге ятимлек чылбырын мәңгегә өзсен".
Миңсылу образында Ф. Яруллин татар әдәбиятына бөтенләй үзгә, өр-яңа герой алып килде. "Казан утлары" журналында ике ел дәвамында "Безнең заман герое" дигән темага дискуссия уздырылды. Кемнәр генә аталмады анда! Кол Шәриф, Сөембикәләрдән алып, Батыршаларны кертеп, Җәлил, Матросовларны узып, Шәймиев, Мөхәммәтшиннарга кадәр килеп җителде. Шул ук вакытта янәшәбездә генә йөргән, әмма күзгә бәрелеп тормаган менә дигән геройларыбыз бар икән бит! Алар игътибарга дәгъва кылмыйлар, үзләрен күрсәтеп йөрүдән бик ерак һәм өстен торалар, алар эшлиләр генә. Яхшы гамәлләр башкарам, изге эшләр эшлим дип, фәлсәфәгә дә бирелмиләр. Бу — алар өчен намус, вөҗдан эше. "Яралы язмышлар"дагы Миңсылуның прототибы — Миңлегөл Рафикова (повестьның икенче кисәгендә ул үз исеме белән кертелә), реаль шәхес, шулай ук бөтен гомерен үксез сабыйлар бәхетенә багышлаган Әсгать Галимҗанов (нәкъ менә әсәр башында аның исеме аталып кителә) — әнә шундый изге җанлы бөек шәхесләр затыннан. Тирәбездә яхшы кешеләр күп безнең, тик аларны күрер өчен — Фәнис абый күзләре, әдәби образга әверелдереп, укучыга күрсәтә алу өчен Фәнис абый каләме кирәк.
"Яралы язмышлар" әсәре — беренче томга кергән ахыргы повесть. Гомумән, бу жанр формасы Ф. Яруллин иҗатында төп тармакларның берсе буларак характерлана. Шуңа да "Сайланма әсәрләр"дә әдипнең янә өч повесте урын алган: "Бүләк", "Портрет", "Мәхәббәт упкыны". Әлеге әсәрләр күпмедер дәрәҗәдә үзара охшаш эчтәлеккә ия һәм, бу җәһәттән, алар бер-берсен тулыландырып киләләр... Гап-гади тормыш-көнкүреш хәлләре, без көн саен диярлек күреп, очратып йөри торган геройлар, кыскасы, бу повестьларда безнең бүгенгебез сурәтләнә. Ф. Яруллинның әдип буларак осталыгы шунда: әнә шул безнең күз алдыбыздан бертөсле генә агып барган бүгенгебезнең вакыт пәрдәсен күтәреп, заман проблемасын, үзебез дә сизми-тоймый уралыплар беткән тормыш сорауларын бөтен барлыгына һәм куәтенә алдыбызда ачып салуда. Искитәрлек хәл: баксаң, без гади вакыт агышы итеп кабул иткән бүгенгебезнең тирән, эчке агымы бар икән, ләбаса! Урыны белән ярсулы да, тыныч та, урыны белән болганчык та, чиста да икән ул. Ә ул катламга үтеп керүнең юлы бер — Ф. Яруллин иҗатының буеннан-буена сузылып баручы әхлак кануннары. Бүген җәмгыять тә, һәрбер җәмгыять әгъзасы да әхлакый сынау узалар. Сынау барышында кеше психологиясе, гуманлылык, вөҗдан психологиясе, җан диалектикасы, күңел хәрәкәте кебек төшенчәләр тирән һәм киң мәгънәгә ия булып, көнүзәк мәсьәләләргә әверелделәр, иманга кайту юлында төп юнәлеш итеп билгеләнделәр.
..."Бүләк" повесте... Тыныч кына, авылның көндәлек мәшәкатьләре белән ипле генә гомер уздыручы гап-гади бер гаилә... Мәхәббәт турында артык сүз куертмый гына һәр туар таңны шөкрана итеп каршылап яшәүче Ләйлә һәм Гайфулла... Менә тын күлне чайпалдырып килеп төшкән таш сыман, шәһәрдән Ләйләнең сеңлесе Зөһрә кунакка килеп чыга. Апалы-сеңелле, әмма болар — үтә дә капма-каршы затлар. "Аттан ала да туа, кола да туа" дигәндәй, чиста күңелле Ләйлә янында азгын, оятсыз, әхлакый тыюларны чүпкә дә санамаган Зөһрәнең кыланмышлары тагын да чирканчыграк булып күренә. Нәтиҗә исә ачы: җимерелгән ике гаилә, "гөнаһтан туган гөнаһсыз җан" — сабый бала. "Кем гаепле?" дигән сорауга "Зөһрә" дип кенә җавап бирер идек тә бит кана, тик бу бик гади чишелеш булыр иде. Инде җитәрлек күрдек, Ф. Яруллин беркайчан да җиңел юлдан бармый, ул укучы дикъкатен мәсьәләнең башка, эчкәрерәк катламнарына юнәлтә. Зөһрә кыланмышлары иң әүвәл Гайфулланы тормыш сынаулары аша узарга мәҗбүр итә. Таза бәдәнле, аю гәүдәле Гайфулла буыны бик тә сыек бәндә булып чыга...
Алда ни булыр? — биредә әзер рецептлар бирелми. "Гайфулла яшертен кылынган гөнаһ ләззәте өчен тәмугка кереп китте" — повесть әнә шулай төгәлләнә. Вакыйгалар эчендә кайнаучыларның алдагы язмышларын фараз кылуны әдип укучы ихтыярына калдыра.
Ф. Яруллин, шул рәвешле, геройларын гап-гади тормыш кысасына куеп сынап карый. Чынлап та, гапгади тормыш, ә дикъкать беләнрәк карасаң, адәм баласының кешелеге раслана яки инкарь ителә торган иң катлаулы мәсьәләләр, каршылыклар, мәнфәгатьләр биредә!
"Портрет" повесте да нәкъ менә шул җәһәттән бәян ителә. Игътибарлы укучыны монда да тормыш тудырган җитди мәсьәләләр каршылый. Үзәктә — сердәш дуслар Илсөяр һәм Җәүһәр. Әмма алар — никадәр якын ахирәтләр булсалар да, гаилә, тормыш, бәхет мәсьәләсенә капма-каршы фикердә торучы кешеләр. Җәүһәр — иң әүвәл саф хисләргә тугры кыз, ул мәхәббәте аша чын бәхеткә ия булырга омтыла һәм моңа ирешә дә... Илсөяр исә, яшәү максаты итеп, дәрәҗәле, бай егеткә кияүгә чыгуны саный. Әмма ахыр чиктә аның янында бер слесарь гына торып кала. Ул шуңа кияүгә чыгып, шыксыз, мамыксыз бер бүлмәдә яши. Ире аны никадәр генә булганына канәгать калып яшәргә үгетләсә дә, Илсөяр һич тә тынычланырга теләми. Җәүһәрнең иркендә, муллыкта, бәхетләргә уралып яшәве анда кара көнчелек тудыра, тора-бара бу хис — үч тойгысына, аннан инде яман бер чиргә әверелә. Җәүһәрнең оста рәссам ясаган портреты каршына басып, төш белән өнне, хыял белән чынбарлыкны аермас халәттә бәхәс алып барулары аша Илсөяр бөтен эчке дөньясын, бик тирәнгә яшеренгән уй-фикерләрен ачып сала. Шушы алым белән Ф. Яруллин заман фәлсәфәсенең катлаулы катламнарына үтеп керә, психологик алым аша җәмгыятьнең караңгы почмакларын яктыртуга ирешә. Образларның һәрберсе артында безнең замандашларыбыз тора, аларның яшәү мәгънәсе хакындагы фикерләү үзенчәлекләре ачыла, тормыш драматизмын хасил итүче көчләрнең холкы, табигате күрсәтелә.
"Мәхәббәт упкыны" повестенда да геройлар әхлакый сынау күперен узалар. Сират күпередәй — кылдан нечкә, кылычтан үткен ул күпер. Һәркем үтәргә тиеш аннан. Әнә шулай өелешеп кереп китәләр дә аргы якка азлар гына барып чыгалар... Мәхәббәттә сыналу - шул ук әхлакый канун дигән хөкемдарның тануы яки инкарь итүе инде ул. Нишләмәк кирәк, яшьлек — яшьлек инде ул, аның кысаларга гына сыеп торасы да килми, гореф-гадәтләрнең гасырлар буе чарланып, милләтне милләт итеп саклап калган кануни таләпләр ашкынулы-ярсулы җанын ирексезләү булып тоелганда, чырай сыту кебек холык та хас аңа... Көтмәгәндә ишелеп төшкән сөю, ярату хисенең гомерлек бәхет булуына ышану яшьлектә шулкадәр көчле була ки, ул бер көнлек хыялый очышны мәңгелек аллы-гөлле дөнья итеп кабул итә...
Повестьта, бу җәһәттән, Әлфред исемле егетнең язмышы гыйбрәтле. Ул — замана баласы, җиңел көн итү, беркөнлек рәхәтлеккә хушлану аның тәмам яшәү рәвешенә әверелгән. Мәхәббәтне дә ул кием алыштыру сымак гап-гади һәм еш башкарылучы бер гадәт дип кенә саный. Заманча яшәү шушыдыр инде, дигән инану аның җанына, канына каерып алалмаслык булып сеңгән. Шул вакытта аның юлына фәрештәдәй пакь, саф хисләре белән дөньяны балкытырдай самими җанлы Миләүшә очрый. Әлфредкә дә шулай бәхет елмая. Чын бәхет! Димәк, аңа да пычраклыктан чистарынырга, бозыклык сазлыгыннан котылырга, кылынган гөнаһлардан арынырга мөмкинлек туа!.. Әмма Ф. Яруллин каләме җиңел, шома юлдан китми, хакыйкатьнең ачы сутын беткәнче татыта ул үз героена. Башкаларга гыйбрәт булсын өчен, җаннарны тетрәндерерлек сабак булсын өчен! Әнә шул рәвешле, алгы планга вөҗдан психологиясе чыга. Бу — Әлфреднең Миләүшәгә язган беренче һәм соңгы хатында (бәхилләшү хаты дип аңларга кирәктер) ачык күренә: "Бозыклык юлына бер атла гына икән — аннан сазлык кебек ул үзе суыра",— дип әрни ул. Юк, ул бу хәлгә таруына дөньяны да, тормышны да, кешеләрне дә гаепләргә җыенмый. Үзен каһәрләгән хәтле ул беркемне дә каһәрләми. Чистарынасы килә аның, бик килә! Менә бит, аның таплы күңелен пакьләрдәй ак күбәләкнең саф мәхәббәте янәшәдә генә, шуны өркетмичә сак кына кушучыңа алырга гына бит! Кул сузымлык арада гына бәхете... Кул сузарлык кына арада! Югалтасы килми-и! Әмма егет җаны икегә бүленеп, алар арасындагы тартыш бик тирәнгә, бик эчкә киткән булган икән инде. "Мин үз-үземә ышанып җитмим,— ди ул, бер әрнеп, бер гаҗизләнеп.— Җанымда туктаусыз иблис белән фәрештә көрәше бара".
Уйласаң, баткаклык, мәкер, хөсет, икейөзлелек мохитендә дә гомер уздырырга мөмкин бит — андыйлар азмыни?! Моңа егетнең чиста калган вөҗдан өлеше рөхсәт итми. "Мин синең кичерүеңнән куркам" — менә бу парадокс, олы хакыйкать булып, егетне әхлак сынавы алдына китереп бастырган. Җанының үзендә барган рәхимсез, һич ташламасыз көрәш аны урталыкта калдырган. Ә бу — бик куркыныч халәт. Кыйбласыз, маяксыз торгынлык аның яшәү мәгънәсенең үзәген сындырган, хәят максатын куе томанга ураган. "Уйлар өермәсендә калып саташыр хәлгә җиткәч, мин китү-югалу ниятенә килдем... Үткәннәрнең барысын көлгә очырып, мәңгелеккә китәм". Менә ул кырыс, ачы намус хөкеме! Менә ул гамәлләрең өчен җавап тотар хакыйкать мизгеле! Әлфреднең, инде армия юлларын узган булса да, кабат үзе теләп хәрби хезмәткә китүе һәм, димәк ки, үлемен дә тизләтүе — әнә шул ачы хакыйкатьнең әрнүле кайтавазы инде.
Повесть жанрында үзен иркен хис иткән, бу чәчмә төрдә сүзен өздереп, кистереп әйтә алган Фәнис Яруллин иҗатындагы әлеге өлкәгә юлны хикәяләрдән башлаган иде. Прозаның шушы тармагында беренче мәртәбә каләмен сынап караган әдип — хәзер инде күпсанлы бик әйбәт хикәяләр авторы да. "Сайланма әсәрләр"нең өченче томы тулысы белән шушы жанр үрнәкләреннән төзелгән. Әдипнең повестьларында күтәрелгән идея-фикерләр, вакыйгаларны укмаштыручы төзелмә-эпизодлар, персонаж сыйфатларын тәгаенләүче сурәт-тасвирлар күп очракта хикәяләрдә сынау узды, чарланды һәм шул рәвешле олы прозага җирлек әзерләнде. Фәнис Яруллинның хикәяләре, бер гади генә вакыйга эченә тыгыз, киеренке хискичерешләр тупланмасын сыйдырып, фикерне биеккә күтәрергә сәләтле булулары, уйлар ыргымын күз иңли алмаган офыкларга әйди алулары белән җанны тылсымлыйлар. Әсәрләрнең эчке суты турында сүз барганда, кыска гына итеп, аклык белән сорылык капма-каршылыгына һәм бергәлегенә нигезләнгән тормышның әхлакый төс-тасвирлары дип әйтеп булырдыр. Ә инде чынбарлыкның шушы мозаикадан гыйбарәт сурәтен укучы күңелен алгысытырлык итеп үткәзә алу язучының ихласлыгына бәйле.
Зур сүз ул — ихласлык. Укучы аңын, акылын ясалма, әмма купшы фикерләр, өсте кетердәгән, асылы биздергеч төче идея-вакыйгалар, ясалма ялтыравыклар белән адаштырып та, буташтырып та буладыр әле ул, әмма аның күңелен болар белән яулап алу мөмкин түгел. Булмый ул алай! Хакыйкый һәм ихлас Сүз генә күңелнең иң нечкә кылларына кагылып аһәңле кайтавазга әверелергә сәләтле. Фәнис Яруллинның хикәяләре әнә шул ихласлыгы, укучы белән эчкерсез әңгәмә кора алу җәһәтеннән игътибарны җәлеп итәләр.
Әдипнең бу өлкәдәге иҗатын әдәбиятыбызның күренекле вәкиле Әмирхан Еники әсәрләре белән янәшә куеп күзәтү урынлы булыр иде. Аларда артык мавыктыргыч вакыйгалар да, "шаккаттыризм"га тартым эпизодлар да, артык персонажлар да юк — барысы да гади генә, һәммәсе дә гадәти генә хикәят-бәяннәрдән гыйбарәт. Язучы каләме әнә шул реаль яшәештәге тыныч тасвирлаулардан тормышның эчке асылын аерып чыгара, күңел дөньясының тирән катламнарына үтеп керә, тышкы калыпларны куптарып, күзгә күренмәс матурлыкны көн үзәгенә күтәрә, җанда ургылган хисләрнең тылсым катыш сихәтле кайтавазына әверелдерә.
Күңел матурлыгы... Гаҗәепләр дә серле дөнья ул. Тоя белгәннәргә таң калырлык гүзәллек багы ул. Ә. Еникинең "Матурлык" исемле хикәясендә шәкертләр шәриктәшләренең әнисен беренче күргәндә, аның рәхимсез зәхмәттән коточкыч ямьсезләнеп калган йөзенә карап, бер тетрәнү кичерәләр. Әмма соңыннан ана белән бала арасындагы эчкерсез, серенә төшенеп бетеп булмый торган олы мәхәббәт хисен күрү, тою аларның күңелендә үзгә дулкыннарны кузгата, җаннарын айкый-чайкый торган хиссият ташкынына бөтереп ала.
Фәнис Яруллинның "Урман кызы" хикәясендә шушы ситуациягә тартым вакыйга тасвирлана. Табигатькә гашыйк, күңеле белән рәссам булган Таһир исемле егет урманда сәйран кылып йөргән вакытта сәер генә бер кыз белән таныша. Дөресрәге, әүвәл ул аның тавышын ишетеп соклана. Бераздан бу хис мәхәббәткә әверелә. Тик, ниһаять, кыз аның каршында пәйда булгач, ул тетрәнеп кала: гүзәл йөзенә багып таң калса, тәнендәге шөкәтсезлекне күргәч, ул тәмам имәнеп китә. Әмма бу вакытлы гына каушау була. Чөнки ике хыялый җан инде бер-берсен тапкан, күңелләрнең үзара тартылуын мондый вакытлы киртә генә (автор безне шуңа ышандыра да) туктата алмый. Күңел сафлыгы, ихлас хисләр аша яралган мәхәббәт дөньясы — адәм баласын гомере буенча нурландырып торучы гаҗәеп бер серле көч ул.
Ә. Еникинең янә бер гүзәл хикәясенә игътибар юнәлтик: "Туган туфрак". Шәһәр кызы Клара, бабасының васыятен үтәү йөзеннән, аның туган ягына кайтып килергә ният кыла. Бары тик бабасының гозерен игътибарсыз калдырмау өчен генә. Авыл — аңа ят, ниндидер салкын, пычрак, караңгы бер төбәк. Кай җирен сагынасың, ди, аның? Шуңа да ул бабасының: "Клара бәбкәм, безнең Каракошны бер кайтып күрер идең, ата-бабаңның туган туфрагы бит ул!" — дигән сүзләрен колак төбеннән үткәрә килә. Әнә бит әтисенең, шул авылда туып үскән булса да, сагынып бер дә телгә алганы юк. Ә бабасы дүрт стена арасында ниндидер таулар, үзәннәр, яланнар, урманнар исемнәрен атый-атый өзлексез сагына. Соңгы сулышына кадәр. Бакыйлыкка күчкәнче... Ә инде бабасының туган җиренә кайтып, андагы мәһабәтлекне, андагы гүзәллекне, туганнарының аны эчкерсез сөенеп, ихлас яратып каршылауларын тойгач, кыз үз күңелендә ниндидер үзгәрешләр башлануын сизә. "Бар икән ул туган туфрак дигән кадерле җир!" Кыз җанында яралган бу изге инану — бөек көч ул. Бу — ата-баба рухының авазы, бу — нигез чакыруы, бу — кан тартуы.
Кешене кеше итеп саклаучы, асылына алып кайтучы бу галиҗәнап хис Ф. Яруллинның "Туган ил башланган җир" исемле хикәясенең дә үзәгенә ята. "Туйдым, гарык булдым!" — дип авылдан китәргә уйлаган Зөлфәткә иң әүвәл кызы Әлфия каршы төшә. Әтисенең: "Син бит — Казахстанда туган бала. Синең өчен кайда яшәсәң дә барыбер түгелмени?" — дип гаҗәпләнүенә кызының җавабы әзер: бу — аның өчен туган авыл, туган җир. Әдип әлеге фикергә зур мәгънә сала: "Кеше күңеле өчен туган як кирәк. Еракка китсә, сагыныр өчен, картайса, балалыгына кайтыр өчен, дошман керсә, яклар өчен. Ерак җирләрдә йөргәндә, кеше читтәге матурлыкны әнә шул үзенең туган ягы белән чагыштыра. Туган ягы аңарга биеклеккә сикерү ноктасы, гүзәллек үрнәге булып хезмәт итә..."
Шушындый ук тема "Хуҗа" хикәясенең дә үзәгенә алынган. Рөстәм армиядә хезмәт иткән вакытта авылда аның әбисе үлеп китә, өен исә оныгына яздырып калдырган була. Егетнең әнисе, улы кайтканчы (авыл өе шәһәр баласына нәрсәгә?), йортны сату хәстәренә керешә. Рөстәмгә инде тиешле кәгазьләргә кул куясы гына кала. Шунда егет катгый үз сүзен әйтә: "Мин — хуҗа кеше. Өйгә генә түгел, үземнең язмышыма, киләчәгемә хуҗа. Миңа авыл ошый... Бәлки, минем бәхетем шушындадыр". Шунда ул әбисенең сүзләрен дә искә төшерә: "Кеше бәхет эзләп читкә киткәндә, туган җире елап калыр".
Туган җир, туган туфрак дигәндә, безнең татар әдипләре авылларны күздә тоталар. Чөнки алар барысы да авылдан чыкканнар. Авыл — татар халкының, татар теленең бишеге. Бишек тирбәлгәндә, җан җырлый, каләм сөенә-сөенә бәян кыла. Бишек эленгән кадак кына калу мөмкинлеген уйлаганда, кан туңа, җан сыкрый, гаҗиз каләм сөйли алмау чарасызлыгыннан ак кәгазь өстендә чәбәләнә. Шәһәрләшү дигән процесс авылдан тулы бер буынны суырып алды. Бу инде — киселгән, югалган буын. "Хуҗа" хикәясендә төп йортны сату мәшәкате белән мәш килгән хатынга авыл карты, син монда тугансың, үзең сагынмыйсыңмы җирне, дигән сорау биргәч, шундый җавап ала: "Минем тормышым, дөньям шәһәрдә. Авылны сагынып торырга вакытым юк". Татар тормышыннан тартып алынган бу буын җан тартуына битараф, кан кычкыруына саңгырау, нигез чакыруына гамьсез. Халык язмышын үз язмышлары итеп таныган әдипләр, буыннар өзеклегенең нинди фаҗигаләргә китерәчәген бар тулылыгына аңлаган хәлдә, гаҗизлек, чарасызлык аша, сүнеп бетмәгән өметле карашларын өченче буынга — югалган буынның дәвамчыларына юнәлтәләр. "Аталар хатасын балалар төзәтер" дигән ышаныч аларда шундый ихтыяҗ тудыра...
Ф. Яруллин хикәяләрендә еш кына үзәккә сабыйлар язмышы, тормышларының беренче адымнарыннан ук дөньяның кырыс сынауларына дучар ителгән нәни җаннар алына. Әдип өчен бу — бик мөһим тема. "Оясында ни күрсә, очканда шуны эшләр",— ди халык. "Яшьтә язган — ташка язган",— дип тә өсти. Кешенең киләчәктә кем булып җитешәсен балачактагы язмышы билгели. Юл башында алган яра еш кына әрнү, газап булып адәм баласын гомере буе озатып бара. Бар дөньясына нәфрәт, каһәрле каргыш булып та әверелергә мөмкин ул. Бу инде — җәмгыять өчен куркыныч продукт. Кешенең бәхетенә — көенүче, бәхетсезлегенә сөенүче әхлаксыз тип булачак. Куркыныч чир төзәлмәслек булып азганчы, башында ук дәвалау зарур. Соңарырга һич кенә дә ярамый. Ярамый, шайтан алгыры!..
"Сандугач оясы" хикәясендәге Нәҗип кечкенәдән чирләшкә булып үсә. Шуңа да үтә нечкә күңелле, гаделсезлекләрне бик авыр кичерүче, боек, сагышлы йөзле бер балага әверелә. Ә инде авыруларга, ямьсезләргә һәрвакыт чирканып караучы әнисенең ташлап китүе аның бәгырен актарып ташлый, ул үз эченә бикләнә, йомыла, йөзендә елмаюның әсәре дә калмый. Әтисе өйгә үги әни алып кайткач, күңел сыныклыгы тирә-юньгә ачу, нәфрәт булып ташып чыга. Әмма шәфкатьлелек, миһербанлылык, наз, җылы мөнәсәбәт ахыр чиктә аның бәгырь бозларын эретә.
"Аксак Тимер" хикәясендә Тимерҗан исемле яшүсмер бөтен авыл малайларының котын алып йөри. Ятимлегеннән үч алырга теләгәндәй, әти-әнилеләрне кыйнап тәм таба. Ниндидер явыз ләззәт, куркыныч бер рәхәтлек белән кыйный ул көчсезләрне, кечкенәләрне. Үзенең хәйлә-фокусларына ышанмаган Ихсанны канга батырып кыйнагач, үзе дә кинәт капланып елый башлый һәм шунда бөтенләе белән ачылып бетә: "Әллә минем бәхетле буласым килми дисезме?.. Барыгызга да үзегез генә кадерле. Әллә мине йодрыкларым кычытканга сугыша дисеңме? Юк, йодрыгым кычытмый минем. Сезнең бәхеттән ыржайган авызыгызны күрсәм, каным кайный башлый. Шуңа дөмбәслим мин сезне. Сезне канга батырып ташласам җиңеләеп китәм". Димәк, явызлык, кансызлык — тышкы пәрдә, кимсенүле язмышны каплаучы бер тышча гына икән...
Ф. Яруллин хикәяләре шуны раслый: кеше гомере буе әхлакый сынау уза. Балачактан мораль кагыйдәләргә тугры калу гомернең төрле чорларында сынауларны узганда ышанычлы терәк була, намус, вөҗдан дигән төшенчәләрне керләндерми яшәргә ныклы таянычка әверелә.
Фәрит Бәширов
филология фәннәре докторы, 2005
ФӘНИС ЯРУЛЛИН ПРОЗАСЫ
Фәнис Яруллин иҗатында ике жанрны — шигърият белән прозаны аерып карау кыен. Чөнки әдип иҗатының башында ук шигърият белән прозаны бергә алып бара. Гәрчә шигырьләр белән танылса да, ул хикәяләр язуда да үзенең үзенчәлекле прозаик икәнен раслый. Аның хәзерге вакытта ике йөз илледән артык хикәясе, унбер повесте (шулардан иң танылганнары: "Җилкәннәр җилдә сынала", "Кайту", "Кыйгак, кыйгак каз кычкыра", "Яралы язмышлар", "Портрет" һәм "Мәхәббәт упкыны"), унбиш драма әсәре һәм балалар өчен язылган күп кенә әкиятләре бар. Прозага караган әсәрләре Ф. Яруллинның бу өлкәдәге эзләнү һәм табышларын гына түгел, бәлки әдипнең яңарыш чоры татар әдәбиятында тоткан үзенчәлекле урынын тулырак ачыклау ягыннан да игътибарга лаек.
Эш шунда ки, ул беренче хикәяләреннән үк диярлек шул вакыттагы рәсми әдәби юнәлешкә бик үк туры килеп бетмәгән мәсьәләләр күтәрә башлый, һәм алга таба аның мондый омтылышы көчәйгәннән-көчәя бара. Беренчедән, ул вакыйгалар агышын тормышның тышкы конфликтларына бәйләми, ә геройлар күңелендә туган хис һәм кичерешләр белән төйнәп, җан киеренкелеге аша тормышның өске катламына чыга. Икенчедән, иҗтимагый-социаль күренешләргә озак тукталмыйча, кешенең эчке дөньясы турында бик үк гадәти булмаган шәхес һәм герой язмышлары аша фикер йөртә. Моның белән ул "кечкенә" кешеләрнең зур эшләргә, фәлсәфи фикер йөртергә сәләтле икәнен күрсәтә.
Башлангыч чорның беренче карлыгачы булган "Очрашу" (1961) хикәясендә үк Ф. Яруллин яхшылык белән яманлыкны капма-каршы куя.
Ф. Яруллин хикәяләрендә сагыну, ярату, юксыну кебек хисләр, абстракт төшенчә булудан туктап, конкрет образларга, вакыйгалар сөрешендәге үзгәрешләргә тәэсир итәрлек көчкә әверелә. Мисалга "Тарту көче" (1969) хикәясен алыйк. Монда армиядә хезмәт итүче солдат радиодан җырлаучы кызның тавышына гашыйк була. Җыр, моң хикәядә сынландыру рәвешендә бирелә. Радиодан яңгыраган җыр әсәр ахырында, реаль тышчага төрелеп, аерым образ тәшкил итә.
Әлеге әсәрдә тавыш, моң төшенчәләре төп вакыйганы ачучы, кичерешләрне тирәнәйтүче, геройларның эстетик зәвыгын, әхлакый сафлыгын күрсәтүче факторга әверелә. Әйтергә кирәк, әдип үзенең геройларына әхлакый категориядән якын килә.
Автор уйларын үз язмышы аша уздырып хикәяләренә сала. Күпләр производство темасына язганда, ул аерым шәхес, аның тормышта тоткан урыны, кешенең эчке резервлары, мөмкинлекләре турында яза. Кешенең әхлакый-этик сыйфатлары, рухи ныклыгы, геройларының халкыбыз традицияләренә таянуы әдипнең әсәрләрен актуаль һәм тормышчан итә.
Ф. Яруллин хикәяләрендә, аларның үзенчәлеген тәшкил итүче рәшә кебек, ерактан караганда — күренүче, якынрак килсәң, юкка чыгучы бер образ бар. Ул — Сагыш образы. Менә шушы вакыт-вакыт куерып, вакыт-вакыт сыегаеп калучы Сагыш кайвакыт әсәрнең үзәгенә әверелеп китә. Ул хикәянең буеннан-буена ниндидер музыкаль аһәң рәвешендә әкрен генә яңгырап тора. Шушы музыкаль аһәң хәтта әдип иҗатының башлангыч чорында язылган кайбер хикәяләрендәге җитешсезлекләрне капларга ярдәм итә.
Сагыш, шатлык, мәхәббәт кеше образында бирелмәсә дә, алар әсәрләрдәге геройларның үзара мөнәсәбәтен билгелиләр, персонажларның эчке халәтен ачышалар, композицион бөтенлек һәм хисләр гармониясен тудыралар.
Ф. Яруллин бер генә әсәрендә дә башкаларны кабатламый. Алтмышынчы еллардагы яңарышта аның үз өлеше, үз сукмагы бар. Бу сукмак нинди юнәлештә соң? Әлбәттә, иң беренче чиратта аның геройларының әхлакый сафлыгында. Ләкин бу әхлакый сафлык совет чынбарлыгы тудырган әхлакка түгел, ә халык традицияләренә нигезләнгән. Ул исә үз чиратында кискен проблемага — милләт проблемасына килеп тоташа. Г. Исхакыйдан ук килгән милләтне рухи-әхлакый савыктыру, моның өчен, җәмгыятьтә барлыкка килгән "шеш-чуаннарны" ярып тәнне сафландыру Ф. Яруллин иҗатында нык чагыла. Шушы моментларны тасвирлаганда, автор шәхесе яктырып, ачыкланып китә. Үз герое белән авторның фикер берлеге, дөньяга карашы берләшә. Мондый әсәрләрне Х. Сарьян, Г. Сабитов, Ф. Шәфигуллин иҗатыннан да табарга була. Кешедә иң беренче әхлакый матурлыкны өстен кую, гуманлылыкка басым ясау Ф. Яруллин иҗатында төп лейтмотив төсен ала.
Билгеле булганча, һәр иҗатчы, аеруча башлангыч чорда, үзенең мөмкинлекләрен ачар өчен төрле формалар эзли. Ф. Яруллин иҗаты да яңа төсмерләргә байый. Аның хикәяләренә лиризм белән бергә юмор аерым бер агым булып килеп керә ("Конфликтсыз гына", 1962; "Бушлай булгач", 1963; "Бишлек", 1964). Холкында булган шаянлык, оптимизм әдип иҗатының бер ягын ачса, аның шагыйрьлеге икенче үзенчәлек булып тора. Ике жанрны шулай органик рәвештә кушып җибәрү безнең әдәбиятта Ф. Хөсни, Ф. Шәфигуллин әсәрләрендә генә очрый.
Ф. Яруллинның оптимистлыгы, яшь аралаш көлә белүе дә талантының бер үзенчәлеге итеп каралырга тиеш.
Әдәбиятта, сәнгатьтә йомшак итеп көлә белү — гаять кирәкле сыйфат. Көлү — кешенең җан сәламәтлеген, яшәргә омтылышы барлыгын, башкалар күңеленә яктылык орлыклары салырга теләвен һәм әйләнә-тирә мохиткә сәламәт рух бирүен белдерә.
Авторның тормыштан кызыклы, көлкеле вакыйгалар эзләве, беренчедән, стиль үзенчәлекләрен яңартып җибәрү омтылышыннан, икенчедән, язмыш кармагыннан ычкынып, үз фантазиясе белән генә булса да, иреккә, фаҗигаләрдән югарырак күтәрелергә тырышудан килә. Бер уйлаганда, шундый авыр хәлдә шаян елмаюдан кешеләрнең йөзләрен балкытырлык әсәрләр язу — гайре табигый кебек. Шул ук вакытта юморның, сатираның (ә Ф. Яруллин иҗатында сатирик әсәрләр дә бар) көрәш чарасы икәнен истән чыгармаска кирәк. Бу көрәш җәмгыятьтә барган кимчелекләрне ачу формасында гына түгел, ә үз-үзең белән, язмышың белән көрәш чарасы булырга да мөмкин. Әйтик, М. Җәлилнең "Моабит дәфтәрләре"нә кергән шигырьләрендә никадәр юмористик планда чишелгән әсәрләр бар! Алар әдип үлемгә хөкем ителгәч язылган. Үз-үзеңне юату, үз кайгыңа көлү призмасы аша карау авторны шәхес буларак җәмгыять алдында, укучылар алдында аерым баскычка күтәрә. 
Иҗатының торган саен тармаклана баруы, язмышына юмор аша карый һәм әсәрләренә шушы нечкә юморны сала килүе белән Ф. Яруллин укучылар күңелен тиз яулады.
Лирик, романтик, лиро-эпик хикәяләр әдипнең юмористик әсәрләренә табигый рәвештә ялганып китә. Чөнки кеше бер халәттә генә яши алмый. Иҗатына автор халәтенең килеп кушылуы — бу үзе бер сыйфат. Һәм, әйтергә кирәк, отышлы сыйфат. Шулай ук текстта урынлы кулланылган образлылык, тәмамлаганда көтелмәгәнлек эффекты куллану кебек чаралар әсәрләрне кызыклы итә ("Кеше күңеле", "Гыйльминур карчык курортта", "Москвич" откач", 1967).
Башка авторлардан аермалы буларак, Ф. Яруллин үз геройларының нәкъ менә эчке халәтенә, әсәрнең интонациясенә нык игътибар итә. Күңел таләбе аша тормыш чынбарлыгына якынаю, интонация аша тәэсир көчен арттыру мотивлары хикәядән хикәягә һаман югарырак нотага күтәрелә.
Автор шәхесенең үз геройлары белән вакыт-вакыт үрелеп китүе һәм әсәрләрендә кайбер интонацион моментлар Ф. Хөсни белән Ф. Яруллин иҗатын якынайта. Ф. Яруллин иҗатының тагын бер ягы бар: ул — җитди вакыйгаларга да юмор чаткысы, матур елмаю яктысы сибә белү. Шушы чаткы кеше күңеленең күләгәле почмакларын кинәт яктыртып җибәрә дә язмыш авырлыгыннан упкынга очарга торган җанны югары күтәрә. Билгеле, мондый сурәтләү чараларына ирешү өчен, телнең сыгылмалылыгы, халык авыз иҗатын яхшы белү, тормышта бара торган үзгәрешләрне җаның аша уздырып, иҗат процессында шулардан файдалану осталыгы кирәк.
Башкалардан аермалы буларак, Ф. Яруллинның юмористик әсәрләрендә дә, күп кенә очракта, җитди тема күтәрелә. Әсәр нигезендә җитди вакыйга була, ләкин автор аны көлкеле ситуацияләр аша чишә. Шушы алым аның иҗатын тагын да үзенчәлекле итә ("Менә сиңа кирәк булса", 1963; "Бишлек", 1964; "Шау-шусыз гына", 1965).
Яшәү мәгънәсе эзләп каләмгә тотынган Ф. Яруллин 1961—1971 еллар эчендә үзен дә, иҗатта эзләгән юнәлешен дә тапты дип әйтергә була. Әсәрләреннән күренгәнчә, ул гел матурлыкка, камиллеккә, гаделлеккә омтылучылар яклы. Кайвакыт тормышта эзләп-эзләп тә тапмаган матурлыкны ул үз әсәрләрендә тудырды. Аның әсәрләренең төп фәлсәфәсе — дөньяда мөмкин кадәр яхшылык эшләп калдырырга тырышу. Үзенең яшәү рәвеше белән дә ул әлеге идеягә тугрылыклы булып калды.
Хикәя жанрындагы иҗатының 1972—2000 елларны колачлаган икенче чорында Ф. Яруллин игътибарын яшәешнең тирән мәгънәсен, кешеләр рухындагы бөек көчне ачуга юнәлтә. Бу хәл авторның тормышка карашы тирәнәюе, сәнгатьчә фикерләвенең җитлегүе турында сөйли иде. Ф. Яруллин иҗаты торган саен дөнья ваклыкларыннан һәм вакытлы ыгы-зыгылардан өстен булырга чакыра, ваемсыз күңелләрдә мәрхәмәт уятырга тырыша. Мисалга "Сагыш" (1974) дигән хикәяне алыйк. Хикәянең нигезендә фәлсәфи фикер ята. Ул — ирекне буу. Кеше үзенең табигате белән туганда ук хөр, ирекле булып туа. Шушы ирегеннән аердыңмы — ул бәхетсез. Әгәр Әгъләметдин карт үз теләге белән балалары янында яшәсә, бу тормыш аңа оҗмах булып тоелыр иде. Чөнки бит ул балаларын, бигрәк тә оныгы Эдуартны ярата. Автор бу әсәрендә мәрхәмәтсезлекнең бәхетсезлеккә китерүен Әгъләметдин карт һәм балалары арасындагы мөнәсәбәтләр аша сурәтли. Әдип торган саен кешенең эчке дөньясына тирәнрәк керә. Шәһәр йорты янында үсүче юкә агачының чәчәк атуы авторга кеше хисләрен табигать күренешләре аша, эчке кичерешләрне тышкы дөнья белән бәйләп сурәтләү мөмкинлекләре биргән. Шул ук вакытта, чәчәк атып утыручы бу юкә агачы — әсәр героеның авыл кешесе икәнлегенә, аның туып үскән җирен сагынуына да ишарә. Ап-ак юкә чәчәкләре һәм шәһәрнең соры йортлары. Мондый контраст геройның күңел кичерешләрен тирәнәйтә, сагышын көчәйтә.
Хикәягә исем бирүче "Сагыш" атамасы әдипнең стиль үзгәлеген дә билгели. Сагыш символ төсмерен ала. Шушы сагыш аша кулыннан эш төшкән карт кешенең кадерсезлеге, кирәксезлеге тасвирлана.
Тора-бара әдипнең әсәрләрендә шәһәр тормышы киңрәк чагыла. Ә шәһәргә күчкән кешеләрнең тышкы кабыгы белән бергә эчке дөньясы да башкачарак төсмер ала, һәм менә шушы нәрсә Ф. Яруллин геройларында эчке каршылык тудыра.
"Сагыш" хикәясендәге геройларның рухи-әхлакый сыйфатларны санламавы, ягъни ата белән балалар арасындагы карашлар аермасы өлкән буын белән яшь буынны эчке конфликтка китерә.
Ф. Яруллин әсәрдән әсәргә үсә бара. "Тавышым калсын билгегә" исемле хикәядә дә авторның нечкә штрихлар белән сурәтләгән, кеше җанында яшеренеп яткан әхлакый матурлыкны, халкыбызга хас булган хисләр юмартлыгын, күңел киңлеген һәм ярдәмчеллекне күрергә мөмкин. Әсәрләрне бер-беренә бәйләүче кыл да — әхлакый матурлык.
Ф. Яруллинның барлык иҗаты матурлыкка, иман ныклыгына чакыра. Менә шушы категорияләр күп әсәрләрдә, катлаулы тормыш коллизияләре аша төрле язмышлар, бер-берсен кабатламый торган вакыйгаларга салынып, укучыга җиткерелә.
Аның "Бөек сер" (1974) хикәясе язылышы белән дә, көчле лиризмы белән дә әдипнең иҗатында аерым урын тота. Хикәя беренче карашка гадәти "мәхәббәт өчпочмагы"н хәтерләтсә дә, вакыйгаларның бирелеше, сюжетның укучыны бөтереп алып кереп китәрлек мавыктыргыч башлануы, хисләр дулкынының бер ярдан икенче ярга бәрелүе әсәрне яңача кабул иттерә. Күп кенә язучыларда "мәхәббәт өчпочмагы" әсәр геройларының эштәме, тормыштамы үзара бәрелешеннән торса, Ф. Яруллин хикәяләрендәге стиль үзенчәлеге — бәрелешләрне йөрәк аша, хисләрне иң биек ноктага күтәреп, шул югарылыкта чишүдә.
Автор төп герой Ләйсән образында җан үсешенең эволюциясен ачкан. Монда ул шундый сак эш итә: бер генә сүз дә артык түгел. Һәр сүз, һәр хәрәкәт, геройлар арасындагы һәр диалог яки авторның лирик чигенешләре вакыйгалар үсешенә, яңа ачышларга китерә. Ләйсәндәге күңел матурлыгын ачып, кызны шуңа ышандыра алган Искәндәр, һичшиксез, аның мәхәббәтенә лаек булыр дип көтәсең, тик прозада шактый остарган әдип стереотип юлдан китми. Ләйсән башка кешегә гашыйк була һәм аңарга тормышка чыга.
Автор бу әсәрендә Искәндәр образы аша үзенең җанын да укучыга ача. Искәндәр мәхәббәте кире кагылганга рәнҗеми. Үзен ямьсезгә санап йөргән, шуның аркасында кимсенүләр кичергән кызның эчке матурлыгын ачу егеткә канәгатьлек китерә. Бу хис инде мәхәббәттән дә өстенрәк. Искәндәрдәге альтруизм әхлакый биеклекнең үрнәге булып кабул ителә.
Лирикага бай һәм көтелмәгән чишелешле мондый хикәяләр Ф. Яруллин иҗатында алга таба арта төшә. "Мәхәббәт сынавы" (1984), "Урамнан үтеп бара" (1980), "Кызыл күлмәкле кыз" (1991), "Сау бул, сөю, исәнме, тормыш" (1992) кебек әсәрләрендә эчке матурлык, йөрәк давылы, кискен тышкы конфликтларда түгел, геройларның хис-кичерешләре аша чагылдырыла. Һәм шундый эчке чишелеш Ф. Яруллин стиленең характерлы сыйфатына әверелә. Тормышта килеп чыккан конфликтларны геройларның хис-кичерешләр бәрелеше аша бирү әсәрнең эстетик кыйммәтен арттыра, эмоциональ тәэсирен көчәйтә. Шушындый язу манерасы, уй-хисләр бәрелеше аша хакыйкатькә килү Ф. Яруллин әсәрләрен бербөтен итә.
1977 елда "Татарстан яшьләре"ндә басылып, аннан "Туган көн бүләге" китабына кергән "Өйләнергә кайткан егет"тә дә шушы алым кулланыла.
Автор мәхәббәтне сурәтләгәндә антитезалар кулланырга ярата. Җир һәм күк. Тау һәм упкын. Мондый стилистик фигуралар әсәргә яңа буяулар өсти. Параллелизм янында контрастлар аеруча калку чагыла.
Мул лиризм белән сугарылган, укучыны мәхәббәт лабиринтларында йөртеп, геройларның кавышуын яки көтелмәгән хәлдә аерылышуын чагылдырган хикәяләрдән "Туган көн бүләге" (1979), "Ак күлмәк кигән булыр" (1993), "Югалган башмак һәм ватылган велосипед" (1991) кебек әсәрләре юмор белән лиризмның синтезыннан тора.
Әдипнең башлангыч чор иҗатында бары тик интуитив рәвештәрәк килеп кергән кешенең күңел дөньясын ачарга тырышу омтылышы соңрак аның стиль үзенчәлегенә әйләнә. Хикәя прозаның кече жанры булганлыктан, анда артык киң җәелеп булмый. Вакыт һәм пространство монда чикләнгән. Шуңа күрә вакыйгаларны күңелгә ярып салырлык итеп тасвирлау өчен тирәнлеккә, нечкәлеккә, үтемле поэтик чараларга таянырга туры килә, һәм Ф. Яруллин да төрле чаралар, төрле формалар эзли. Бер чорда ул гел юмористик әсәрләр яза. Үзен һәм башкаларны кабатламаска тырыша. "Килен каршылау" (1976), "Кем уйлаган" (1977), "Хат" (1978), "Зонтик" (1978), "Камин" (1978), "Нәрсә өмет итәләр?" (1978), "Бигайбә" (1978), "Күршеләр" (1978), "Йөгерешчеләр" (1978), "Серле ял" (1978), "Менә шулай, кодагый" (1978), "Бәрәңге" (1978), "Бәйрәм кунаклары" (1979), "Ак туфли, кара туфли" (1979) һәм башкалар. 1978—1979 елларда әдипнең утызга якын юмористик әсәре төрле басмаларда дөнья күргән. Мондый әсәрләре белән Ф. Яруллин гомумәдәби процесска матур елмаю алып керә һәм анда үзенчәлекле урын ала.
Гомумән, автор сурәтләү чараларында контрастлар белән эш итәргә ярата. Көтелмәгәнлек эффекты, антитеза алымнары, көлкеле ситуациянең, вакыйга ахырында гына түгел, бөтен әсәр буе сузыла барып, геройларның характерларын яңа детальләр, күз алдына китерелмәгән борылышлар, үзгәрешләр аша ачуы белән үзенчәлекле Ф. Яруллинның юморы. Драматургиядә персонаж-геройлар үз-үзләрен ачкан кебек, Ф. Яруллинның юмористик әсәрләрендә дә диалоглар яки монологлар, эш-гамәл яки хәрәкәтләр белән геройлар үзләренең чын йөзләрен күрсәтәләр.
Беренче хикәяләреннән үк күренгән әхлакны савыктыру, читтән кергән пычраклыкка каршы тору, җәмгыятьтә барган яман үзгәрешләргә күңел матурлыгын сәнгати чаралар аша күрсәтү юлы белән җавап бирү Ф. Яруллин әсәрләрендә көчәйгәннән-көчәя бара. 
Ф. Яруллин прозасында туган нигез, туган йорт, беренче тапкыр йөгереп киткән сукмаклар, туган җир образы күп кенә урын алып тора. "Хуҗа" (1984), "Язны көтү" (1985), "Иске өй истәлеге" (1989) кебек хикәяләрендә туган йорт, үскән нигез төшенчәләре төрле ракурстан чыгып сурәтләнә.
Әйтик, "Хуҗа" әсәрендә яңа гына армиядән кайткан Рөстәм исемле егет, әбисенең үлгән вакытта өен Рөстәмгә васыять итеп калдырганын белгәч шатлана. Ләкин бу шатлык "өйле булу шатлыгы" түгел. Ф. Яруллин һәрбер әсәрендә рухи байлыкны матди бөтенлектән өстен куя. Бу хикәядә дә Рөстәм күңелендә балачак хатирәләре калкып чыга. Чөнки ул әбиләрендә үскән, шунда яшел чирәмдә каз бәбкәләре саклаган.
Каз бәбкәләренең үсеп җитеп, очарга омтылыш ясаулары, ә кайвакыт күпмедер күтәрелеп, электр чыбыкларына эләгеп җиргә тәгәрәүләре егет күңелендә төрле ассоциацияләр тудыра. Рөстәм дә бит тормышта югары күтәрелергә тырышып күпме тәгәрәде. Рухы аны һәрвакыт югарыга тартты. Әбисенең искереп бара торган йорты Рөстәм өчен бар нәрсәдән кадерлерәк. Ул шушы йортта әхлакый тәрбия алды, рухын сафландырды. Әнисенең бу йортны сатарга теләве аның күңелендә каршылык хисләре уята. Үзеңнең үткәнеңне, күңелдәге матур хатирәләрне, яшьлегеңне сату белән бер бит бу!
Автор әнә шундый параллельләр аша матди һәм рухи байлыкның аермасын күрсәтә. Рөстәмнең әтиәниләре шәһәрдә яши. Рөстәм төшендә әбисенең морҗасыннан төтен чыкканын күрә. Морҗадан төтен чыгу — өйгә яңадан тереклек керүе, яшәү символы. Язучы шушы символ белән буыннар арасындагы дәвамлылыкны, яхшылыкның күңелдән күңелгә күчүен, матди байлыктан рухи байлыкны өстен күргән кешенең генә җаны ирекле икәнлеген раслый. Эчтәлек, форма белән бергә стильдә төсләр куелыгы, композицион бөтенлек тә камилләшә.
Гомумән, Ф. Яруллин өй, нигез, туган-үскән җир образын җанлы, күпмәгънәле итеп ала. Күпвакыт бу образ җанландырып бирелә. Ул туа, ягъни барлыкка килә, туза һәм юкка чыга.
Өй — оя, бер карасаң, ана образын хәтерләтә. Чөнки ул вакыт-вакыт балаларын үз янына җыя. Икенче караганда, ул — геройларның юл башы, өченче яктан, ул — гомернең күпмедер өлешен үзендә саклаучы. Менә шундый нисбәттән чыгып сурәтли Ф. Яруллин өй образын.
Ф. Яруллин хикәяләрендә вакыйга, хәрәкәт, урын, вакыт, персонажларның эш-гамәлләре, кичерешләре бер фокуска тупланып, артык компонентлардан арындырып бирелә.
Шул ук вакытта әдип тема сайлауда, сюжет коруда яңа; моңа кадәр башка әдипләрнең күзенә чалынмаган, тормышның караңгырак почмакларына кереп китүдән дә курыкмый ("Фаҗига", 1980).
Гуманистик психология, аерым теория рәвешендә булмаса да, безнең халык традицияләрендә күптән яшәп килүче принцип. Әдипнең "Яши белү" (1981) хикәясендә бу ачык чагыла. "Яши белмәү"нең хикмәтен Зөләйха: "Син үзеңне хөрмәт иттерә белмәгәнсең. Синең бит кулларың алтын. Алтынны аны саклабрак тоталар. Акча бәясе артында алтын торган кебек, кешеләрнең дә вакланмый торган байлыгы булырга тиеш",— ди әнисенә. Равилә гомер буе намуслы яшәде, һәркемнең күңелен күрергә тырышты. Намуслы хезмәт кешене бәхетле итәргә тиеш бит югыйсә. Равиләнең ялгышы нәрсәдә? Монда тоталитар системаның эшләгән кешене тиешенчә бәяләмәвен күрәбез. Хезмәткә тиешенчә түләнмәү кешене кол итте. Ә Зөләйхалар буыны (гәрчә әле бу хикәя язылганда "үзгәртеп кору" дигән нәрсәләр булмаса да) тормышка башкачарак карый башлаган. Алар инде кешеләрне "кирәкле" һәм "кирәксез"ләргә бүлә һәм үзенә файда китерердәенә генә хезмәт күрсәтә. Димәк, элеккеге әхлак нормалары кыекланган, яңалары — яралгы хәлендә генә. Яшьләр рухи бушлык кичерә. Өлкәннәрнең яшәү рәвешен алар кабул итми. Ике буын арасындагы бушлык яшьләр белән өлкәннәр арасында конфликт китереп чыгара. Җәмгыятьтә социаль строй алмашыначагын алдан күрә автор.
Әдип күтәргән бу теманың әле дә чишелгәне юк. Әсәр язылганнан соң егерме елдан артык вакыт үткән. Иҗтимагый процесс кискен катаклизмнар кичерде. Зөләйха кебек "яши белүче"ләрне хуплаучылар күбәйде, ләкин тормыш яхшырмады. Автор моның сәбәпләрен күрсәтә. Совет чорында "тигезләү" принцибы тагын да начаррак ягы белән ачылды. Урлашып баючылар яисә үз урыныннан файдаланып кесә калынайтучылар, ришвәт — болар берсе дә безнең әхлакка туры килми. "Яши белү" хикәясенең исемендә үк тирән мәгънә ята. Кеше нинди генә җәмгыятьтә яшәмәсен, буыннан буынга бирелеп, инде күп тапкырлар сыналган әхлак нормаларыннан тайпылмаска тиеш. Автор әхлакый сыйфатларның җимерелүенә каршы.
Ф. Яруллин хикәяләрендә хатын-кыз образы аерым урын алып тора. Ул хатын-кызны яратып, иң нечкә кичерешләренә төшенеп тасвирлый. Хатын-кызны әдип төрле ситуацияләрдә ача. Юмористик әсәрләрендә алар — хәйләкәр, тапкыр; тормыш-көнкүреш әсәрләрендә — акыллы, эшчән, сабыр; романтик әсәрләрендә хисчән, саф, ниндидер биеклеккә омтылучы итеп ала. Кайвакыт автор сурәтләвендә алар бераз идеаллаштырыла да.
Ф. Яруллин һәр хикәясенә үзенчәлекле форма эзли. "Рәнҗү"дә Саҗидә образын ул Зиннәтулла картның кичерешләре аша ача. Мондый алым белән язу авторга икеләтә отыш биргән: беренчедән, Зиннәтулла картның күңел матурлыгы, кешеләргә үз куллары белән яхшылык эшләү кебек сыйфатлары сәнгати ачылса, икенчедән, автор, читләтеп кенә, тулы канлы, үзенең индивидуаль йөзе, тормышка тар карашы булган Саҗидә образын күз алдына китереп бастыра. Бу чаралар әсәрдә сәнгатьлелекне арттыра, вакыйганы сөйләп бирүдән коткара. Саҗидәнең матурлыкка күзе сукыр, ата-анага хөрмәт дигән нәрсә замананың ялтыравыклы әйберләренә күмелеп беткән. Ата кешенең күңел байлыгы, кызының әхлаксызлыгы антитеза рәвешендә сурәтләнә.
Ф. Яруллин әсәрләренең характерлы бер сыйфаты тагын шунда: аларда тирән моң буйдан буйга лейтмотив булып сузыла. Кайвакыт әхлакый форма ала, кайвакыт геройларның халәтен белдерә, кайвакыт әсәргә бер тон — көй бирә. Шушы моң сине ычкындырмый. Ул сюжет компонентларын берләштерүдә, укучыга эстетик ләззәт бирүдә, "бу әсәр бары Ф. Яруллинныкы" икәнен белдерүдә, матурлык хисләренең күңел төпкелләрендә генә ятуын, кеше җанын аңларга теләсәң тирәнгәрәк керергә кирәклеген искәртүдә чагыла ("Рәнҗү", 1975; "Кузгалак", 1980; "Сандугач оясы", 1983; "Тәрәзәгә кунган күбәләк", 1993).
Ф. Яруллин иҗатында "моң" төшенчәсе белән бергә "гамь" сүзе дә нык чагылыш таба: гамь — кайгы, фаҗига; гамь — уй-борчу; гамь — кичерешләр дөньясы; гамь — фәлсәфә; гамь — мәхәббәт; гамь — үткәннәрне искә төшерү; гамь — хәтер. Кыскасы, күпсыйдырышлы "моң" һәм "гамь" сүзләре Ф. Яруллинның барлык иҗатын колачлый. Тикмәгә генә автор: "Халыкның уй-борчуларын, хыяломтылышларын, ачыну-әрнүләрен тирәнтен белмәү төссез әсәрләр тудыруга сәбәпче була",— дип язмагандыр.
Иҗтимагый тормыштагы үзгәрешләр язучының эчке дөньясына бәреп керә. Тормышта кайбер әхлакый нормалар үзгәрә яки икенче мәгънә, башка төсмер ала, фикерләр рәвешенә үзгәреш кертә. Үзенең катгый принцибы булган язучылар, әлбәттә, бер яктан икенче якка ташланмады. Ә. Еники, Ә. Баян, Ф. Яруллин кебек әдипләр үз принципларына тугры калдылар. Мәсәлән, Ф. Яруллинның иҗатында элек бик үк күренмәгән алымнар (гадәти булмаган күренешләр, саташулар, төшләр), элементлар чагыла башлады. Бу аның "Портрет" (2000) повестенда, "Урман кызы" (1998) кебек хикәяләрендә күренде.
Әдипнең "Урман кызы" хикәясе башланып китүе белән үк ниндидер серлелеккә, гайре табигый хәлләргә ишарә итә. Автор табигатькә кеше сыйфатлары биреп, вакыйгаларда катнашучы образ дәрәҗәсенә күтәрә. Дөрес, мондый хәлне башка авторлардан да табарга мөмкин. Ләкин Ф. Яруллин табигатьне сынландырып кына калмый, тавышлар, төсләр аша да бирә. "Җәй белән көз арасындагы күзгә күренмәс таңда ниндидер илаһи рәссам яши сыман. Ул табигать дип аталган олы картинасына һәр мизгелнең берәр төсмерен кертеп тора". Бу — катлауландырылган метафора, биредә башта — табигатькә кеше сыйфатлары, аннары кешегә табигатьтәге халәтне бирү күз алдында тотыла, әсәрнең бер ачкычы хезмәтен үти.
"Урман кызы" хикәясе тормыштагы аномаль күренешкә нигезләнеп язылган. Кеше гаебе аркасында табигатьтә туган дисгармония, җәмгыятьтә кешеләрнең әхлакый нормаларны тупас рәвештә бозуы һәм тагын башка тискәре күренешләр кешеләргә начар йогынты ясый.
Әсәр кыз белән егетнең тауларга таң каршыларга китүләре белән тәмамлана. Тауларда таң каршылау — яңача яшәү рәвешенә, бозык җәмгыятьтән ераграк китәргә омтылуга, табигатькә якынаюга ишарә.
Ф. Яруллин хикәяләрендә үзе өчен генә түгел, бәлки бөтен татар прозасы өчен яңалык булып саналырлык стилистик алымнар куллана. Аларда бигрәк тә тавышларны төсләр белән бирү (синестезия, бу алым аның шигырьләрендә аеруча калку чагыла), әсәрләрендә эстетик зәвыкка, гаделлеккә нык игътибар итү, тышкы күренешләр белән артык мавыкмыйча, кешенең күңел дөньясын тирәнрәк ачарга тырышу, иҗатына мистика алымнары кертеп җибәрү һәм шуларны реаль җирлектән аермыйча типиклаштыру кебек алымнар төсмер ала.
Ф. Яруллин шигырьләр, хикәяләр, нәсерләр язып каләмен чарлады, осталыгын арттырды. Автор укучыларның аңардан зуррак күләмле әсәр көткәнлеген аңлый. Күптән күңелендә йөрткән "Җилкәнне җилләр еккач" исемле повестен яза башлый. Шунысы да әһәмиятле: авторның күңел таләбе чор таләбенә туры килә. Чорның иң алдынгы әдипләре тормышның актуаль проблемаларын повесть жанры аша чагылдыруы, бу жанрның нык активлашып китүе дә әдипнең теләген көчәйтә.
Ф. Яруллинның бу повесте бер дулкынга гына корылган әсәр түгел. Автор монда повесть жанрының барлык мөмкинлекләреннән файдаланган. Сюжет гади генә башланып киткән кебек тоелса да, төп герой Фәниярны, ул үскән мохитне күпкырлы итеп күрсәтер өчен, автор, вакыт һәм чиксезлек дигән фәлсәфи категориягә таянып, әле үткәннәргә, әле бүгенгегә кайта, әле киләчәк чикләрен атлап чыга. Вакыт-вакыт әсәр хронологик тәртиптә бирелсә дә, мондый сурәтләү озакка бармый. Автор герой хәтерендәге берәр вакыйганы калкытып, үз персонажларын икенче яссылыкка күчереп куя. Бу — сюжетта стереотиплыктан һәм теманы ачуда бертөрлелектән качу өчен эшләнә. Әсәр алга барган саен яңа компонентларга, төп геройларның характерлы сыйфатларын ачучы вакыйгаларга байый. Әле эчтәлеккә кереп киткәнче үк, әсәр героеның катлаулы язмыш кешесе икәнен күрәсең. Фәнияр язмышына охшашлы геройлар безнең татар әдәбиятында күренгәне юк иде. Ул нәрсәсе белән башкалардан аерылып тора, дисәк, тормышка җан биеклегеннән карашы, рух һәм тән көрәше аша яшәү мәгънәсен табуы, яшәүнең матурлыгын үзе генә күреп калмыйча, иҗаты аша башкаларга да күрсәтүе белән, дип җавап бирергә мөмкин.
Яшәү өчен көрәш "Җилкәнне җилләр еккач"та бер Фәнияр көрәше генә түгел. Әсәрнең идеясендә физик яктан имгәтелгән кешеләрнең күңелендә яшәү рухы уяту, горурлык хисләре кузгату һәм җанда яшеренеп яткан эчке мөмкинлекләр исәбенә мәгънәле тормышка омтылу дәрте ята.
Әдипнең бу повесте, журналда чыгып бер ел үтүгә, Татарстан китап нәшриятында "Җилкәннәр җилдә сынала" исеме белән һәм авторның яңа язылган хикәяләре дә өстәлеп, китап булып дөнья күрә. Ни өчен автор әсәренең исемен үзгәртте соң?
Җилкән ул — символ. Тормыш — диңгез. Егылган җилкәнен торгызырга тырышып, геройларының рухи дөньясын әдип бик нечкәлек белән, психологик детерминизм кагыйдәсенә таянып, һәр персонажның үз эчке дөньясы — субъекты башка объектлар белән сәбәпле бәйләнештә икәнлеген детальләп сурәтли. Геройларның эш-гамәлләре психологик яктан да, вакыйгалар барышында килеп чыккан тышкы шартлар белән дә төпле мотивлаштырыла.
"Җилкән" символына да киң мәгънә салына. Беренчедән, ул — кешенең омтылышы, хыялы. Икенчедән, максатка баруда алга этәргеч көч. Өченчедән һәм иң мөһиме — җилкән ул җан, рухи көчнең материя рәвешендә бирелгән символы. Шушы символ әсәрнең идея-эстетик юнәлешен ачарга ачкыч бирә. Журнал вариантында "Җилкәнне җилләр еккач" дип бирелсә дә, әдип җилкәненең егылмавын аңлый. Җилкән — җан, дидек. Ә җан егыла да, үлә дә алмый. Димәк, җилкән егылмаган, ул җилдә, ягъни тормышта сынала гына.
Фәнияр образы әсәрне бөтенәйтеп, вакыйгаларга психологик киеренкелек биреп бара. Бу — төп геройның төрле ситуацияләрдән чыкканда үзенә нинди юл сайлавында, кемнәргә таянуында, табигать белән кеше арасындагы бәйлелекне биргәндә нинди сурәтләүләр куллануында ачык чагыла.
Фәниярны автор күңелендә иҗат ташып торган малай итеп бирә. Баштарак бу иҗат — малайның табигатькә, үзен урап алган мохиткә үзенчә карашы аша сурәтләнсә, тора-бара, акыл һәм аң үсеше, фикерләү сәләте көчәюендә чагыла...
Бу повестьта төп геройлар дүртәү: Ана, Фәнияр, Фәүрия һәм Илсөя. Фәүрия Фәниярның тормышына повестьның башыннан ук килеп керә. Фәүрия — кызу канлы кыз, аңа бөтенесе тиз кирәк. Шул ук вакытта шактый эгоист та. Ул дөньяның бөтен игътибары үзенә юнәлтелергә тиеш дип саный. Ә Илсөя — бөтенләй башка типтагы образ. Ул сабыр, тыйнак, мәрхәмәтле. Ләкин үзенең матур сыйфатларын калкытып күрсәтүләрен теләми.
Автор эзлекле рәвештә геройларның эчке дөньяларын тормыш вакыйгалары белән үреп ача бара. Кемнәргәдер Илсөя кебек чибәр һәм сәламәт кызның авыру егетне яратуы абсурд булып тоелырга мөмкин. Ләкин болай дип уйлаулар Фәнияр кебек кешеләрнең күңел дөньясын аңлап бетермәүдән килә. Кеше җанының бөеклеген күрә белүче Илсөя кебекләр үзләре дә рухи яктан Фәниярдан калышмыйлар. Матурлык, күңел байлыгы, рухи өстенлек бары тик башкалар күреп бәяләгәндә генә үз кыйммәтен югалтмый.
Бу повесте белән әдип татар әдәбиятына яңа тип герой — Фәниярны алып килде. Әлеге әсәрнең беренче тапкыр дөнья күрүенә утыз елдан артык вакыт үтте, әмма Фәнияр халык күңелендә яши. Күп кенә образларның яңача сурәтләнүе, табигать күренешләренең кеше рухына уңай тәэсирен күрсәткәндә авторның позициясе, ягъни табигать белән кеше гармониясенең тыгыз бәйләнеше катлаулы метафораларга төрелеп әсәр архитектоникасына салына баруы, повестьның философик фикерен тирәнәйткән. Әсәр нигезенә яшәү фәлсәфәсенең тирәнлеге салынганлыктан, ул үзенең актуальлеген югалтмый.
Моңа кадәр татар әдәбиятында күрсәтелмәгән җан һәм тән көрәше әсәрнең яңалыгы булды.
Заман турында уйлану белән бергә, Ф. Яруллин үз иҗатында кичәге көн белән дә кызыксына һәм 1985 елда "Кыйгак, кыйгак каз кычкыра" повестен төгәлли. Бу әсәрдә автор татар әдәбиятының традицион темасы булган хатын-кыз язмышын бөтенләй яңа яктан чыгып яктырта. Әйтик, М. Галәүнең — Саҗидә, Г. Исхакыйның — Зөләйха, Г. Бәшировның — Нәфисә, Г. Әпсәләмовның — Гөлшаһидә, Г. Ахуновның Йөзлебикә образларыннан аермалы буларак, ул чынбарлык пәрдәсенең икенче ягын күрсәтергә алына.
Автор бу әсәрендә авыр эш, газаплы тормыш нәтиҗәсендә хатын-кызның үзенә генә хас нәфислеген, матурлыгын, кыскасы, хатын-кыз сыйфатларын җуя баруын, шуның аркасында бәхетсез бәндәгә әйләнүен сурәтли. Бу ачы хакыйкать повестьта Сәхия образында аеруча калку гәүдәләнә.
Повесть күләме белән артык зур булмаса да, вакыйгаларга бай. Сюжет линиясе туры сызыктан гына бармый. Ул ике-өч тармакка аерыла. Беренче планда Сәхия образы тора. Сәхия белән Сәкинә — бертуганнар. Аларның тормышка карашлары, гамәлләре автор сөйләме, диалоглар, уйланулар һәм әтиләре Локманның дөньяга мөнәсәбәте аша ачыла. Төп геройга күчкәнче, автор укучыны вакыйгалар барышына әзерли һәм шуннан соң гына әсәрнең төп герое Сәхигә, дөресрәге Сәхиягә күчә.
Беренче итеп шуны әйтергә кирәктер: бу повестенда әдип үз позициясен бераз үзгәрткән. Тикшереп үтелгән әсәрләрендә төп геройның кичерешләре эчке каршылыклар аша ачыла иде. Биредә исә автор әсәр идеясен ачуны социаль-иҗтимагый планда башкарган. Тоталитар системада хатын-кызны ир-ат белән тигезләү һәм шуның нәтиҗәсендә килеп чыккан фаҗигаләрнең ул чорда автор тарафыннан күтәрелүе заманы өчен зур кыюлык итеп каралырга тиешле.
Гомумән, бу әсәрдә хатын-кыз образларын өч төргә бүлеп карарга мөмкин.
Беренчесе, гаделлеккә бары тик физик көч белән генә ирешергә була, дип уйлаучы Сәхия. Тормышта нәрсәгәдер тотыну кирәк. Әти-әнисез кыз баланы рәнҗетергә теләүчеләр табылып тора. Шуңа күрә, холкы белән кешеләргә усаллык теләмәсә дә, үзен рәнҗеттермәс өчен, канга батканчы малайлар белән сугыша. Малайлар киеме киенеп йөри, атлы эштә эшли башлый. Ә яше җиткәч, шоферлыкка укып, машина йөртә. Авыр эш, кырыс тормыш шартлары Сәхия күңеленнән хатын-кыз сыйфатларын әкренләп куалап чыгара.
Сәхиягә капма-каршы образ — апасы Сәкинә. Бермәлне аны клуб мөдире итеп куялар. Ул егетләр күзенә чалынырлык кыз булып үсеп килә. Авылның гармунчы егете Рәмзи Сәкинәнең тәмам башын әйләндерә. Сәкинә аның сүзләрен чын мәхәббәт дип кабул итеп авырга кала һәм, үзенең гөнаһын яшерер өчен, авылдан чыгып кача.
Әсәрдәге бик колоритлы эшләнгән өченче хатын-кыз — Зәйнәп әби образы. Автор аны яманлыкка каршы торучы көч итеп алган. Аның образы ятим калган кызларга мөнәсәбәттә ачыла. Үзенең соңгы сынык икмәге белән бүлешү, акыллы киңәшен бирү, яман эшләрен күрсә — тиргәп ташлау, кыскасы, Зәйнәп әби кызларны үз балаларыдай якын итә.
Авторның алдан күрүчәнлеге әсәрдә аеруча киң чагыла. Повесть язылган чорда әле совет хатынкызлары бөтенләй бу аспекттан чыгып каралмады. Алар производствода — алдынгы эшче, өйдә — балачагасын тәрбияләүче үрнәк ана, иҗтимагый тормышта алдынгы карашлы гражданин итеп күрсәтелде.
Әдип бу повестенда тормышның бик четерекле мәсьәләләрен күтәргән. Алда әйтелгәнчә, иҗтимагыйсоциаль шартлар хатын-кызның аларга гына хас нәфислеген бетерә. Үзәге ныклар гына бу шартларда үз асылында кала. Андыйларны да бәхет көтеп тормый. "Тигезләү" сәясәте авылда кол хәлендә яшәүче хатын-кызларны төрле юллар белән шәһәргә китәргә мәҗбүр итте. Ә шәһәр милләтне сыекландыруда үз эшен эшләде һәм эшләп килә: татар кызлары урыс балалары үстерә, катнаш никахлар арта, ятимнәр үрчи. Автор мәсьәләне шулай куя: системаны үзгәртми торып проблема чишелмәячәк.
Ф. Яруллинның "Кайту" повестенда исә проблема ике яссылыкта, ягъни иҗтимагый-сәяси һәм вөҗдан яссылыгына куеп сурәтләнә. Повесть моңа кадәр татар әдәбиятында күтәрелмәгән теманы — беркем җиңә алмас кебек күренгән Армиянең эчтән таркалуын; шушы таркалу СССР империясенең җимерелүенә китерүен, җимерек хәрабәләр астында бик күп кешеләр язмышы калуын, кече милләтләрнең дә моңардан әлләни отмавын тасвирлавы белән яңа һәм кызыклы. Армия — көч символы. СССР армиясе илне тышкы дошманнардан саклау өчен төзелсә дә, чынлыкта аның вазифасы моның белән генә чикләнми. Армия — илне бер йодрыкта тота торган көч. Һәм, әкренләп, менә шушы кысылган йодрык бушый башлый. Төп герой полковник Фәрит Шәйхиев — бар гомерен армиягә хезмәт итүгә багышлаган һәм социализм идеяләренә бөтен барлыгы белән ышанган коммунист. Улын да үзе кебек армиянең тугрылыклы солдаты итеп тәрбияләргә тырыша. Улы Олегның ниндидер хәрби хезмәт үтәгәндә түгел, генералларга өй җиһазы ташыганда һәлак булуы гына полковник Шәйхиевнең дөньяга, илдәге сәясәткә мөнәсәбәтен үзгәртә.
Автор армиянең таркалуы югары чинлы хәрбиләрдән башлануын Олег фаҗигасе аша ача.
Әдип "кайту" сүзенә зур мәгънә салган, ягъни анда әсәрнең идеясен чагылдырган, һәм бу исем Ф. Шәйхиев образында ачык чагылыш таба. Автор үз героеның, иңнәрендә йолдызлар арткан саен, югарырак үрмәләдем, дип уйлавын, улына урыс исеме куштырып, әкрен-әкрен, татар булу "хурлыгыннан" коткарырга тырышуын, туган телдә сөйләшүне культурасызлыкка санавын, үзеннән югары чинлы командирларның иң акылсыз әмерләрен һич уйлап тормыйча үтәргә ашкынуын, шуның нәтиҗәсендә манкортка әйләнүен киң планда ача. Әсәрдә милләтебезнең сыеклануында армиянең роле зур икәнлеге сурәтләнә.
Ф. Яруллин бу әсәрендә шәхес буларак тагы да югарырак күтәрелгән. Элекке хикәя-повестьларында аның геройлары, әхлакый яктан саф булсалар да, ил, милләт язмышын үз җаннары аша уздырып, язмышларының тамыры милләт тамырына килеп үрелгәнен уйлап җиткермичә, үзләренә кагылышлы проблемалар белән мәшгульләр иде. Карап үтелгән повестьларда геройлар язмышы әхлакый-этик аспекттан чыгып сурәтләнсә, бу әсәрдә әхлак нормаларының — халык күңеленә, ә халыкның ил алып барган сәясәткә бәйле икәнлеге күрсәтелә.
Повестьның сәнгати актуальлеге шунда: еллар үткән саен, әдип күтәргән проблемалар илдә киңрәк тамыр җәя. Милләтнең бетүгә таба баруы, телебезнең таралу даирәсе тараюы, яшь егетләрнең армиядә имгәнеп яки тимер табутларда кайтуы — кан тамырында типкән пульс кебек, күпләрнең йөрәгенә бәрә.
Бүгенге көннең гаять актуаль проблемасы — җәмгыять һәм милләт мөнәсәбәте. Чорны тасвирлаганда, Ф. Яруллин антропоморфизм алымнарын да куллана. Гадәттә, антропоморфизм табигатьне җанландыру рәвешендә алынса, бу әсәрендә әдип аны вакытны, чорны җанландырып сурәтләү өчен файдаланган. Мондый алым үзен аклый да, чөнки җәмгыять үзе, тере организм кебек, һәрвакыт үзгәрештә.
Ф. Яруллин әсәрләре елны — елга, чорны чорга бәйләп баручы чылбырны хәтерләтә. Чылбырның асылы — иҗтимагый-сәяси тормыштагы үзгәрешләрне яралгы хәлендә үк таба алуда һәм, шул хәлләргә үз бәясен биреп, аның кайсы якка үсеш алуын күрсәтүдә. Ә аның бәясе, вакытлар үтү белән, объектив бәя икәнлеге ачыклана. Бу аның шигырь һәм поэмаларында, драма һәм комедияләрендә, хикәя һәм повестьларында, публицистика һәм эсселарында ачык чагыла. Әдип үз геройлары аша әхлакый-этик проблемаларны чишә, вакыт үзгәрү белән әхлакый нормаларның какшый баруына борчыла.
Ф. Яруллинның "Яралы язмышлар" исемле повесть-дилогиясенең беренче кисәге 90нчы елларда — Советлар Союзы таркалмаган чакта языла, һәм анда ятим балалар проблемасы күтәрелә. Документларга нигезләнсә дә, автор "Чәчәкләр моңы" дип аталган өлешне документаль әсәр итми, фантазиягә, вакыйга яки күренешләрне гомумиләштерүгә күбрәк әһәмият бирә.
Икенче кисәк турында автор болай ди: "Шактый еллар үткәч повестема әйләнеп кайтуымның сәбәбе — нәни геройларымның таш өстендә чәчәк булып атып, без исән, без яшибез, дип кычкыруларын дөньяга ишеттерер өчен. Кайвакыт әсәрне язасың да андагы геройларны онытасың...
Җирдә һәрвакыт матурлык белән ямьсезлек, биеклек белән түбәнлек, мәрхәмәт белән явызлык янәшә яши".
Әдип, бу әсәрен язар өчен, шактый авыр стиль сайлаган. Хикәяләүче герой һәр вакыйгага үзенчә бәя бирә: хуплый яки хөкемен чыгара. Әсәрнең буеннан-буена бер кеше генә сөйләсә, укучыны ялыктырыр иде, әйтик, Г. Ахуновның "Чикләвек төше" повесте укучы аңын оета. Шушындый кимчелекләрдән качар өчен, Ф. Яруллин, геройларының монологы озынгарак сузылса, лирик чигенешләр формасында үткәннәргә кайта. Шулай җанлы диалог барлыкка килә. Монотонлылык бетә. Ләкин икенче кыенлык та бар: Миңсылу апа тәрбияләгән балалар — кечкенәләр. Теле ачылмаган бала белән диалог кору мөмкин эш түгел. Тик күңелендә тумыштан педагоглык яткан Миңсылу апа монда да җай таба: ул балаларга сорау бирә һәм бала булып үз соравына җавап кайтара. Бала аны аңлый. "Ыгы-ыгы",— дип булса да хуплап куя.
Әсәрнең күп өлеше контрастларга корылган. Алар автор өчен характерларны ачканда ак һәм кара буяулар кулланып әсәрнең тәэсир көчен арттырыр өчен түгел, гаделлек белән гаделсезлекне, матурлык белән ямьсезлекне, шәфкатьлелек белән миһербансызлыкны күрсәтү өчен кирәк. Мәсәлән, кояшлы якты көндә, изге хыяллар белән, Миңсылу апа ятимнәр йортына эшкә килә. "Күңелемә аеруча авыр тәэсир калдырганы шул булды: монда һәрнәрсәгә номер сугылган... Ирексездән хәтеремә киноларда күргән әсирләр килде".
Мәсьәләгә әхлакый яктан килгәндә, бу — балаларның иреген чикләү, аларны читлектә асраган җанвар хәлендә тоту. Ә иреге чикләнгән һәр җан иясе, инстинктив рәвештә булса да, азатлыкка омтыла. Әсәрдә, һәр ана үз баласын үзе карап үстерсен, дигән идея алга сөрелә. Ана сөте имеп, ана назы тоеп үсмәгән бала бәгырьсез була.
Ф. Яруллинның кайсы әсәрен генә алып тикшермик, буйдан буйга ак юл булып әхлаклылык ята. "Яралы язмышлар" повестенда бу аеруча калку чагыла. Балаларын чүплеккә ыргыткан аналар, ана назы күрми үскән балалар; шул ятимнәргә бераз булса да наз, җылылык бирергә тырышучы тәрбиячеләр; ятимнәрне уллыкка-кызлыкка алучы мәрхәмәтле кешеләр.
Героеның балаларга карата мөнәсәбәтен ачканда, авторның зур гуманист, чын педагог икәнен күрәсең. Төп герой Миңсылу образы шулкадәр нечкәләп һәм төрле ситуацияләргә куеп сурәтләнгән, әйтик, аның үзенең мәктәпкә киеп барырга күлмәге булмавы аркасында укырга соңга калып керүе, әнисе белән күрешергә барганда дус кызыннан күлмәк алып торуы, ярлылык, ятимлек нәтиҗәсендә гел кимсетелүләре Миңсылу күңелендә кешеләргә карата нәфрәт, үч уятмаган. Ул күңелендә мәрхәмәт орлыкларын саклап кала алган. Чөнки ярлылык та, кимсетүләр дә бабаларыннан килгән әхлакый канунны кызның җаныннан бәреп чыгара алмаган.
Ф. Яруллин инде хәзер проблеманы барлык кешелек масштабына күтәрә. Ятим балалар бездә ничек тә, алга киткән демократик илләрдә ничек. Әйтик, Швеция, Америкада ятимлек проблемасы бөтенләй юк.
Татар әдибе бала тәрбияләүгә комплекслы килүне хуп күрә. Иң беренче ул әхлакый-этик проблемаларга басым ясый. Әхлакый проблемалар эстетик зәвыкка барып тоташа.
Автор ятимнәр һәм картлар йортларын социализмның кечерәйтелгән моделе итеп күрсәтә: гаделсезлек, кешенең шәхес буларак кирәксезлеге, кадерсезлеге.
Тагын бер проблема: балалар йортында тәрбияләнеп чыккан унҗиде-унсигез яшьлек кызлар-егетләрне урам көтә. Аларны эшкә алмыйлар — һөнәрләре юк. Эшләмәгәч, тулай торакларга урнаштырмыйлар.
Дилогиянең беренче өлеше сагышлы тәмамлана: уллыкка, кызлыкка алынмаган балаларны төрле җирләргә тараталар.
Икенче кисәкнең язылу тарихы бик кызыклы. Миңлегөл апа группасында тәрбияләнгән биш баланы Америкага уллыкка-кызлыкка алып китәләр. Миңлегөл апа Рафикова, аларның югалган эзен эзләп, министрлык юлларын таптый. Ләкин бездәге чиновниклар — әхлак кануннарын, кешелеклелек дигән төшенчәнең төп мәгънәсен оныткан кешеләр. Америкадагы балаларның адресларын әйтмиләр: бу юләр әби безнең ил, бездәге ятим балаларның хәле турында дөресен язар, дип куркалар.
Аерым проблема итеп күтәрмәсә дә, әдип бездәге бюрократизмның тамырлары тирәндә икәнлеген калку детальләр белән сурәтли. Әйтик, Миңлегөл апа һәр баланың туган көненә котлау телеграммасы җибәрергә тели. Телеграмма туган якларыннан бер хәбәр булыр, дип уйлый. Әмма министрлыктагы чиновниклар ул телеграммаларны җибәрмиләр. Гомумән, Америкага киткән балалар турында оныталар.
Автор үз геройларын ачар өчен кызыклы юл сайлаган: мәсәлән, автор буйдан буйга төп герой Миңсылуның эчке дөньясын ачып бара, ә төп герой әсәрдәге башка персонажларның күңел байлыкларын ача. Повесть көндәлек һәм хатлар формасында язылганлыктан, характерларны чылбыр рәвешендә сурәтли бару табигый һәм отышлы.
Әдип героинясын Америка буйлап йөртә. Кайчандыр үзе тәрбияләгән балалар белән очраштыра. Һәр очракта әдип андагы тормыш белән бездәге тормышны чагыштыра. Америкада табигатькә, ризыкка карата хөрмәт белән карауларны элекке татар авылларындагы гадәтләргә охшата. Ипинең валчыгын да әрәм итмәүләре, калган ризыкны, бездәгечә урам этләренә чыгарып атмыйча, яңадан кулланулары — байлыкның җиңел табылмавына ишарә. Ә Тын океан янына барган Миңлегөл апаның күңелен чиксезлек били. Шушы океан уртасына намазлык җәеп намаз укыйсы иде, дигән уй килә аның башына. Океан — образ, ләкин ул символик мәгънәгә ия. Океан өстеннән меңнәрчә дулкыннар чабыша. Мондый урында теләгән теләкләрең, җилдә чабышкан дулкыннарга ияреп, бөтен дөньяга таралыр иде.
Әсәр: "Хәзер инде мин элекке Миңсылу түгел. Күзләрем ачылды. Дөньяны тотып торучы иң зур көчнең Мәхәббәт һәм Мәрхәмәт икәнлегенә ышанып кайттым мин Америкадан...
Мин бу балаларның, кайчан да булса, үзләренең җаннары яралган төбәкләргә кайтып, сыендырганҗылыткан ояларына күз салып китәчәкләренә ышанам әле. Бу аларга туган җир туфрагына сусауларын басар өчен генә түгел, тегендә тынычланып яшәр өчен һәм, кечкенәдән җанга ак рәшә булып җәелгән якты хатирәләрдән арынып, кырыс тормышның күзләренә карау өчен дә кирәк",— дигән сүзләр белән оптимистик рухта тәмамлана.
Ф. Яруллинның "Яралы язмышлар"ы татар әдәбиятына яңа герой — Миңсылу апа образын алып килде. Күп кенә әдипләр үз геройларын производство алдынгылары арасыннан эзләгәндә, Ф. Яруллин иң зур батырлыкның әхлакый батырлык икәнен ачты. Бу "Җилкәннәр...", "Кыйгак, кыйгак каз кычкыра" повестьларында шактый тирән чагылган иде инде. Әлеге әсәрендә автор, тагын да нечкәрәк психологик алымнар кулланып, проблеманың үзәгенәрәк керә алган.
Ф. Яруллин татар әдәбиятына, беркемне кабатламыйча, үз юлы белән килде. Аның йомшак юморы, нечкә лиризмы, табигать белән кешеләр арасындагы гармония укучының эстетик зәвыгын үстерүдә зур роль уйный.
Гомумән алганда, үзенең заманча идея-сәнгати эзләнүләре белән Ф. Яруллин татар әдәбиятында барган яңарыш хәрәкәтенә лаеклы өлеш кертте һәм һаман кертә килә.
Сәүия Хәкимова
"Филология фәннәре кандидаты" дигән
гыйльми дәрәҗә алу өчен язылган диссертациядән
Фәнис туган!
Бүген генә Сезнең турыда "Яшь ленинчы" газетасыннан укыдым һәм бик дулкынландым, шул ук вакытта бик шатландым да. Сезнең авыр язмышыгыз йөрәкләрне әрнетеп җибәрсә дә, шул авыр язмышны геройларча җиңә алуыгыз чын-чыннан куандырды. Ә инде шул ук газетада шигырьләрегезне укыгач, куанычым икеләтә артты.
Молодец Сез, Фәнис туган! Бирешмәгез, нык торыгыз, яңа җиңүләр яулагыз! Шундый авыр хәлегездә дә сокланырлык матур шигырьләр язуга ирешкәнсез икән, бу — Сезнең бик зур җиңүегез. Ишәйгәннәнишәя барсын Сезнең ул җиңүләрегез!..
Әйдә, Фәнис туган, язмыш дигәненә аз гына да буйсынмыйча, чын тормыш, ялкынлы иҗат, зур җиңүләр дәрте белән яшик!
Сезгә сәламәтлек һәм сәламәтлек теләп, күп сәламнәр белән:
Рафаэль Төхфәтуллин.
22 февраль, 1962
Кадерле Фәнис!
"Татарстан яшьләре" газетасында Сезнең турыда укып, ашыга-ашыга хат язам, тизрәк-тизрәк Сезгә булган җылы хисләремне белдерәсем, рухи ныклыгыгызга соклануымны аңлатасым килә. Кечкенәкечкенә шигырьләрегездә — нинди зур фикерләр, тирән тойгылар. Әйе, бәхет ул — илгә хезмәт итү, нәкъ Сез әйткәнчә, "янып яшәү данлы хезмәттә". Шушы хисләрегезгә тугрылыклы булсагыз, шушы дулкынлануларыгызны сүрелдерми дәвам итеп, шигырьләр артыннан шигырьләр язсагыз, тормышыгыз "ак юл булып сузылыр" — биектә очкан җитез самолет эзеннән дә гүзәл, саф булыр...
Фәнис! Дуслыгымны тәкъдим итәм, әйдәгез, бергәләп, шигъриятнең серле ишекләренә ачкыч эзлик! Теләсәгез, шигырьләрегезне җибәрегез, мин укып фикерләремне әйтермен, булдыра алган кадәрле ярдәм итәрмен...
Сезгә ихтирам белән, кайнар сәлам җибәреп:
Гөлшат апагыз Зәйнашева.
28 февраль, 1962
Кадерле Фәнис!
Тырышып-тырмашып, чын күңелдән язган эчкерсез хатыңны алдым. Рәхмәт! Синең кебек саф йөрәкле, күтәренке рухлы кешеләр минем өчен диңгез төбендәге сирәк табыла һәм зур кыенлыклар белән алына торган энҗеләр кебек. Кешенең кешелеген дә, кыйммәтен дә, бәясен дә үлчи торган бер нәрсә бар. Ул да булса — Хезмәт. Хезмәт — адәм акылының, адәм йөрәгенең тутыкмас көзгесе ул, дип әйтәсе килә. "Яшь ленинчы" газетасы, үзенең бер битен сиңа багышлап, бик матур бер эш эшләде. Шуның өчен рәхмәт әйтеп чыктым үзләренә. Яз, Фәнис, бернәрсәгә карамыйча яз. Иҗат эше — синең өчен юаныч та, куаныч та булыр.
Шигырьләрең миндә җылы тәэсир калдырды...
Сиңа матур эшчәнлек һәм әйбәт сәламәтлек теләп:
Мәхмүт Хөсәен.
4 апрель, 1962
Фәнис! 
Хатыңны алдым. Мин Сезнең белән китапның корректурасы килгәч хәбәрләшермен дип тора идем инде...
Сезнең хикәяләрдә миңа ошаганы шул булды, ул — Сезнең шагыйрьлегегез. Сез кешеләрнең хисләрен, психологик кичерешләрен бик җылы итеп, тәэсирләндерерлек итеп бирәсез. Шуңа күрә бу хикәяләр, формалары ягыннан таркау булсалар да, җылы булалар, күңелгә яталар. Бик шәп төзелгән салкын хикәяләрдән күп өстен дип әйтер идем мин аны. Бу инде — язучы кеше өчен зур бәхет... Минем үземчә, һәр хикәя үткен динамикага корылган, конфликты, завязкасы, развязкасы булган формада гына язылырга да тиеш түгелдер. Мин үзем кешенең хисләрен, тойгыларын ача торган хикәяләрне дә тулы хокуклылардан саныйм. Сезнең хикәяләрне эшләгәндә дә, мин аларның әнә шул якларына басым ясарга тырыштым. Корректуралары килгәч карарсыз әле. Минем үземә начар чыкмады шикелле. Иптәшләр дә яраттылар.
Менә шул инде. Хәзергә хушыгыз.
Сезгә иң изге теләкләр белән хат язучы: Ләбибә Ихсанова.
17 май, 1966
Фәнис туганым!
Үзеңне күрмәсәм дә, әсәрләреңне укып барам. Альпинистлар тауга менгәндә корыч арканга ябышалар. Ә ул аркан, корыч булса да, кайчак өзелеп китә. Ә син, кояш нурларына тотынып, һаман югарыга, тормыш биеклегенә атлыйсың. Мин моңа чын күңелдән шатланам.
Яңа ел сиңа чыдамлык, көч, батырлык алып килсен. Синең иҗат бакчаң тагын да матурланып чәчәк атсын.
Олы ихтирам белән: Нәби Дәүли.
29 декабрь, 1974
Хөрмәтле Фәнис туган!
Мин — Фатих Хөсни дигән бабай — Сезнең һәм шигырьдә, һәм прозада язган парчаларыгызны, әлбәттә, кулга төшкән хәтлесен укып, күңелемнән Сезнең өчен шатлык хисе кичереп, Сезнең егетлегегез өчен читтән генә булса да куанып йөрүче берәү идем. Сүз уңаеннан әйтү: күптән түгел Сезнең "Әнә килә автомобиль" дигән комедиягезне карап (соңга калып булса да), чын ихластан бер көлеп утырган идем.
Ниһаять, "Азат хатын" журналында (№6, 1975) Сезнең "Тавышым калсын билгегә" дигән бик яхшы, бик тә гуманный хикәягезне, урыны белән, күңелем нечкәрүдән күзләремне сөрткәләп, рәхәтлек хисе кичереп укыганнан соң, шушы бер-ике юллык хат кисәге белән Сезгә рәхмәтемне белдермичә чыдап кала алмадым.
Бик күп яхшы сүзләр әйтергә мөмкин ул хикәя турында, анда сурәтләнгән персонажлар, бигрәк тә Чәчкә атлы милый кыз турында. Ә иң яхшысы, минемчә: хикәя дә, Чәчкә үзе дә кешеләргә — бу очракта укучыларга — моңа хәтле татылмаган яңа шатлык-куаныч китерә. Ә бу, — минем нык урнашкан иманым буенча, сәнгатьтән, матур әдәбияттан сорала торган иң изге нәрсә!
Хуш, җаным. Хода сиңа сәламәтлек, егетлек, рух ныклыгы, гаилә тынычлыгы бирсен. Мул гына итеп гонорар бирсә дә, бер дә зыян итмәс.
Сәлам белән: Фатих Хөсни.
20 июнь, 1975
Исәнме, Фәнис дус!
...Синең "Сулыш"ны бер сулышта укып чыктым. Ләззәтләнеп, яратып, дулкынланып. Һәм тагын бер кат инандым — Мөдәррис, Равилдән кала тагы бер әйбәт шагыйребез бар икән. Китабың өчен рәхмәт, дустым! Яз шулай. Бик күрәсе килә үзеңне, Казанда гомер тиз уза, мәшәкать күп — вакыт тими. Чиләбедә дустың, талантыңның бер поклонницасы бар дип исәпли аласың...
Ихтирам белән: Салисә Гәрәева.
Чиләбе. 1979
Хөрмәтле Фәнис иптәш! 
"Казан утлары" журналында басылып чыккан "Фаҗига" исемле хикәягезне бик зур кызыксыну белән укып чыктык. Әсәр темасының актуальлеге һәм оста язылышы белән күңелләрне яулап ала һәм истә нык сакланып кала. Бу әсәрегез эчкечелек белән шөгыльләнүче кешеләр кулына эләксә, уйланмыйча калмаслар, тәгаен. Тагын шуны да әйтәсе килә: укытучы буларак, бер теләгебез бар иде. "Фаҗига"не өлкән классларның (8—10) хрестоматияләренә кертәсе иде. Мораль тәрбия бирү ягыннан әсәр укытучылар кулында көчле корал булыр иде.
Сезне чын күңелдән иҗат уңышлары белән котлыйбыз, сәламәтлек һәм бәхет телибез!
Якуб Зәнкиев, Рәшидә Зәнкиева,
укытучы пенсионерлар.
Төмән өлкәсе, Тобольск шәһәре. 2 июнь, 1981
Хөрмәтле Фәнис туган!
Мин Сезнең һәр язган әсәрегезне дикъкать белән укып киләм. Шигырьләрегезне кат-кат укыйм. "КУ"ның тугызынчы санында яңа цикл басылган. Ул шигырьләрдәге фикерләрнең тирәнлеге, азсүзлелек һәм борынгыларга хас уй зирәклеге, хәкимлек (мудрость) мине хәйран калдырды. Белмим, башка укучылар да шулаймы икән, мин, һәр талантлы язылган әйберне укып чыкканнан соң, үземне бәхетле сизәм. Журналны үзем белән сәяхәткә алдым. Сезнең шигырьләрне күп тапкыр укып шатланачакмын.
Без бит әле өстәвенә якташлар. Кызылъяр Исергәптән алты гына чакрым. Минем әнием мәрхүмә сезнең нәселне тулысынча белә иде.
Фәнис, Сезнең елдан-ел көчәя һәм тирәнәя барган иҗатыгыз мине дә горурландыра. Котлыйм һәм яңа уңышлар телим.
Сәламәтлек, җан тынычлыгы һәм яңа уңышлыклар теләп:
Миргазиян Юныс.
Новороссийск, теплоход. 20 октябрь, 1983
Фәнис дускай, исән-амансыңмы!
Бу мин әле — Батулла. Мин гомер буе төчелекне сөймәдем. Әллә ничек шунда уза заман. Бөтереләсең, дөнья куасың, ә дөнья сине куа. Гомер буе мин — сине күзәткән кеше, сине хөрмәт иткән адәм, синең үзеңә, көчеңә сокланган бәндә. Беркайчан да язышкан да, утырган да булмады. Бу — мәшәкатьләр гаебедер. Бүген менә "Яшь ленинчы"да "Колын"ыңны укыдым. Укыдым да моңланып утырдым. Хисле, матур шигырьләреңне, хикәяләреңне күп укыдык, "Колын", бәлки, иң әйбәте дә түгелдер, тик ни өчендер, әйтә алмыйм, бүген сиңа хат язасым килде. Күптән язасы хатны бүген мин "Колын" өчен генә язмыйм. Ә бөтен иҗатың, тиктормаслыгың өчен рәхмәт әйтәсе килүем каләм алырга этәргәндер. Ихтимал. Фәнис, мең яшә! Иҗат ит. Тагын, тагын әсәрләреңне укырга язсын! Амин берүк!
Олуг хөрмәт илә: каләмдәшең Батулла булыр.
2 декабрь, 1984
Фәнис агайне, сәлам!
Әкиятеңне укыдым әле. Әйбәт әкият. Дөресен генә әйткәндә, әдәби әкият яза белүче язучылар бик сирәк. Балалар үзләре кыска, әйбәт әкиятләр яза. Ә язучыларның әкиятләре (бер-икесеннән башка) ясалма чыга. Аннан соң заман әкияте язучы бөтенләй юк. Булса да, ул тиешле сыйфатта түгел. Менә бу әкият — үзе заманча, үзе әкият, үзе фикерле...
Хуш, сау бул!
Сиңа хөрмәтле Батулла.
20 ноябрь, 1985
Фәнис дускай!
Сиңа һәм тормыш иптәшең Нурсөягә миннән кайнар сәламнәр кабул ит... Мин бер серне эзлим: гомеребез төрле тарафларда үтсә дә, беребез — гомере буе урын өстендә, икенчесе Ходай Тәгалә рәхмәте белән аягөсте җир буйлап йөресә дә, без ни өчен шулай бертөрле фикерлибез? Нигә син, өеңнән чыкмаган кеше, шулкадәр дөрес һәм аек фикерлисең урамдагы замандашларың хакында? Ничек итеп, нинди көчләр белән син шулкадәрле гүзәл әсәрләр яза аласың? Һәм үзең шундый авыр, башка сыймаслык фаҗигале хәлләрдә, ике аяклы, ике куллы каләмдәшләреңә караганда, кешеләргә, иҗатташларыңа теләктәшсең? Әлбәттә, бу безнең табигый сәләттән, хөсет булмавыбыздан, көнләшү чиреннән азат булуыбыздан, бары тик кара хезмәт белән генә яши алуыбыздан киләдер. Син безнең барыбызга караганда да зирәгрәк һәм киң күңеллерәк. Син безнең барыбызга караганда да Күккә һәм Ходай Тәгаләгә якынрак. Монда, әлбәттә, ирегетнең терәге — хатын-кыз, атап әйткәндә, Нурсөя ханымның бәяләп бетергесез өлеше бар. Гамәли тормышта аның ничектер күренмәве, табигыйлек белән күмелеп торуы мөмкин. Әмма без күрергә тиешбез: Фәнис Яруллин гына түгел, Айдар Хәлим генә түгел, Пушкин, Тукай булсаң да, хатын-кыз кадере һәм хөрмәте кирәк...
Кәефнең шундый чагы. "Кара урман"ны тыңлыйсы килә, ә безгә "Миләшләр"не тыгалар — милләтне аңсызландырырга кирәк бит. Әнә әле концерт бара: бер ахмак Смоленскида татар такмагын җырлап кайтуы белән мактана. Идиот и только!..
Ярар, дускай. Менә шулай итеп хат алышыйк. Хатның темасы булырга тиеш. Насыйп итеп, бәлки, безнең милләткә дә юл ачылыр. Миңа килгәндә, 6—7 том әсәрләр — туган телемдә дөнья күрмәгән. Әйтүче дә юк, үземнең йөрергә вакытым юк. Йөрмәячәкмен дә. Мин бит дәүләт нәшриятыннан акча алмаган кеше. Син, дускай, миндә нинди шигырьләр, ... барлыгын белсәң!.. 10—15 поэма гына!
Ярар, мактана башладым шикелле. Картая барам бит.
Синең Айдар.
25 февраль, 1994
Фәнис агай!
Халкыбызның иң мәртәбәле, иң олуг бүләге — Габдулла Тукай исемендәге Дәүләт бүләгенә лаек булуыгыз белән чын күңелдән котлыйм! Бу премиянең Сезгә биреләчәгенә минем шигем юк иде. Сезгә бер-бер комачау ясавым мөмкин дип, хәтта бу премиягә кандидатлыктан баш тартырга да ниятләп караган идем, әмма андагы агайлар, премия берәү генә түгел, ул икәү дә, өчәү дә булырга мөмкин, дип үгетләделәр. Әмма ул берәү генә булды, һәм шул берәүнең Сез булуы шәхсән минем өчен зур куаныч кына булды.
Разил Вәлиев.
Апрель, 1995
Хөрмәтле Г. Тукай исемендәге
бүләк комиссиясе әгъзалары!
Ф. Яруллин әсәрләренең Г. Тукай исемендәге бүләккә тәкъдим ителгәнен белгәч, күпсанлы укучыларының берсе буларак, фикеремне язып җибәрергә җөрьәт итәм. Язучының иҗаты белән яхшы ук танышмын, матбугатта күренгән әсәрләрен дә, нәшер ителгән китапларын да яратып укып барам. Уйландыра, моңландыра торган, үзенчәлекле тирән фикерле Фәнис Яруллинның әсәрләре. Мин аның иҗатын фәһемле иҗат дип атар идем. Чөнки нинди генә әсәрен кулыңа алма — шигырьме, хикәя, повестьмы — фикерле нәтиҗәле. Шигырьләре исә, тирәннән бәреп чыккан саф чишмә суы кебек, табигый һәм тормышчан. Кайсыбер шагыйрьләр кебек, фәкать язучыларга гына аңлаешлы тел белән, катлаулы фәлсәфәгә нигезләнмәгән аның шигырьләре. "Аяк астындагы" гадәти күренешкә дә шагыйрь күзе белән багу, гадәти хәлләрдән мәгънәле сөземтәләргә китерү хас шагыйрьгә. Шуңа күрә аның иҗаты язучыларга гына түгел, киң катлам укучыларның яшенә дә, картына да аңлаешлы һәм якын.
Сагышларны миңа язмыш бирде,
Ә моңнарым булган тумыштан.
Бәхет белән шатлыкларны гына
Гел көрәшеп алам тормыштан,— ди ул.
Әйе, шагыйрьне якыннан күреп белмәсәм дә, бу юлларны укыганнан соң, битараф булырлык түгел. Аңлашылуынча, авыр язмышлы булуына карамастан, бу иҗатчы тар даирәдә торып калмый, халкының әрнү-югалтуларын, тарихи фаҗигаләрен тирәннән аңлаучы, көрәшче сыйфатында күз алдына баса.
Фәнис Яруллин — Башкортстанда да танылган, яратып укыла торган авторларның берсе.
Автор бу зур бүләккә лаек! Ф. Чанышева,
Язучылар берлеге әгъзасы. 
Башкортстан, Уфа. 16 апрель, 1995
Хөрмәтле Фәнис һәм Нурсөя сеңлем!
Уртак бәйрәмегез белән тәбрик итәм!
Һәр әсәреңне көтеп алабыз, Фәнис туган. Изгелек тойгысы, тормышка Мәхәббәт хисләре, Нечкә юмор, Нәфислек бөркелеп тора алардан. Беркемдә булмагандай Бөек гадилек өстәвенә.
Иҗат чишмәң һәрвакыт челтерәп, кирәк чагында ташып торсын.
Сездәй матур һәм батыр гаиләгә озын-озак гомер бирсен Ходай!
Яратып, тирән ихтирам белән: Әдип Маликов.
Әлмәт. 4 февраль, 1998
Сәлам хаты!
Исәнмесез, хөрмәтле Фәнис һәм Нурсөя! Сезгә сәлам белән, тормышыгызда уңышлар, тазалык, җан тынычлыгы теләп калучы Наилә Гарифулловна дип белерсез.
Мин Сезнең "Сулыш" дигән шигырьләр җыентыгын сатып алдым.
Җыентыктагы бөтен шигырьләрне әниемә кычкырып укып чыктым, яңадан үзем укыдым. Шигырьләр барысы да ошадылар. Әнием әйтә: "Ничек итеп шулай матур яза алган ул!" — ди.
Бигрәк матур итеп, дөрес итеп язгансыз Нурсөягә багышланган шигырьләрне. Бик яратып укыдык дүртьюллык шигырьләрне дә.
Тормышта бөтенесе дөрес кенә, син теләгәнчә генә бармый бит ул, авыр минутлар да була. Шундый минутларның берсендә китап кибетеннән Сезнең шигырьләр җыентыгын алдым. Автобуста ук укый башладым.
Ул шигырьләрдән мин күп нәрсә алдым, күп нәрсәгә җавап таптым, алар миңа көч, дәрт бирделәр, сабыр булырга куштылар.
Мин бик шатмын, чөнки кайчандыр без, укытучылар, Сезгә нәрсәнедер төшендерсәк, ә хәзер, Фәнис, Сезнең шигырьләрегез миңа күп нәрсәләрне төшендерә, эшләргә, яшәргә көч бирә.
Сезнең тормышыгыз, зур ихтыяр көчегез, матур итеп язган шигырьләрегез безгә яшьләрне тәрбияләүдә никадәр ярдәм иткәнен белсәгез иде...
Моның өчен Сезгә зур рәхмәт.
Фәнис, шигырьләрегезне укып та, болай тормышыгызны күзәтеп тә, уңышларыгызда Нурсөянең дә көче зур, аңа да үземнең чын күңелемнән чыккан рәхмәтләремне белдерәсем килә.
Ярый, хатымны тәмам итәм. Хуш, сау булыгыз.
Зур ихтирам белән сезгә: Наилә Гарифулловна.
20 апрель, 1978
* * *
...Фәнис, бик зур рәхмәт инде чыннан да кешегә һава кебек, сулыш кебек кирәк шигырьләрегез өчен. Бу кечкенә китапны кулларыма алу белән, шатлыгымнан күршеләремә йөгереп кердем, әти-әниемә сезнең турыда белгәнем кадәр сөйләдем, кайбер шигырьләрегезне укыдым. Бигрәк тә картлык турындагы шигырьне укыгач, әти-әнием: "Йә Ходай, бу Фәнис улыбыз безнең яныбызда бер генә төн булса да кунып, безнең төне буе лыгырдауны ишетеп чыккандыр",— диделәр. "Сулыш"ны икенче көнне мәктәпкә коллегаларыма алып бардым. Бөтен тәнәфесләр дә Сезнең шигырьләрне уку белән узды. Укытучылар "Сулыш"ны кулдан кулга йөрттеләр. "Сулыш"ым атна-ун көннән соң чак дигәндә яңадан үземә кайтты һәм, чыннан да, сулыш булып бүлмәбезгә керде.
Әниемә сиксән дүрт яшь, бер күзе сукыр; әтиемә сиксән алты яшь, ундүрт ел берни күрми, тома сукыр. Ә мин — аларның уникенче балалары, шуларны тәрбияләп торучы кызлары, миңа да кырык-илле арасындагы яшь. Мин боларны, Фәнис, танышу максатыннан чыгып язмыйм. Бу кешеләргә "Сулыш"ның ни дәрәҗәдә кирәк булуын төшендерәсем килә.
Бичара картларым, авырышып, икесе ике койкада яталар. Бигрәк тә әниемнең температурасы утыз тугыздан узды. Бер дару да ярдәм итмәде. Әниемнең баш очында хәл белергә шәһәрдән килгән абыем борчылып утыра. Шулвакыт мин "Сулыш"ны тотып әниемнәр бүлмәсенә кердем, әниемнең аяк очларына утырып, ике сәгать ярым буена җыентыктагы шигырьләр беткәнче укыдым. Ниһаять, "Сулыш" могҗиза тудырды: карткайларым сөйләшә башладылар, әрнештеләр, көлештеләр, йөзләреннән якты елмаю китмәде, укып бетереп, һаман саен шигырьләрегез турында сөйләшеп утыргач, хәтта: "Инде чәй дә эчер, кызым, безгә",— диделәр. Шулай итеп, Сезнең "Сулыш"ыгыз әкияттәге тереклек суы булды, Фәнис. Чиксез рәхмәт Сезгә, Фәнис, халыкка, кешегә кирәк яшәешегез, сулышыгыз, саф чишмәдәй талантыгыз өчен.
Сездән "Сулыш" — тереклек сулары көтеп, халык, шуларның вәкилләре:
Булат бабай, Сәрбиҗиһан әби, Фәридә апа.
Оренбург өлкәсе. 28 март, 1979
* * *
...Мин авылда яшим. Тормышымны туган авылымнан башка күз алдыма да китерә алмыйм. Әллә табигатьнең кочагында үскәнгә, капкадан чыгу белән яшел чирәмгә, аннан урманга аяк басканга, авыл, урман, табигать турында дулкынланмый укый алмыйм. Күңелгә бернинди тоткарлыксыз шигырь юллары килә...
Сөялдем сөяннәргә,
Тирбәлдем имәннәрдә...
Күз төшерү белән йөрәккә сеңгән шигъри агыш. Алар бик күп, алар — минем аерылмас дусларым. Аларны авылымның татлы сулы салкын чишмәләре белән генә чагыштырып була кебек. Укыган саен укыйсы, сөйләгән саен сөйлисе килә. Урманнар тагын да матур, серле күренә кебек. Ә каеннар, Фәнис абый сокланган баланнар шушы безнең урманда кебек. Алар гүя сөйләшәләр, һәр сорауга җавап бирәләр. Алар да Фәнис абыйның аерылмас дуслары — шигырьләре кебек зур сердәшләремә, киңәшчеләремә әйләнәләр. Йөрәк сүзләрегез белән күңел сафлыгын, туган җиргә сөюемне арттырганыгыз өчен мең рәхмәт, Фәнис абый. Уңышлар сезгә мәңгелек юлдаш булсын.
Латыйпова Җәмилә.
Мөслим районы, Дусай авылы. 1 октябрь, 1978
Исәнмесез, Фәнис абый!
Көтмәгәндә, уйламаганда кулыма Сезнең китап ("Танышлар арасында") килеп керде. Һич кулымнан төшерә алмыйм. Туры, мәгънәле, кайчак ачы, күңелгә уелып кала торган шигырьләр — Сезнең күңел гөлләре. Инде ничәмә-ничә еллар мием кайный, уйлар актарыла, баш чатный, эзлим нидер, нидер җитми — сүзем сөйләр, серем сыйдырыр кешем юк, дөньямны онытып бирелердәй эшем юк, ә гомер дигәнең ага тора. КХТИны тәмамлап киләм. Начар укымасам да, янып яшәмим инде.
Юлың җуйсаң — табулары кыен,
Адашканда бик тиз төн килә...
"Тукта, ни дип яза әле боларны миңа бу кызый?" — димсез. Үз сүзләрегез белән үк җавап бирәм:
Күз алдыннан китсен иде язмышың да,
Йөрәгеңне кимермәсен ялгышың да.
Һичбер төрле уй калдырмый бу күңелдә
Бушанасы килеп китә бер мизгелгә...
Яраткан шагыйрем булганга язам, алар күп түгел минем, татарлардан — Тукай, Такташ, Дәрдемәнд һәм Сез.
Үзеңнең кемгәдер кирәклегеңне тоеп яшәү — шәп нәрсә бит ул, ә? Сезнең шигырьләр яралы күңелләр өчен шифалы дару күк кирәк алар: юаталар, уйлаталар, елаталар, үстерәләр.
Тормыш ыгы-зыгысыннан күңелләр тараеп, дөньям каралып калганда, арып-талганда, бәхеттән башлар әйләнеп, болытлар өстеннән "шпилька"ларны салып ташлап яланаяк чабып китәсе килгән чакларда, гел Сезнең шигырьләр искә төшә. Хәер, соңгылары бик сирәк була, күңелне гел нидер тырный, анда — сагыш, моң-зар. Ни җитми бәндәгә? Ни дип әле мин, агачлар утыртасы, гөлләр үстерәсе, тирә-юньдәгеләрнең тормышына бизәк-ямь булып керәсе урынга, әллә ниләр уйлап баш ватам?! Инде тормышны яңадан башлап булмый, мин инженер булып чыгарга, кулдан килгән кадәр файдалы булырга, бәхетле булырга һәм бәхетле итәргә тиеш бит, шулаймы, Фәнис абый?
Сезгә бик күп язалардыр. Вакыт таба алсагыз һәм кирәк дип тапсагыз, языгыз әле миңа, Фәнис абый, моңарчы мин укымаган бер шигырегезне дә бүләк итегезче миңа — "озакка, мәңгегә"...
"Хәерчегә якты чырай күрсәтсәң, ямаулык сорый",— ди, шул инде. Хәер, миндә — Сезнең шигырьләр, шигырьләрдә — Сезнең уй-фикер, шул түгелме җавап...
Хатымны тәмам итеп, Сезгә рәхмәт әйтәсем килә. Яңа шигырьләрегезне көтеп калам, илһам Сезгә тугры юлдаш булсын, Фәнис абый, исән булыгыз. Якты, матур йөрәкле кешедер Сез, шигырьләр шулай ди.
Фирая Ильясова.
КХТИ, 6 курс. 1 февраль, 1981
Исәнмесез, Фәнис абый!
Менә мин бүген "Танышлар арасында" исемле шигырьләр җыентыгыгызны укыдым һәм кулыма каләм алмыйча булдыра алмадым. Сезнең белән очрашып кайтканнан соң, бер атна вакыт үткән.
Дөресен генә әйткәндә, мин поэзиягә бик игътибар биреп бетерми идем. Нәрсә ул шигырь, ә менә проза... Прозаны яратып укый идем. Сезнең белән очрашканнан соң, йотлыгып-йотлыгып, шигырьләр укырга керештем. Менә хәзер дә минем алдымда Сезнең шигырьләр җыентыгы тора. Ул шигъри юлларны укыган саен, үземә ниндидер яңалык ачам. Хәзер, үзем дә сизмәстән, шигырь китаплары җыя башладым. Илдар Юзеевнең, Разил Вәлиевнең шигырь китаплары. Фәнис абый, мин Сезгә шушы хат аша зур рәхмәтемне җибәрәм. Бары Сезнең белән очрашканнан соң гына, мин шигърият дөньясын аңлый башладым. Үзем дә белмим, ничек шулай булгандыр. Сезгә иҗатыгызда зурдан-зур уңышлар, яңа шигырьләр иҗат итүегезне һәм иҗат чишмәгезнең туктамыйча тын гына, моңсу гына агуын телим һәм Сезнең көчле ихтыярыгыз, талантыгыз алдында баш иям.
Сезгә тирән хөрмәт белән: Фәридә Мөхәммәтҗанова.
КДПИ, 2 курс
Исәнмесез, хөрмәтле Фәнис абый!
Фәнис абый, Сез хәтерлисездер, күптән түгел бертөркем кыз сездә булып киткән идек. Фәнис абый, мин бик күп язучылар белән очрашам, ләкин берсе генә дә минем күңелдә сезнең кебек җылы эз калдырмады.
...Фәнис абый, Сезнең янга очрашуга барганда, мин Сезне чын күңелемнән кызганырмын дип уйлап килдем. Ләкин Сезнең үзегезне күргәч, мине Сезгә соклану хисе биләп алды. Сезне мескен, бик мескен кыяфәттә, картайган, йөзегездә тирән җыерчыклар итеп күз алдыма китерә идем. Ә Сезнең бер генә дә җыерчык кунмаган, шат, мөлаем, сөйкемле йөзегезне күргәч, үз-үземә ышанмадым. Сезнең сул як бит уртасындагы миңегезгә кадәр үзегезгә килешеп тора. Сез үзегезгә кырык җиде яшь дигәч тә, юк, сез алдашасыз, сезгә әле утыз-утыз биш кенә, дип кычкырасым килде. Фәнис абый, Сез нинди батыр йөрәкле кеше! Үзем Сезне тыңлыйм, күзләрегезгә карыйм да Сезнең күзләрдә Павел Корчагин, "Үлемгә үч итеп"тән В. Титовны күрәм. Фәнис абый, шундый авыр фаҗигаләрдән соң да Сез тыныч, гади булып кала алгансыз. Сез сөйләгәндә, бер генә масаю да, бер генә сыкрау да, бер генә үкенү дә, бер генә язмышка үпкәләү дә юк. Сез нинди гүзәл кеше! Сез — диңгез, Фәнис абый, дөрләп кайнап торган егет, безгә шул диңгезнең бер генә тамчысына гына булса да охшыйсы иде.
Фәнис абый, Сезнең шигырьләрдән укып туя алмаслык моң агыла, нур бөркелә. Сезнең шигырьләрегез дә үзегез кебек ягымлы, укучыларның күңеленә турыдан-туры барып җитәрлек.
Фәнис абый, мин Сезнең тормыш иптәшегезне күрдем, шундый саф күңелле хатынны күргәч: "Эх, дөньядагы бөтен әниләр дә, хатын-кызлар да сезнең тормыш иптәшегез кебек булсалар иде",— дип уйлап куйдым. Сез хәтерлисездер, мине мәхәббәт яшәтә, мәхәббәт булмаса, мин шигырьләр язмаган булыр идем, дидегез. Сезнең тормыш иптәшегезгә карагач, ул сүзләрегезнең хак икәненә чын йөрәгемнән ышандым. Фәнис абый, мин Сезнең көрәштә, үлем белән яшәү арасында чыныккан тормышыгызга карап сокланам, ә минем тормышым — Сезнеке янында бер тонык сызык кына (бөтенесе дә киләчәктәдер).
Хөрмәтле Фәнис абый, мин Сезнең алдыгызда баш иям, Сезгә сокланам, Сезнең белән горурланам.
Равилә Закирова.
Декабрь, 1982
Исәнмесез, хөрмәтле Фәнис абый! 
Фәнис абый, Сезнең хатыгызны алгач, үз күзләремә ышанмыйча, конвертны ачарга куркып торам, әйтерсең андагы иң кадерле әйбер очып чыгар төсле... Сезнең шигырьләрегезнең һәрбер юлы ошады. Мин үзем шигырьләр язмыйм, укыганда да бик ошаганнарын гына укыйм, дусларымның да исләре китә.
Фәнис абый, мин яңадан безнең темага әйләнеп кайтам. Чөнки бу сорау минем йөрәгемнән бер генә минутка да китми. Сез әйтәсез, чын мәхәббәт бар, дип, ә мин әйтәм, юк, дип. Үзем "юк" дигәч, сездән шундый да оялам, сезнең шигырьдәге соңгы юллардан оялам. Фәнис абый, чын мәхәббәт булсын өчен, Д'Артаньяннар, Таһирлар, Мәҗнүннәр кирәк. Ә бармы соң алар? Юк, юк, тагын бер тапкыр юк. Хәзерге егетләр бөтенесе дә — "әниләренең малайлары". Алар кызларны да үзләренең нәфесләре булсын өчен генә озаталар. Алар беренче көнне үк үбәргә, кочакларга сузылалар, ямьсез сүзләр сөйлиләр. Әгәр боларның берсенә дә рөхсәт итмәсәң, икенче көнне килмиләр. Алар әле синең күңелеңне яралап, "мулла кызы", "фәрештә", "остабикә" дип мыскыл итәләр. Башкаларга карап, мин дә егет белән йөрим дип, горурлыкны, намусны кесәгә салыргамы? Юк, бусы да булмый. Хәзер егетләр бөтенесе хатын-кызлар кебек "чүпрәк коллары"на әйләнеп баралар. Алар кызларны да киемгә карап кына озаталар. Әгәр кыз джинсылар кигән, алтынга күмелгән булса, тәмәке тартса, аракы эчсә, димәк ул — замана кызы. Ә егетләргә шул гына кирәк тә. Шунда гади генә киенгән кыз булса, алар әле "деревня" дип китәләр. Бәйрәмнәргә, кичәләргә, дискотекаларга алар гел "салып" киләләр, бөтен бәйрәмнең ямен югалталар, аларның йөзләрендә һәрвакыт җирәнгеч елмаю була. Алар танцыга да "фирменный кызлар"ны гына алалар. Бу, билгеле, шәһәр егетләрендә була, ә гади авыл малайлары, Казанга килеп, базардан джинсы, биек үкчәле ботинка алып кияләр дә үзләренең авыл малайлары, әче икмәк, колхозчы балалары икәннәрен дә оныталар хәтта. Шәһәр малайларыннан да уздырырга тырышып кыланалар.
Миңа тиздән егерме ике яшь тула. Мин дә сөяргә, сөелергә хаклыдырмын дип уйлыйм. Ләкин минем күңелемдә егетләргә карата нәфрәттән башка бер генә нәрсә дә юк. Фәнис абый, мин бик күп егетләрне очраттым, берсен генә дә чын кеше дип әйтәсем килми. Кайвакытта: "Их, бу дөнья нигә хатын-кызлардан гына тормый икән, күңелле булмаса да, йөрәк еламас иде",— дип уйлыйм. Минем дусларым бик күп, алар да егетләр белән йөриләр, бер-ике ай буена әйтерсең алар — Ләйлә белән Мәҗнүн, аннан соң, без ипине урталай кистек, дип килеп җитәләр, мин кычкырып көләм генә. "Ә нигә соң йөрдегез, син аны яратмагач, нәфрәт уяткач",— дигән сорауга, алар, күзләрен дә йоммый: "Финанс ягы яхшы иде",— диләр. Димәк, кинога, театрга, дискотекага, концертка алып йөргәч, кызларга шул җиткән. Хәзер Зөһрәләре дә юк, диясем килә. Хәзер бөтен нәрсә "син — миңа, мин — сиңа", "кунак ашы кара каршы"га корылган. Сезнең кебек бәхетле кешеләргә, чын мәхәббәттән исергән кешеләргә сокланып карыйм да, бу — лотерея билетына чыккан бәхет, дип әйтәсем килә. Ә бит отыш бөтен кешегә дә эләкми.
Фәнис абый, минем хатым шундый да кырыс, ямьсез булды, ләкин алар — минем кешегә сөйләнмәгән сүзләремнең бер өлеше. (Фәнис абый, әгәр мин дә чын мәхәббәтемне очратсам, иң беренче Сезнең янга киләчәкмен. Сезнең алдыгызда гафу үтенермен.) Ә хәзергә хушыгыз!
Равилә Закирова.
23 март, 1983
Фәнис абый!
...Язмыш сынавы астында "сыгылып та сынмыйча, сөртенеп тә егылмыйча" заман белән атлап, яшь буын өчен чын мәгънәсендә үрнәк булырдай, нык ихтыяр белән иҗат иткән әсәрләрегезне; киң сулышлы, хисе, моңы ташып торган, һәр юлында олы мәгънә яткан шигырьләрегезне укыган саен укыйсы килә!..
Олы ихтирам белән, кайнар сәлам юллап: Дания Әгъзамова.
Чирмешән районы
Хөрмәтле редакция!
Фәнис Яруллинның Г. Тукай турында язылган шигырьләрен укыгач (15 апрель саны) ("Татарстан яшьләре". — С. Х.), кечкенә Габдулланы бүген күргән кебек булдык. Шушы кечкенә генә шигырьне укып, Тукай татыган ятимлек ачысын, аның кимсетелүләрен, кагылуларын бөтен барлыгы белән күз алдына китерәсең.
Ә Тукай белән хушлашу шигырен укыйсың да тетрәнәсең, әле генә Казан урамы буйлап Тукай җеназасын күтәреп баралар, урамдагы бөтен халык тавышсыз гына елап аны озата кебек. 
Фәнис Яруллинда булган иҗади осталыкка сокланабыз һәм аның уңышлары өчен чын күңелдән шатланабыз!
Бәгырьнең түренә үтә торган моңы, сынмас һәм сыгылмас ихтыяр көче белән ул укучының күңелен үзенә җәлеп итә. Без аның шигырьләреннән көч алабыз!
...Аның тормыш иптәше Нурсөя ханымга да бездән күп сәлам! Олы җанлы, киң күңелле, нинди генә кыенлыклар алдында да каушап чигенмәгән бу хатынга олы рәхмәтебезне газета аша белдерсәк, үзебезне бәхетле санар идек.
Ихтирам белән, Түбән Кама шин заводы эшчеләре исеменнән: Мәдинә Хәмидуллина.
16 апрель, 1986
* * *
...Фәнис, бүген "Иртәнге дулкын" тапшыруында Сезнең шигырьләрегезне, хатын-кызларга карата бик матур, бик гадел, бик уйлап кына сөйләнгән, беркем дә әйтмәгән, беркемнең дә башына килеп карамаган фикерләрегез өчен бик зур рәхмәт Сезгә.
Минем "Сабыйлар йорты"нда эшләп, шул ятимнәргә биргән җылы карашымны олы бәяләп әйтүегез өчен, ул изгелекне Нурсөянең изгелегенә тиңләвегез өчен (Нурсөянең изгелегенә тиңләрлек изгелек юктыр) рәхмәт Сезгә.
Юбилей кичәсе турында да әз генә фикерләремне языйм: телефон булса, шылтыратып кына әйтер идем, ә үзем барып, кадерле вакытларыгызны аласым килми, чөнки, көннәр буе утырсам да, Сезнең җан җылысы бөркелеп торган өегездән китә алмыйм.
Язучылар арасында иң бәхетлеләрнең бәхетлесе бит Сез, Фәнис!
Шатлыклы күз яшьләремне көчкә генә тыеп утырдым.
Бу Галиевнең чыгышы шулкадәр ихлас күңелдән, беркем дә әйтә алмаганнарны әйтеп, залда утыручы Сезнең иҗатыгызны яратучыларның күңелендә әйтеп бетерә алмаслык рәхмәт хисләре уятты. Кайтканда шыгрым тулы 26 нчы автобуста (барысы да юбилейдан кайтучылар иде) Галиев һәм Баулы шәһәреннән килгәннәрнең ихластан әйтелгән теләкләре һәм олы хөрмәтләре турында гына булды сөйләшү. Иҗат кешесе өчен моннан да зур бәхет, моннан да зур шатлык юктыр. Бу фикеремне бик-бик күп укучылар исеменнән, Сезнең иҗатыгызны яратучы, Сезнең ихтыяр көчегезгә сокланучылар исеменнән язам. Алар барысы да Сезнең йомгаклау сүзе белән әйтелгән 70 яшегезне көтеп, иҗат уңышлары теләп, Нурсөя белән тигез гомерләр телиләр.
Олы ихтирам белән: Миңлегөл апагыз.
8 март, 1998
Хөрмәтле Фәнис абый!
Сезгә бу хатны ерак Уралдан — Пермь өлкәсе Барда районы Төнгүк урта мәктәбенең унынчы класс укучылары яза.
...Быел Сезнең "Җилкәннәр җилдә сынала" әсәрен өйрәндек.
Әсәр безгә бик ошады. Бигрәк тә Фәнияр.
Фәнияр, шундый авыр юлларны, киртәләрне үтеп, үзенең максатына ирешә. Ул — авырлыклар алдында тез чүкмәүче, тормышта үз урынын яулар өчен, язмыш белән аяусыз көрәшүче һәм искиткеч көчле итеп ярата белүче егет. Бу егет һәркемне гаҗәпләндерә. Шуңа күрә дә бу образ безнең йөрәкләрдә эз калдырды. Илсөя образы якты йолдыз булып балкый. Шул образларны күз алдыбызга китерәбез дә сокланабыз. Әсәрне укыган саен укыйсы килә. Тормышта нинди генә сынаулар булмасын, кеше аларны җиңәргә тиеш, дигән сүзләр безнең девизга әверелде. Безнең максатыбыз — Фәнияр кебек бөтен авырлыкларга каршы торучы булу һәм илгә файда китерү. Бу кичәдә шулай ук без Сезнең шигырьләрегез һәм җырларыгыз белән таныштык. Алар безгә бик ошады. Сезнең геройларыгыз безнең киләчәк тормышыбызда маяк булырлар.
Безне җилкендерә һәм куандыра торган мондый әсәрегез өчен мең рәхмәт Сезгә! Алдагы көннәрдә дә матур әсәрләр иҗат итәргә насыйп булсын...
17 февраль, 1972
Кадерле редакция! 
Мин үзем Удмуртиядә торсам да, ел саен "Казан утлары" журналына язылам. Андагы бай эчтәлекле романнар, повестьлар мине үзенә тарта. Миңа бигрәк тә "Казан утлары" журналының өченче санында басылган Фәнис Яруллинның "Җилкәнне җилләр еккач" исемле повесте ошады.
Мин аны, почтальон кертеп биргәч тә, баш калкытмый укып чыктым. Үзем укыйм, үзем ничә бит калганын саныйм. Инде укыйсы биш кенә бит калган. Ләкин минем һаман-һаман укыйсы килә. Инде мин, повесть озаккарак җитсен өчен, әкренрәк укый башладым. Минем әкрен укуыма да карамастан, барыбер бетте повесть. Мин Фәнияр образында давылга очраган ялгыз көймәнең ярга чыгуын күрдем... Нигә язучы абый Фәнияр белән Илсөя тормышын тагын өч кенә биткә булса да озынрак итмәде икән?!
Сәлам белән: Нурания.
Ижевск шәһәре. 1апрель, 1972
Кадерле редакция!
"Казан утлары" журналының өченче санында Фәнис Яруллинның "Җилкәнне җилләр еккач" повесте чыкты. Мин бу повестьны, утырган урынымнан кузгалмыйча, күзләремне, уйларымны башка бернәрсәгә дә төбәмичә, бер утыруда укып чыктым... Бу повесть миндә бик нык тәэсир калдырды. Биредә Фәүрия егетен ярата, ләкин, поездда кайтканда, ана белән Фәниярны ташлап, качып китә. Фәүриянең качып китүе миңа бер дә ошамады, шулай да мин аны яшь булганга, дөнья күрмәгәнгә шулайдыр дип уйладым. Ләкин Фәниярның тормышы Фәүрия уйлаганча килеп чыкмый. Фәнияр якты дөнья белән саубуллашмый, ә якты дөньяга үзенең мактаулы эшләре белән чыга...
Мин күпме генә роман, повесть, хикәяләр укысам да, Фәнияр шикелле авырлыкларны җиңеп чыгучыларны күрмәгән идем.
Розалия Зарипова.
Октябрь районы, Кулбай-Мораса авылы.
8 сыйныф укучысы. 12 апрель, 1972
* * *
...Фәнис Яруллинның повесте бигрәк тә минем йөрәгемә үтеп керде. Аны укып чыккач, төрлетөрле хыялларга чумдым. Белмим ни өчендер, мин үземне бәхетсез дип исәпләдем. Илсөя белән Фәниярны бәхетле дип санадым, ә инде Фәүрияне салкын йөрәкле дигән уйга килдем. Шундый авыр хәлдә кешене ташлап киткән, ә мин алай эшләмәс идем. Менә нинди авыру, саусыз кеше — нинди мактауга лаек. Ә бит таза-сау кешеләр моның кадерен белмиләр, эштән читләшеп яшиләр. Ә инде шәхси тормышка килсәк, аны бер мәҗбүри хәл дип кенә саныйлар. Илсөя белән Фәнияр нинди мәхәббәткә лаеклар! Мин аларны бик бәхетле, рәхәт тормыш итәләрдер дип уйлыйм...
Ибраһимова Фирдәүс.
Күлбаш авылы, МАССР. 12 апрель, 1972
Хөрмәтле редакция!
"Казан утлары" журналының быелгы өченче санындагы бер әсәрне укыгач, мин дулкынлануымнан нишләргә белмәдем. Ул Фәнис Яруллинның "Җилкәнне җилләр еккач" дип аталган повесте иде.
Әйе, мин Фәнис Яруллинның язмышы турында үткән елларда чыккан "Татарстан яшьләре" газетасыннан укып белгән идем, анда аның фоторәсеме һәм берничә шигыре дә урнашкан иде. Минем аңа соклануымның чиге булмады. Сокланмаслыкмыни?! Татар халкының Островские бит!
...Һәм менә каршымда — "Казан утлары" журналы. Беренче битен ачуга, аның таныш фамилиясе күзгә ташланды. Мин әсәрне кызыксынып укырга керештем. Ул кызыксынуым укыган саен көчәйде. Мин Фәүрия белән бергә еладым, Гөлсәйдә апа белән бергә газапландым, Фәнияр белән бергә кыенлыклар кичердем.
Әсәрне укып бетергәч, җилкәнен җилләр еккан Кешенең йөрәген җилкән итеп күтәрүенә горурланып бетә алмадым...
Никадәр дөрес, туры һәм акыллы әйтелгән сүзләр бар монда! Бетмәс-төкәнмәс батырлыкка, зур мәхәббәткә өнди бу әсәр. Болар гынамы соң?! Юк, бу кичерешләрне әйтергә сүзләр тапмыйм, аларны бары тик йөрәктән генә кичерәм.
Һәрбер язылган сүзе, утлы хәнҗәр булып, йөрәккә үтеп керә. Китаптан бер генә җөмлә алып карыйк: "...Нинди генә очракта да җиңәргә өйрән!.." Ә күпме акыллы киңәшләр бу повестьта...
Фәнис Яруллин үзе әйткәнчә: "Тормыш өзлексез көрәштән гыйбарәт... Кеше үз гомерендә бик күп юл чатларына килеп чыга". Кайсы юлдан китәргә белмичә тинтерәп йөрүчеләр юкмыни? Юл сайлап киткәннәрнең кайберәүләренә "авыр, чытырманлы" юл очрап, яшәүдән ваз кичүчеләр беткәнмени? Әйе, тормыш "ешкынлыклары битләрен тырнаган, сазлыклар тәнен пычраткан, үрләр хәлен бетергән" кешеләргә рухи көч бирер бу әсәр һәм әсәрдә сурәтләнгән Фәниярның ачы язмышы...
Миргалимова Лилия.
Актаныш районы. 27 апрель, 1972
Кадерле Фәнис Яруллин!!!
...Бүген, 12 июнь көнне, Сезнең "Җилкәннәр җилдә сынала" дигән китабыгызны икенче кабат укып чыктым. Сокландыргыч һәм горурландыргыч китап! Сокланып кына калырлыкмы соң! Искитмәле китап бит. Бу әсәрегезне шундый яратып, чын күңелдән укыдым, укыдым да повесть азагындагы сүзләрегезне дәфтәремә күчереп алдым. Бу сүзләр минем өчен бик зур таяныч булачак. Бу әсәрегез олы мәхәббәткә, зур эшләргә омтылырга чакыра. Китапны укып чыккан һәрбер укучы исеменнән Сезгә бик зур рәхмәт әйтәсе килә минем. Үземнең шатлыгымны Сезгә ничек дип аңлатырга да белмим. Бәхетле мин шундый матур, сокландыргыч әсәрне укып чыгуым белән. Тик минем бер нәрсә беләсем килә. Исеме ничек Илсөя апаның? Чын исемен әйтеп язсагыз иде. Аңа да бик зур рәхмәт әйтәсем килә. Нинди көчле кеше ул Илсөя апа!
Кадерле Фәнис Яруллин! Сезгә семьягызда һәм иҗади эшләрегездә зур уңышлар, бәхет, саулык телим. Сәлам белән:
Зәйнетдинова Нәйрә.
Башкортстан. 12 июнь, 1974
Кадерле Фәнис абый!
Сезнең "Җилкәнне җилләр еккач" дип исемләнгән повестегызны мин рәттән өч тапкыр укып чыктым. Фәнияр язмышы минем язмышыма бик охшаш. Ул кичергән әрнүләр, күңел кичерешләре, рухи газаплар миңа бик тә таныш. Фәниярдагы ихтыяр көче, түземлелек мине таңга калдырды. Бик теләр идем мин аның кебек булырга. Әгәр бу әсәр дөньяга элегрәк килгән булса, минем бүгенге хәлем, ихтимал, башкачарак булыр иде.
...Бу повестьны язуыгыз өчен чиксез рәхмәт Сезгә. Моңа кадәр сукыр булганмын икән, күзләремне ачтыгыз. Дөнья матур икән ул, әлегәчә, үз-үземне кимсетеп, мин аны күрмәгәнмен. Яхшы, ярдәмчел кешеләр дә юк түгелдер, шуңа үземне ышандырырга тырышам.
...Сезнең шигырьләрне мин бик яратып укыйм. Күбесен яттан беләм. Ә менә бу:
Каерса да язмыш минем канатымны,
Ала алмас кешеләрне яратуны,— дип тәмамланган сонетыгыз — көндәлек дәфтәремнең иң беренче битендә.
Фәнис абый! Сезгә тагын да зуррак иҗат дәрте, сәламәтлек, бәхетле киләчәк телим. Илләребез — имин, кояшыбыз гел якты булсын.
Сезгә бик күп сәламнәр белән хат язучы:
Арча районының Ташчишмә авылыннан
Сара Сәгыйтова.
12 ноябрь, 1972
Хөрмәтле Фәнис абый!
Соңгарак калып булса да, "Җилкәнне җилләр еккач" дигән повестегызны укып чыктым. Бик тәэсирле, күңелләргә үтеп керә торган әсәр. Эчтәлегеннән тыш, гаҗәеп чагыштыруларга бай булуы ошады. Кызганыч, повестьны укыганда туган хисләрне сүз белән әйтеп бирүе кыен (андый сәләт һәркемгә дә бирелмәгән). Әсәрне укып бетерү иң яхшы, иң кадерле кеше белән аерылышу кебек булды; аны укып туеп булмый, күңел дәвамын тели.
Шигырьләрегезне дә бөтен семьябыз белән бик яратып укыйбыз, Фәнис абый. Безнең китап шкафында Сез үз кулыгыз белән язып биргән шигырьләр җыентыгыгыз да бар (апам укучыларын Сезнең белән очрашуга алып килгәндә, мин дә алар белән Сезнең өегезгә барган идем, ул чакта Сез безне бик кунакчыл каршы алдыгыз, китапны да шунда бүләк иттегез).
...Ахырдан, кеше сүзен кабатлап булса да, шуны әйтәсем килә, Фәнис абый: чыннан да, җилкәнне җилләр екмаган, егарга уйлаганнар гына; биек таш таулары ишелеп төшсә дә, Сезнең корыч ихтыярыгызны сындыра алмаслар!
Сезгә яңадан-яңа иҗат уңышлары теләп, түземсезлек белән яңа әсәрләрегезне көтеп, быел гына медицина институтын тәмамлаган: Суфия Мостафина.
11 декабрь, 1972
Хөрмәтле Фәнис!
Сезнең "Җилкәнне җилләр еккач" дигән повестегызны укып чыккач озак уйландырды, тиз генә тынычлана алмадым. Фәнияр кичергәннәрнең барысын да кичерүегез, озакка сузылган авыру белән көрәшеп, тормышта үз урыныгызны табып, көчле ихтыярлы булып калуыгыз, әлбәттә, шатлыклы хәл. Ә инде Илсөя өчен нинди яхшы сүзләр эзләсәм дә таба алмам төсле, рәхмәт аңарга барысы өчен дә...
Фәнис! Сезнең һәр язган яңа шигырьләрегезне китап-журнал битләрендә күрү йөрәккә — көч, күңелгә дәрт өсти, яшәргә өйрәтә. Рәхмәт Сезгә...
Сезгә иҗади зур уңышлар, корычтай нык сәламәтлек теләп, зур ихтирам белән: Зәйнәп.
Башкортстан
Хөрмәтле Фәнис дус!
Мин Сезгә күптән хат язып салырга уйлап йөрсәм дә, шушы көнгә кадәр кулга каләм алырга туры килмәде. Инде менә бүген тәвәккәлләп язарга уйладым. Бу язу бигрәк тә Сезнең "Җилкәнне җилләр еккач" повестен (Казан утлары, 1972, 3 нче сан) укыгач барлыкка килде. Мин бу повестьта үземә, алдагы тормышыма юл күрдем. Тормышка ышанычым артты. Яшәүнең мәгънәсен күрә башладым. Совет илендә, кемнең нинди булуына карамастан, югалып калмыйча, рухи төшенкелеккә бирелмичә яши аласына тагын бер кат ышандым. (Әгәр дә ул үзе дә югалмыйча, зур тырышлыклар куйганда гына.)
Самат Тимершин.
Арча районы, Шурабаш авылы
Хәерле көн, хөрмәтле Фәнис Яруллин!
Мин 1976 елда Сезнең үз тормышыгыз турында язган повестегызны уку бәхетенә ирештем.
...Бу китап һәрбер укучыга бик зур йогынты ясый, мәңге онытылмаслык тәэсир калдыра.
Әлбәттә, кызганыч, бик тә кызганыч хәл, ә соңгысы — нинди көчлелек, бик сирәк кешеләргә генә хас булган көчлелек!
Көчле Сез, Фәнис, искиткеч көчле кеше Сез!
Бу сүзне Сезгә бөтен Җир шарындагы кешелек дөньясы әйтәчәк. Әгәр дә шул каһәр төшкән бәхетсезлеккә дучар булмасагыз, Сезне халык һавадан алкышлар иде, Сез татар халкының беренче булып һавага очучы улы булыр идегез...
Нәсимә Галиәхмәтова.
Октябрьск каласы. Март, 1977
* * *
"Казан утлары"ның 1986 елгы сигезенче санын укыгач, мин, Фәнис Яруллин биектә калды дип хис итеп, кулыма каләм алдым. Халыкта бер мәкаль бар: "Әйткәнсең икән — сүзеңдә тор". Сүзендә тора алмаган кеше биектә кала алмый, һаман саен түбәнгә тәгәри. Фәнис Яруллин әйткән сүзендә нык тора. Һаман саен үрләрнең югарысына менә. Биектән егылып төшсә дә куркып каушап калмый, алга таба һаман югарыга менә. Менә бу санда "Кыйгак, кыйгак каз кычкыра" дип исемләнгән повестен укыгач, ул минем өчен үрләрнең иң югары катына менде, шулай булып күз алдында тора. Ул аңлаешлы, күңелгә нык сеңеп калырдай итеп яза. Дөньяның ачысын-төчесен татыган урта буын шагыйре Фәнис Яруллин тормышта булган катлаулы, каршылыклы язмышларга уңай фикер эзләп таба, уңай геройлар барлыкка китерә. Повестьның асылташы Сәхиянең күз алдына Зәйнәп әбине китереп бастыра. Зәйнәп әби, өлкән яшьтәге кеше буларак, үзенең төпле, акыллы киңәшләре белән, акыллы фикерләрен яшь җилкенчәк Сәхиянең йөрәгенә сеңдереп калдыра.
...Бу повестьны тәнкыйтьләгән тәнкыйтьче бик бәхетле була алыр иде дип саныйм мин үзем, чөнки мондый уңышларга ирешүче язучыларыбыз санаулы гына калып бара. Хәзер яшь буын язучыларыбызның мондый тормыш сынаулары узу төшләренә дә кермәс дип хис итәм...
Габделхак Фатихов.
Удмуртия
* * *
...Мин "Мәхәббәт упкыны" әсәрен теләсә кемнән кабул итәргә әзер (Миргазиян Юныс язса да ярый, ул да бик талантлы язучы), тик Фәнис Яруллинныкы гына булмасын. Моны минем күңелем теләми! Наркомания һәм СПИД проблемалары татар халкына да тирән үтеп керде. Тик "Мәхәббәт упкыны"нда бирелгәнчә порнографик фильмнар төшерүгә үк халкым барып җитмәде бит әле, нахак бәла тагасыз бит яшьләребезгә. Бөтен Татарстанга бер мондый хәл булган очракта да (Аллам сакласын!), моны әсәр аша ук биреп ашыгабыздыр дип уйлыйм. Пычрак темалар болай да җитәрлек...
Флера Мәрдәнова.
Чаллы, 2002
Исәнмесез, "Идел"!
Сезгә сагынычлы кайнар сәламнәр белән 25 яшьләрдәге егет яза. Фәнис Яруллинның әсәрләрен даими укып барам. Бу бәяны бигрәкләр дә бәгырьгә үтте. Мин дә шул Әлфред кебек булам, ахры, дип куркам. Мондый язмышка дучар булучылар бер мин генә түгел, күптер дип уйлыйм... Әле дә үз мәхәббәтемне көтәм, үзем юкка калганчы, тизрәк очрашсак иде, дим...
Бу проблеманы күтәргәнегез өчен бик-бик зур рәхмәтлемен.
Мин үземә үзем кул салырга да уйладым. Әмма, Аллага ышангач, моның бик зур гөнаһ икәнен беләм...
Безнең авылда кызлар юк. Хәзер клубка да миннән тугыз-ун яшькә кечерәк кызлар йөри, алар безгә инде "бабайлар" дия башладылар. Егетләр күп, анысы, алар да утыз биш-кырык яшькә җитеп киләләр. Заманасы, дәүләте гаепле инде монда. Эшләгән адәм баласына рәт юк. Дөрес юлдан барып кына бик тиз баеп булмый. Ә без яшьләргә бөтенесе дә бик тиз булсын. Кызлар да йорты, машинасы, байлыгы булган егетләргә күбрәк карыйлар, әле, җитмәсә, безне мыскыл итәләр...
Бу әсәрегез мине уйландырды, таудан түбән тәгәрәүдән коткарып калмас микән ул?..
Аксубай районы, 2002
* * *
Фәнис, Сезнең "Азат хатын" журналының быелгы дүртенче санында басылган "Яши белү" дип исемләнгән хикәягезне укып чыктым да үземнең фикеремне язарга булдым.
Равилә — гадел, эчкерсез, кешеләргә ышанучан, иренә турылыклы хатын, баласына чын ана. Зөләйха аңа бик дөрес әйткән бит: "Акча артында алтын торган кебек, кешеләрнең дә вакланмый торган байлыгы булырга тиеш". Яши белмәвем нәрсәдә, дип сорагач, кызы, үз кадереңне үзең белмәүдә, дигән. Хикәяне укып чыктым да Равиләне үземә ошаттым да куйдым. Идрисенә шулкадәр ышанган бит. Мин дә аның кебек үк берәүгә ышандым. Ул, ичмасам, үзенең иренә, баласының әтисенә ышанган, аларның барысы да уртак, беренче мәхәббәтләре...
Хикәядә шундый матур, йөрәкләргә үтеп керә торган юллар бар: "Равиләнең Идрис белән клубларга чыгасы, башын иренең иңенә салып, кинолар, спектакльләр бик карыйсы килә, әлбәттә",— диелгән. Бу юлларны укып чыкканнан соң, ирем белән үткән матур гомерем исемә төште. Аның мәхәббәтен башка кешегә алыштыруым өчен бик нык намус газабы борчыды.
Шундый саф күңелле, кешелекле Равиләгә нинди гаделсез бәндә — Идрис туры килгән. Ничек ышанган бит ул аңа...
Фәнис, хикәядә менә бу юллар бик тә ошады: "Кешегә ышану — сафлык билгесе, саф күңелләргә вактөяк пычрак йокмый, алар үзләренең ышанычлары, хисләрне аңлый белүләре белән югары булалар, тик егылганда каты егылалар". Әйе, кешеләргә ышану кайсы вакытта шундый итеп ега ки, ул яра гомер буена төзәлми дә, онытылмый да, кеше күңелендәге иң матур хисләрне дә әкренләп киметә, бөтенләй үтерә.
Минем йөрәгем телгәләнүләрен Сезнең шул "кешегә ышану — сафлык билгесе" дигән сүзләр генә тынычландырды. Мин Сезнең яныгызга тик шул сүзләрне укып, бераз намусым борчулары кимегәч шатланып, Сезгә рәхмәт әйтергә килдем, тик артык дулкынлануымнан сүзләремне оныттым...
Аннан соң Идриснең Гөлнара белән кочаклашып торганнарын күргәч, Равиләнең кичерешләренә нинди ачык мисал китергәнсез.
"Әйтерсең аның кулыннан таягын алып, шома боз өстендә бастырып калдырдылар",— дигәнсез. Андый таш бәгырьле бәндәләр өчен нинди чагыштыру бит!
Сезнең язганнарыгыз миңа һәрвакыт авыр вакытларымда ярдәм итте. Мәсәлән, бик арыган, борчылган вакытларымда мин Сезнең "Әнә килә автомобиль"не карап, рәхәтләнеп ял итеп көлеп кайта идем. Юкка гына җиде мәртәбә карамадым... Ә менә хәзер "Яши белү"дән үземне тынычландырырлык сүзләр тапкач, рәхмәтемне аңлатмыйча түзә алмадым.
...Бу сүзләрне яшьләр генә язарга тиештер, бәлки, ә мин картаймыш көнемдә иремә хыянәт иттем, үлгәч, битләренә башларымны куеп әйткән вәгъдәләремне унөч елдан соң чәлпәрәмә китердем. Яшьтән тол калып, башка ирнең куенына керүдән дә хурлыклырак берни дә юктыр. Сезнең "кешегә ышану — сафлык билгесе" дигән сүзләрне укымасам, үземне акларлык сәбәпләр дә юк иде.
Андый бәндәләр гомерләре буе хатын-кыз күз яшендә коенганнар, бөтен гомерләре аларның шулай хатын-кыз назлауларын тоймыйча үтәр. Әйе, минем хисләремә тиң, мине аңлый торган бәндә түгел шул ул.
Фәнис, минем язганнарымны, зинһар өчен, көлеп укый күрмәгез. Үземнең җаныма Сезнең язганнардан тынычлык тапканга шатланып язам...
М. Г. Казан, 1982
Исәнмесез, Фәнис абый!
Сәлам Нурсөя апага! Фәнис абый, Сезнең белән очрашкач, шигърият дөньясының яңа, әйтелмәгән яклары ачылгандай булды. Гүя ул көнне, безнең квартирага кайтканда, юл читендә утырып калучы агачлар да шыпырт кына Сез булып шигырь сөйләделәр, шоферлар яши торган общежитиедән моңлы бер татар җыры яңгырый иде, ә дәвамын Сезнең "Бөек сер" хикәягездәге Ләйсәннең Искәндәргә язган хаты тәмамлагандай булды. Хикәя җиңел тел белән язылган, укырга җиңел, кызыклы. Мәхәббәт, матурлык, күңел дулкынланулары сорауларына җавап та, хәзерге яшьләрне тәрбияләү чарасы булып хезмәт итәрлек, сюжет сызыгындагы Ләйсән һәм Искәндәрләрнең характерлары да укучы күз алдында яңа, язучы күзлегеннән чыгып ачылган төсле. Хикәяне укыгач, күз алдыма мәктәп, укытучылар, классташлар килеп басты. Чынын әйткәндә, хикәянең ахыры башкачарак тәмамланыр дип уйлаган идем, ә Сез бөек серне Ләйсәннең Искәндәргә булган мәхәббәтендә түгел, ә балдак бүләк иткән, Ләйсәннең тормышын үз тормышы белән бәйләгән Улда булуын исбатлыйсыз. Бик матур итеп язылган һәм отышлы алымнар Сезнең иҗатта еш чагыла. "Лепер-лепер килгән усакның, җил чыга дип, урманга хәбәр таратуы", "качапоса караңгы тыкрыкларда күрешү оят түгел, мәхәббәт турында укытучыларга сорау бирү оят" булуы... Менә шундый матур, күңелдә төрле образлар хасил итүче җөмләләр тудыру — сезнең уңыш, иҗат уңышыгыз. Укучылар җылы итеп, яратып каршы алганнардыр, дип ышанам мин. Фәнис абый, яраткан язучыңның һәр җөмләсе уйландыра, аның өчен борчыласың да әле. Хикәянең ахырында "тормышка чыгачакмын" дип әйтәсе килә кызның, балдагы бар, серен Искәндәрдән яшерә алмый, чөнки аның намусы ак, күңеле саф...
Иҗатыгызда уңышлар теләп калучы: Венера Сәләхова.
3 апрель, 1983
Хөрмәтле "Татарстан яшьләре" газетасының редколлегия членнары!
...Менә әле бүгенге 24 нче майда чыккан газетада "Мәхәббәт сынавы" дигән темага якташым Фәнис Яруллин нинди әйбәт, яшьләр өчен үрнәк булырлык, җанны бер тетрәндереп, бер өшетеп ала торган хикәя язып җибәргән. Фәниснең хикәя, шигырь, повестьлары һәрвакыт шулай мавыктыргыч, кызыктыргыч була инде. Аны якташым булган өчен генә мактамыйм. Олы җанлы, дөньяга киң карашлы булганы, безне күзләрне ачыбрак карарга өйрәтүче буларак мактыйм. Фәнис хикәядәге Ринат кебек куркак түгел, главное шул. Көч ягыннан көчсез булган хатын-кызларыбыз, ир-егетләр белән беррәттән, илне саклап утка кергән заманда үз сөйгәнен яклый алмаган Ринат. Куркаклык, нинди түбәнлек! Тәгъзимә, ничек килә алдың акылыңа, бер адым ялгыш атлап аның белән загска кергән булсаң, гомерең буе үкенеп яшәр идең. Ярату бит ул үзе көч бирә кешегә. Ул үзе — берни белән дә алыштырмый торган зур көч, син аны башта дөрес аңламагансың, көчле кебек булуы өчен яраткансың... Чит, таныш түгел кызлар өчен үлемгә барган егетләребез азмы әллә безнең?! Ринат кебекләр дә юк түгел. Мин үзем, хатын-кыз булуыма карамастан, андыйга карап тора алмыйм. Молодец, Тәгъзимә, егетләрнең егете икәнсең! Рәхмәт. Кызлар, ишетегез, укыгыз, куркаклардан ерак йөрегез, үзегез дә каушап калмагыз. Тәгъзимә кебек булыгыз...
Абдуллина М. М.
Түбән Кама шәһәре, 1984
* * *
Фәнис Яруллинның "Мәхәббәт сынавы" хикәясен бер тын белән укып чыктым. Күңел дәфтәренә язылып калган һәм әледән-әле "Нишләп болай соң әле бу? Гади югалып калумы? Әллә чынчынлап куркаклыкмы? Каян килә соң мондый куркак кешеләр?" дигән сорауларны тудырган вакыйгаларга аваздаш хикәя язган Фәнис абый. Бер карасаң, күзгә бәрелеп, кычкырып торган гаебен күрә торып та, вакыйга булгач ук, Ринатны ташлап китмәве сәеррәк тоела Тәгъзимәнең. Ләкин төптәнрәк уйласаң, арада мәхәббәт бар шул. Бөтен нәрсәне кичерергә әзер торган, ямьсезне — матур, яманны — яхшы, кәкрене туры итеп күрә белгән мәхәббәт бар. Шуның аша атлап чыгып карыйсы иде сөйгән кешеңә. Башка кешеләргә караган шикелле. Ничек бар, шул килеш күрәсе иде. Тәгъзимә моны булдыра алган. Ринатны кичерә алмавы — шуның нәтиҗәсе. Мондый нәрсәләр кичерелмәскә тиеш...
Үсмер чагымда минем киләчәккә дә зур йогынты ясаган бер вакыйганы сөйләп үтәсем килә.
Бу вакыйгага биш еллап вакыт үтте. Ул чакта без Казан педагогия училищесының икенче курсы студентлары идек. Ягъни яңа тугызынчыны бетергән укучылар. Безне Питрәч районына колхозга булышырга җибәрделәр. Кечкенә генә бер авылга эләктек. Ун кыз хуҗасыз-караучысыз колхоз йортында яши башладык. Күңелсез яшәмәдек. Кич белән безнең янга авыл яшьләре дә килеп утыргалый башладылар. Авыл кешеләре белән дә аралаштык. Авылда даны таралган, Лада исемле эте белән гел бергә йөрүче бер егет бар иде. Беркем белән дә санашмый, ни теләсә шуны эшләп йөрүче, гадәттән тыш әдәпсез егет иде бу. Ул көнне яңгыр төне буе чиләкләп койды. Клубка да чыкмадык, өйдә утырдык. Кызлар да бар, егетләр дә. Кинәт берәү ишеккә нык итеп типте, аннан-моннан гына эленгән ишек тупсасыннан каерылып идәнгә ауды. Ишектә башта — зур йонлач эт, аннары, зур итекләре белән лабыр-лобыр атлап, теге егет күренде. "Нәрсә, утырасызмы?" — диде ул, тәмәке төпчеген идәнгә изеп. Ник чебен очкан тавыш ишетелсен! Кемдер генә: "Әй егет, урамда түгелсеңдер бит",— дип әйтеп куйды. Ләкин: "Кайсыгыз?" — дип, сөзеп караган караш астында бу тавыш эреп юкка ук чыкты. Егеткә бу бер дә ошамады. Ул түргә үк узды. Һәм кызларның кирәк-яраклары салынган тартманы актарып, аннан тырнак буявы тартып чыгарды. "Кайсыгызныкы?" Дәшүче юк. Һәр кызга аерым-аерым килеп: "Синекеме?" — дип сорый башлады. Куркынган кызлар берәм-берәм "юк" дияргә ашыкты. 10 кыз арасыннан берәү генә, алга чыгып: "Минеке, ни диярсең?" — диде. Егеткә бу кыюлык ошамады. Үзенә текәлеп торган саф, матур күзләрдән күзен ала алмыйча: "Тырнакларымны буярсың!" — диде, шакшы кулларын кызның борын төбенә китереп. "Буярмын",— диде кыз, гади генә. Ә хәрәкәтләре шулхәтле тыныч, шулхәтле самими. Ләкин шулвакыт уртага кечкенә генә буйлы (бәлки, утыручылар арасында иң кечкенәседер) бер егет чыкты. Карашын күрсәгез иде аның! Бу карашта нәфрәт тә, кимсенү дә, ләкин үзенең шунда утыручыларның иң көчлесе, иң хаклысы икәнен тою да бар иде. Бу кыюның кызга мәхәббәт тотып йөрүен сизә идек без. Чын мәхәббәтменәрсәме: ләкин шушы кызны күрер өчен генә килеп йөрүе беребезгә дә сер түгел иде. Ләкин бер генә тапкыр да кызга моны аерым гына сиздермәде. Бүлмә уртасында өчпочмак барлыкка килде. Кыз, башы түшәмгә тигән егет һәм аның янында тагын да бәләкәйрәк булып күренгән өченче берәү. Бүлмәдә — тоташ киеренкелек. "Минем рөхсәтем юк, мин сөйгән кызымның теләсә кемнең шакшы тырнагын буявына юл куймаячакмын. Ул — кыз бала, ә тырнак буяучы түгел!" Ничә еллар үтте, ә аның тавышы бүгенгедәй хәтеремдә, яшермим, барыбыз да әллә нишләп киттек. Куркаклыгыбыздан, бер әшәке җан алдында мескенләнүебездән оялып калдык. Бу бөтен гомергә җитәрлек дәрес булды. Теге егет берни дә кыра алмады. Тыштан ялтыраучы буш куык булган икән — куркак ук димим, бәлки аңарда да авылдашына карата хөрмәт булгандыр, бүлмәдә озак тормады. Этен ияртеп, ямьсез сүгенеп чыгып китте. Кыю егетнең исеме истә калмаган, ә аңа булган хөрмәт әле дә йөрәк түрендә. Тугызынчы класс малаенда каян табылды икән шундый көч, шундый оста фикер? Йөрәктән чыкты бугай ул аның. Югыйсә ничәмә-ничә еллар үтеп тә, иң авыр, иң җаваплы вакытта шушы егетнең образы күз алдына килеп басмас, бик күп нәрсәләр онытылса да, аның сүзләре бүгенгедәй колакта, күңелдә, йөрәктә яңгырамас иде. Ул егетнең язмышы ниндидер — белмим. Ләкин кем генә булмасын, кайда гына булмасын, ул беркайчан да Ринат булмас.
Мөхәммәтҗанова Р.
Чирмешән районы, Лашман авылы. 13 июнь, 1984
Хөрмәтле редакция!
"Азат хатын" журналының 1986 елгы 12 нче санында "Яңа пальто һәм кашлы йөзек" дигән хикәяне укыгач, шушы көнгә хәтле тынычлана алмыйм һәм кулыма каләм алып сезгә хат язарга уйладым. Сезгә бу хатны Оренбург өлкәсеннән Соль-Илецкий шәһәреннән Кадрия шикелле килен кеше — Рушания Ибәтуллина яза. Мин бу хатны сезгә бик дулкынланып язам, чөнки мин татарча укымадым.
Мин дә, Кадрия шикелле, кайнанам йортына килен булып төштем. Квартирабызны иремә, әнисе белән бергә торганда, эшләгән җиреннән биргәннәр. Ирем — әнисенең бердәнбер улы, башка баласы юк. Без өйләнеп әйбәт кенә тора башлагач, уйламаган җирдән, эшендә авариягә эләгеп, ирем тиз генә үлеп китте, без өчәү торып калдык: әнкәй, улым һәм мин... Иремнең үлүе безнең өчен бик зур кайгы булды. Журналдагы шушы хикәяне укыгач, кайнанам бик хафаланды. Хәтта күршеләргә әйтә икән: "Мин дә Суфия көненә калмасам ярар иде",— дип. Инде сезгә шуны язасым килә: мин дә Кадрия шикелле (улыбызга 6 яшь) яшь көе бала белән торып калдым, ләкин Кадрия шикелле иргә барырга ашыкмыйм. Әнкәем баламны бик ярата, аның бөтен куанычы — шушы оныгы, без аның белән бик тату яшибез, мин эштән кайтуга ашарга пешереп куя. Инде Кадриягә шуны әйтәсем килә:
Кадрия! Син ничек, оялмыйча, каенанаңны ничә еллар буе төзелештә эшләп алган квартирасыннан куалап чыгардың? Каенанаңны куркытып, шулхәтле кыйммәт йөзеген бармагыңа киеп йөрисең, аны картайган көндә, карт убыр, дип хурлагансың. Ай-һай, Суфия апага киленнән бу сүзләрне ишетүе җиңел булмагандыр. Ательедагы тегүче апа да журналдагы бу хикәяне укыгандыр. Суфия апаның яңа тектергән пальтосын сатып, аңа үз йөзеген түгел, икенче йөзек алып барып биргәнен белгәндер. Бу хикәяне укыгач, бер мин генә түгел, журналны безнең илдә күп кешеләр яздырып алалар, Суфия апаны кызганалардыр, ә Кадриягә нәләт укыйлардыр.
Инде, кадерле редакция, шуны беләсем килә. Журналда шушы хикәя басылып чыккач, Кадрия һаман бармагына шул йөзекне оялмыйча киеп йөри микән? Әллә тагы әшәке сүзләр әйтеп, кире Суфия апага илтеп бирдеме микән? Ул Кадриянең үз әнисе, туганнары бар микән? Булса, ул кызына ни әйтте икән? Шуны бик беләсем килә. Хәзер Суфия апа оныгын бер күрергә зар булып утыра микән?..
Рушания.
2 март, 1987
* * *
Фәнис абый! Без сезнең "Канатлы ат" әкиятен укып чыктык. Ул безгә бик ошады. Тик без канатлы атны бик кызгандык. Ул безнең мәктәпкә килеп чыксын иде. Дус, иптәшләр тапсын иде.
Фәнис абый! Әкиятнең дәвамын языгыз әле. Бик көтәбез.
Сарман районы Шәрләрәмә сигезьеллык мәктәбенең
4 класс укучылары.
22 октябрь, 1988
Сәлам Кыңгыр-Мәнәвездән!
Исәнмесез, Равил абый Хәкимов!
"Өмет"кә, яңа гына хат язсам да, тагы язарга булдым. Уйлар төнлә йоклатмый. Эш — "Түземнәр генә бәхеткә лаек..." дигән мәкаләгездә. Сез анда Фәнис абый Яруллин турында язгансыз. Минем сезгә бер үтенечем бар иде. Сез аның иҗат кичәсенә барырсыздыр, мөгаен. Бармасагыз да, сез — аның белән очрашкан кеше, адресын беләсез, минем сәламемне генә җиткерегезче! Мин аның көчле ихтыярына сокланам, хатынының шәфкатьлелегенә баш иям. Барыбер бер Казанга барып, алар алдында баш ияргә иде. Бик күп кыен вакытларымда алар миңа канат куйды. Рәсемнәре ("Сөембикә" журналыннан кисеп алынган) каршымда тора. Аларга багышлап бала табар өчен генә, икенче тапкыр кияүгә чыктым. Нурсөя туды инде, Фәнисне бүген-иртәгә көтәбез. Мин: "Малай булса, Фәнис кушам",— дигәч, ирем ничектер икенче исемнәр әйтеп маташа. "Фәнис кушмагач, мин аны тапмыйм да",— дим. Ә ул: "Исем кушар өчен бала табалармыни, юләр",— ди. Әйе, мин — юләр. Шигырьгә, шагыйрьгә гашыйк юләр. Фәнис абыйның бик күп шигырьләрен, әкиятләрен яттан беләм. Укытканда, китапларын өстәлдән өзмәдем, калган вакыт булса, тизрәк аның әсәрләрен балаларга укый идем. Бер кумирым Хәсән ага Туфан вафат булды, күрә алмый калдым. Фәнис абый берүк озын гомерле булсын, без күмәкләп барганны көтсен. Аңа багышланган шигырьләремне салам...
Мин псевдонимны да "Булат" дип алдым. Нык булыр өчен, артка чигенмәс өчен, көрәшер һәм җиңәр өчен.
Әлфия Булат (Гайсина Әлфия Габдулла кызы).
29 октябрь, 1995
* * *
Безнең өчен бик кадерле һәм олы хөрмәткә лаеклы Фәнис абый Яруллин!
...Үз гомерегездә сез бик авыр сынаулар үтеп, сикәлтәле-сикертмәле юллар узып, күпне күреп, күпне белеп, күпне кичергән булсагыз да, кайгы ирне картайта, сагыш ирне саргайта дисәләр дә, картаймагансыз, саргаймагансыз. Карлыгачтан — көнне, сандугачтан төнне сорамыйча иҗат иткәнсез, түзгәнсез, дәшмәгәнсез, зарланмагансыз, ялгыз агач сыман сынмагансыз.
Сез — чын мәгънәсендә татар халкының үз улы, аның йөз аклыгы, иманы, вөҗданы, аның күрке һәм мактанычы.
Сез — бик бәхетле кеше. Кешеләрне яратуыгыз, аларга һәрвакыт ярдәм кулы суза алуыгыз белән бәхетле.
Сез түгел, без сезнең ярдәмгә, киңәшкә мохтаҗ. Сезнең әсәрләрне яратып укучы һәр сабыйны улыгыз яки кызыгыз дип кабул итәсез. Күркәм холыклы, рәхим-шәфкатьле, кешелекле булырга алар сезнең әсәрләр аша өйрәнәләр. Рәхмәт сезгә! Рәхмәт, гадел киңәшчебез! Дөнья каршында йөзегез ак, җаныгыз пакь.
Киләчәктә сезгә саулык, җан рәхәтлеге, тагын да зуррак дәрәҗәләр, бәхетле тигез гомер телибез. Җәннәт бәхете насыйп итсен Аллаһы Тәгаләбез сезнең икегезгә дә!
Матур хыялларыгыз ташламасын, зур өметләрегез сүрелмәсен, керсез йөзләрегез сүнмәсен, йөзегездә һәрвакыт яшьлек дәрте балкып, илаһи чишмәгез ташып торсын!
Фәнис абый! Сез сүнмәс иҗатыгыз һәм сокландыргыч рухи көчегез белән безгә һәрвакыт якты маяк булып торырсыз.
Иң изге теләкләр һәм олы ихтирам белән:
103 нче мәктәп укытучылары.
Казан, 1998
Исәнмесез, Фәнис абый Яруллин!
...Сезнең шигырьләрегезне укып, маҗаралы хикәяләрегездә йөзеп туялмыйм. Алар бит бөтенесе дә әдәпкә, әхлакка, кешегә мәрхәмәтле булырга өндиләр. Сезнең повестьларыгызда тарих та, хәзерге заман да, киләчәк тә тасвирланган. Ә инде әсәрләрегездә туган Кызылъярым турында язганда, миңа рәхәт, күңелле булып китә. Үземнең шундый бөек шагыйрьне тәрбияләп үстергән авылда яшәгәнемә горурланам.
Рәхмәт Сезгә, Фәнис абый, барысы өчен дә: сүнмәс иҗатыгыз, зур батырлыгыгыз һәм авылыбызны онытмавыгыз өчен дә рәхмәт. Киләчәктә дә безне үз иҗатыгыздан аермасагыз, безне иң бәхетле кешеләрдән санагыз.
Авылдашыгыз Шәйхетдинов Айдар Равилевич.
9 февраль, 1998
ХӨРМӘТЛЕ ФӘНИС ЯРУЛЛИНГА! 
Тормыш сынауларын үтә-үтә,
Биеклеккә — алга узасың.
Кемнән үзең ярдәм көтәсең Син,
Кемгә ярдәм кулы сузасың.
Бер селтәнү белән җимерә алдың
Сынауларның биек киртәсен.
Күңелең байлыгыңны гомерең буе
Кешеләргә бүләк итәсең.
Чишмә кебек Синең иҗат юлың,
Диңгез кадәр Синдә сабырлык.
Үзеңнән соң сүнмәс исемең калса,
Шул түгелме иң зур батырлык?
Олы җанлы, матур, батыр булып,
Йөрәгенә кердең һәркемнең.
Сокландыргыч изге исемең белән
Горурлыгы булдың халкымның.
Кыен чакта безгә ярдәм итә
Син тудырган изге-саф хисләр.
Туган илдә күбрәк булсын иде,
Күбрәк тусын иде Фәнисләр!
90 нчы мәктәп-гимназия укытучылары.
Казан, 1998
ТӘРҖЕМӘИ ХӘЛЕМ
Мин — Фәнис Гатаулла улы Яруллин (паспорт буенча Фаниз Яруллин) — 1938 елның 9 февралендә Татарстанның Баулы районы Кызылъяр авылында игенче гаиләсендә туганмын. Әтием Ярулла улы Гатаулла 1902 елда туып, 1942 елда Икенче бөтендөнья сугышында һәлак булган. Сугышка алынганчы, Кызылъяр авылының "Алга" күмәк хуҗалыгы рәисе булып эшләгән. Әниебез Галим кызы Бибигафифә безне — алты баланы карап үстерде. Кулыннан килгән кадәр, заманына күрә, белем бирергә тырышты.
Туган авылым Кызылъяр табигатьнең бик матур җиренә урнашкан. Бакча артында гына Ык елгасы агып ята. Ыкның аръягында таулар башлана. Ә таулар итәгенә сандугачлы-җырлы әрәмәләр җәелеп киткән. Ык елгасы, офык читендә зәңгәрләнеп күренеп торучы таулар, җиләкле әрәмәләр күңелемә шигърият орлыклары салырга ярдәм иткәндер дип уйлыйм. Чөнки биеклекне күреп — ашкынмый, матурлыкны күреп сокланмый мөмкин түгел.
Авылыбыз зур булса да, мәктәбебез без укыган вакытта җидееллык кына иде. Җидееллык белемне туган авылымда алдым. Сигезенче классны район мәктәбендә тәмамладым. Укуны дәвам итәргә теләк зур булуга карамастан, эш эзли башларга туры килде. Чөнки апалар тормышка чыгып китте, ә 1933 елгы абыйны армиягә алганнар иде. Илленче еллар башында әле колхозчыларга хезмәт хакы түләү дигән нәрсәне хөкүмәт кирәк санамый иде. Әнинең кулына бер тиен акча керми. Безнең өс-башны карарга, китап-дәфтәр алырга, мине районга йөртеп укытырга әнинең мөмкинчелеге юк. Безнең Баулы районында 1946 елда нефть чыга башлап, илленче елларда авылның ярты халкы нефть чыгару эшләрендә эшли башлады. Кичәге чабаталы авыл егетләре, нефтьче булып киткәч, ялтыравыклы ботинкалар, күн пальтолар киеп җибәрделәр. Социализм чорында эшче сыйныфы өстенлекле сыйныф санала иде. Кибеткә ипи кайтса да, аларга гына сатыла. Эшкә йөргәндә дә, алар автобусларда бушлай йөри, ә без, районда укучы колхозчы балалары, мәктәпкә акча түләп барырга тиеш идек. Әлбәттә, безнең әнинең дә, кулына акча тотып, кибеттән кирәкле әйберен алырга теләге зур булгандыр. Шуңа күрә ул, мине бик укытырга теләсә дә, эшкә керүемә каршы килмәде, һәм мин 1954 елда "Татнефть" берләшмәсенең Баулы элемтә конторасында элемтәче монтер булып эшли башладым. Шунда эшләгәндә, ягъни 1957 елда Армия сафларына алындым. Армиядә һава укчы радистлар мәктәбендә укыдым. Армиядә, спорт күнегүләре вакытында бәхетсезлеккә юлыгып, гомерлек авыру алдым. Шигырьләрне беренче тапкыр сигезенче класста укыганда Такташка ияреп язып караган идем. Хәтта мин аларны туплап "Совет әдәбияты" (хәзерге "Казан утлары") журналына да җибәрдем. Алар әле җитлекмәгән булган күрәсең, журналда басылмадылар. Иҗатка чынлап тотынуым — 1960 елдан.
1962 елда Казан хастаханәләренең берсендә дәваланып ятканда, шәһәрнең 18 нче эшче-яшьләр мәктәбеннән укытучылар килеп, мине тугызынчы-унынчы класс программасы нигезендә укыта башладылар. 1963 елда урта мәктәпне бетергәнлеккә таныклык алдым. 1964—1970 елларда Казан дәүләт университетында читтән торып укыдым һәм аны уңышлы тәмамладым. Университеттан "Татар теле һәм әдәбияты укытучысы" дигән белгечлек алып чыктым.
Шигырьләрем вакытлы матбугатта 1960 елда чыга башлады. Беренче шигырь китабым, "Мин тормышка гашыйк" дигән исем белән, 1964 елда Татарстан китап нәшриятында дөнья күрде.
Хәзергесе вакытта мин — кырык алты китап авторы.
Кайбер әсәрләрем башка телләргә дә тәрҗемә ителде. Мәсәлән, "Җилкәннәр җилдә сынала" повестем "Упругие паруса" исемендә 1978 елда Татарстан китап нәшриятында йөз мең тираж белән русча чыкты. Аннары казахчага тәрҗемә ителеп, "Татар повестьлары" дигән коллектив җыентыкта казах телендә дөнья күрде. Ә "Беренче буразна" дип аталган хикәям дөньяның егерме телендә чыга торган "Советская җенщина" журналында басылып чыкты. Мәскәүдә рус телендә "Первая борозда" исемле повесть һәм хикәяләр җыентыгым йөз мең тираж белән дөнья күрде.
Ләкин татар укучысына да, рус телле укучыларга да башта шагыйрь буларак танылдым.
1964 елда "Комсомольская правда" газетасы яшь шагыйрьләрнең Бөтенсоюз конкурсын игълан итте. Шул конкурста бер туплам шигырьләрем белән мин дә катнаштым һәм икенче урынны алдым. Бу конкурста җиңүчеләрнең шигырьләрен туплап, "Правда" нәшрияты "Розовый олень" дигән җыентык чыгарды. Шунда, икенче урын яулаган шагыйрь буларак, кыскача автобиографик белешмә белән минем шигырьләрем дә дөнья күрде.
Бу конкурс минем исемне бөтен Союз укучыларына танытты. Миңа СССРның барлык почмакларыннан хатлар килә башлады. Шигырьләрем Мәскәү үзәк радиосы аша берничә мәртәбә тапшырылды. 1965—1966 елларда рус телендә шигырьләремне аерым басма итеп чыгарырга мөмкинлек булган иде. Ләкин югарыдагы кайбер агайларга минем тиз күтәрелүем ошап җитмәде, әзерләнгән шигырь китабым Мәскәү нәшриятының калын папкалары астында калып хәбәрсез югалды. Шулай да үзәк басмаларда шигъри тупланмаларым, кайбер хикәяләрем басылып чыга торды. Мәсәлән, "Литературная Россия", "Современник", "Аврора", "Волга", "Старшина-сержант", "На посту", "Байкал", "Дружба народов", "В мире книг", "Огонек" кебек әтрафлы газета-журналлар аерым әсәрләремә урын бирә килделәр. 1975 елда "Молодая гвардия" нәшриятында "Полюсы" дигән коллектив шигъри җыентыкта шактый шигырьләрем тәрҗемә ителеп бирелде. Болар өстенә тагын Каракалпакстанда татар шагыйрьләренең шигъри җыентыгында берничә әсәрем каракалпак телендә чыкты. Һәм аерым әсәрләрем инглиз, венгер, башкорт, украин, азәрбайҗан, молдован телләренә тәрҗемә ителде. Шул ук вакытта татар телендә чыга торган барлык газета-журналларда шигырьләрем һәм хикәяләрем тупланмалар булып басыла барды. Татарстан китап нәшриятында китапларым ике елга бер диярлек дөнья күреп торды.
Иҗатымның төп өлешен тәшкил итүче сыйфатларның берсе халыкчанлык дип саныйм. Бу — шигырьләремдә аеруча сизелә. Образлар белән эш иткәндә, халкыбызның гореф-гадәтләрен, матур сыгылмалы телен, тапкырлыгын, омтимистлыгын, рух ныклыгын, җорлыгын шигъри детальләремә кертеп җибәрергә яратам. Шигъриятемдә ике канат: берсе — лирика, икенчесе — юмор, дияр идем. Лирикамда мәхәббәткә, матурлыкка, туган якка дан җырлау белән бергә эчке дөньям, уй-кичерешләрем, үткән яки хәзер генә булып яткан вакыйгаларга мөнәсәбәтләрем чагылса, юмористик һәм сатирик шигырьләремдә тормышыбызда адым саен очрап торган кимчелекле якларны күреп, шуларны образлар призмасы аша бер фокуска туплап бирү ята. Юморымның характерлы ягы — йомшак көлү, үз геройларымның җитешсез, йомшак якларын сурәтләгәндә, кешенең йөзенә пычрак атып түгел, киресенчә, кеше рәнҗемәслек итеп, ягымлырак әйтергә тырышам.
Иҗатымның күпчелек өлешен шигърият алып тора. Чишмә башым шигърият булгангамы, бу жанр миңа бик якын. Минем уйлавымча, шигърияттә җанның очышын, тетрәнүләрне тирәнрәк итеп биреп була.Чөнки шигырьгә аек акыл өстенә кайнар агым булып хисләр дулкыны, йөрәк ярсуы килеп керә. Шигърият белән прозаны чагыштырып карасаң, прозаны — йөк аты, шигъриятне сабантуйларда гына чабыша торган чабышкы дияргә мөмкин. Тормышта йөк аты да, чабышкы да кирәк.
Иҗатымның башыннан ук диярлек бу ике жанр үрелеп барды. Бераз соңрак бу ике агымга драматургия дә килеп кушылды. Шулай да мине шигърият күбрәк танытты дисәм, хата булмастыр.
Элегрәк "Казан утлары" журналы үзендә басылган иң яхшы шигырьләргә конкурс үткәрә һәм ел ахырында шул ярышка йомгак ясый иде. Бу конкурста минем дә җиңгәнем булды. Кыскасы, шигъри сабантуйларда күп кенә мактау грамоталары, бүләкләр алгаларга туры килде.
Прозаик буларак та бәхетсез булдым дип әйтә алмыйм. Повестьларым буенча күп кенә мәктәпләрдә ачык дәресләр уздыралар, университетларда ел саен берничә студент диплом эше яза. Үзем белгәне генә уннан артык кеше диплом яклады. Прозада мине таныткан әсәрләр: "Җилкәннәр җилдә сынала", "Кыйгак, кыйгак каз кычкыра", "Яралы язмышлар" повестьлары, хикәяләр һәм балалар өчен язылган әкиятләр.
"Яралы язмышлар" повесте 2000 елда "Рухият" нәшриятында татар, инглиз һәм рус телләрендә чыкты. Бу әсәрнең берничә герое Америкада яшәгәнлектән, китап инглиз теленә тәрҗемә ителү белән, без аны Интернет аша Америкага җибәрдек. Ә инде китап басылып чыккач, почта белән китабын да салдык. "Яралы язмышлар" повесте Америкада да яратып кабул ителде һәм, аннан килгән хатларга караганда, бу әсәрне Америка мәктәпләрендә дә укыйлар, яраталар икән. Китап геройлары белән һаман хатлар алышып торабыз. Андагы персонажларның бөтенесе дә чынбарлыктан алынган һәм әле дә шунда яшәп яталар.
"Җилкәннәр җилдә сынала" повесте җитмешенче еллар башында язылды. "Казан утлары" журналында ул "Җилкәнне җилләр еккач" дигән исем белән чыкты һәм басылып чыгуы белән үк киң катлам укучыларның игътибарын үзенә тартты. Иң күп хатларны мин шушы әсәрем басылып чыккач алдым. Тәнкыйтьчеләр аны Н. Островскийның "Корыч ничек чыныкты" әсәренә тиңләп карасалар да, бу повесть герое Фәниярның тормышы Корчагинныкыннан катлаулырак. Чөнки Фәнияр сыйнфый көрәштә түгел, үзүзе белән көрәштә ачыла. Әле тарих булып өлгермәгән көндәлек тормышта мең төрле авырлыклар һәм кимсенүләр аша узып үз бәхетен, тормышта үз юлын таба. Рухи көчнең кеше тормышында зур роль уйнавы, иҗатның кешене югары күтәрүе һәм җанны сафландыруы сурәтләнә бу әсәрдә. Моңарчы тәнкыйтьчеләр игътибар итмәгән яклар — юмор, халыкчанлык һәм кешенең үсү-формалашу процессы. Кеше күңелендә иҗат чаткыларының ничек бөреләнүе. Иҗат процессын әдәби әсәрдә бирү бик авыр. Бу әсәрдә төп геройның тирән кичерешләре, дәһшәтле тетрәнүләре, тормышның бер ярыннан икенче ярына ташланулары чагыла. Тагын шуны әйтеп китү кирәктер: әсәрнең буеннан-буена халыкның җырлы-биюле уеннары, мәкаль-әйтемнәре, төп герой Фәнияр үскән чорның сулышы сузылып бара. Бу нәрсә, беренчедән, әсәрне җанландырып җибәрсә, икенчедән, Фәнияр образын тормышның үз чаралары белән ачарга ярдәм итә. Әсәр герое — Корчагин түгел, ә татар халкының җанына, бәгыренә салынган гүзәл сыйфатларны туплаган җанлы образ.
"Кыйгак, кыйгак каз кычкыра" повесте — тоталитар системаның хатын-кызларны ир-атлар белән "тигезләргә" тырышуы нәфис затларыбыз өчен зур фаҗигагә әйләнүен күрсәтүче әсәр. Бу повесть 1985— 1986 елларда язылып, башта "Казан утлары" (1986) журналында, аннары "Җилкәннәр җилдә сынала" повесте белән бергә Татарстан китап нәшриятында дөнья күрде. Ләкин тәнкыйтьчеләр аны күрмәмешкә салышып, сүзсез генә "йоттылар". Бары тик шагыйрь Рәфикъ Юнысның гына бу әсәргә бәяләмә язарга кыюлыгы җитте.
Әмма иҗатымның башыннан ук шигырьләр белән параллель рәвештә чыгып барган хикәяләрнең күпчелеге тәнкыйтьчеләр өчен "ак тап" булып кала бирде. Безнең татар әдәбиятында ике йөз илле хикәя язган (бу — әле басылып чыкканнары гына) башка берәр әдип бар микән?! Бары тик укучылар гына хикәяләремә үз бәясен бирә килде. Алардан алган хатлар иҗат юнәлешем дөрес икәнлекне аңларга ярдәм иттеләр.
Ә инде балалар өчен әкиятләргә килгәндә, ул — шигърияттән кала минем иң яраткан жанрым, дияргә була. Минем бер генә әкиятем дә халык әкияте сюжетын кабатламый. Алар — үзенчәлекле сюжетлы, бөтенләй яңача язылган әкиятләр. Шул ягы белән алар тәнкыйтьчеләрнең дә игътибарын җәлеп итте.
Драматургиядә беренче пьесам "Әнә килә автомобиль" 1974 елда Г. Камал театрында режиссер Марсель Сәлимҗанов тарафыннан куелды, һәм ул анда меңнән артык тапкыр уйналды. Аны СССР Культура министрлыгы, русчага да тәрҗемә иттереп, илнең күп кенә театрларына тәкъдим итте. Профессиональ театрлар тарафыннан унөч пьесам сәхнәләштерелде. Язылу камиллеге буенча иң уңышлысы,— мөгаен, "Сөембикә егет сайлый" пьесасыдыр. Ул музыкаль комедия өчен либретто итеп язылган иде. Ләкин музыкасының бик түбән дәрәҗәдә булуы, режиссерның да аны бер бытовой әсәр итеп 