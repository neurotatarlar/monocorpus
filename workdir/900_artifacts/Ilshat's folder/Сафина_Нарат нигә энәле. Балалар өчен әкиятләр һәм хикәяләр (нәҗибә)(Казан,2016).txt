дә күлмәге шикелле кыска. Әлфирә күңеленнән: "Юк, курчак шикелле түгел мин", - дигән нәтиҗә ясады. Кызның уйларын әнисенең тавышы өзде: - Әйдә, кызым, әбиеңә җылы бәлеш илтеп кайтыйк әле. Ни хәлләрдә генә тора икән, сине сагынып беткәндер инде. Атна буе күрешмәдегез бит. "Әлфирәм килсә, билемне сылатырмын, куллары бигрәк шифалы", - дип, өченче көн үк чакырып калган иде үзеңне. "Әби" сүзен ишетүгә, Әлфирә, кулындагы курчакны көзге янында ук калдырып, ишек төбенә килеп баскан иде инде. Әнисе Әлфирәне, гадәттәгечә, күтәреп кенә алып, бусага аша коридорга бастырды да: - Һай, җанлы курчагым минем, арыш кырым, бәгырь җимешкәем, - дип, йомшак чәчләреннән үбеп алды. Яшел парк аша трамвай тукталышына барып җиткәнче, Әлфирә күңеленнән әнисенең татлы сүзләрен кабатлап барды: "Җанлы курчагым минем, арыш кырым, бәгырь җимешкәем!" Трамвайга кереп утыру белән, ул әнисенең колагына пышылдап кына шундый сорау бирде: - Әнием, нәрсә соң ул "җанлы"? Әлфия кызының сорауларына күнегеп беткән инде. Ул - бакчачы. Күпме агач-гөлләр, бөҗәкләр турында сөйләде ул кызына. Тик менә мондый сорауны әле беренче тапкыр ишетә. Әлфирәнең әтисе әнисен гел "фәйләсүф" дип шаярта. Шулайдыр да, чөнки ана кызының сорауларын ишетүгә уйга кала, андый чакта әтиләре, ана белән кызның сүзләрен бүлдермәс өчендер, читкәрәк китә һәм нәни кызга бирелгән җавапларның гади дә, җитди дә булуына соклана иде. Бу юлы да шулай булды, күпмедер уйланып торганнан соң, ул кистереп кенә әйтеп бирде: - Димәк, тере, синең белән минем кебек. Җавабымнан канәгатьме дигәндәй, ул кызына күз салды. Әлфирә исә, карашын урамнан алмый гына, тагы бер сорау бирде: - Әнием, ә нәрсә ул "арыш кыры"? Ул арада трамвай тукталышка килеп җитте. Ишек ачылуга, Әлфия кызын, күтәреп алып, җиргә бастырды. Ә үзе кызының соравына җавап эзли иде. Күңеле белән ул инде әллә кайчан бала чагының алтын арыш кырында. Хисләрен тыеп кала алмый, сөйләп үк җибәрде: - Арыш кыры - ул, кызым, дөньяның иң гүзәл җире! Анда шундый күп арыш үсә! Ә арыш араларында - күкчәчәкләр! Төрле-төрле күбәләкләр! Авылдагы әбиең янына кайткач, мин сине анда алып барырмын. Ул арыш кыры бераз синең күлмәгеңә охшап тора... Әлфирә, итәкләрен күтәрә төшеп, күлмәгенә күз салды. Әнисе һаман сөйли иде әле: - Тик ул синең күлмәгеңнән дә күпкә гүзәлрәк! Анда арыш исе! Күктә сабан тургайлары сайрый. Ул кинәт тынып калды. Әлфирә әнисенә күтәрелеп карады. Әнисенең ике бите буйлап яшь бөртекләре тәгәри иде. - Әнием, ник елыйсың син? - дип, гаҗәпләнеп, әнисенә төбәлде. - Кызым, - диеп әнисе Әлфирәгә иелде, - әгәр арыш кырларын күреп үскән булсаң, син дә аларны шулай сагынып елар идең. Әлфирә нәни куллары белән әнисенең күз яшьләрен сөртеп алды да, әнисен юатырга тырышып: - Елама, әнием, мин дә күргәч, икәү бергә сагынырбыз, - диде. Кызының сәер дә, фәлсәфи дә фикерләвен ишетеп, Әлфия күз яше аралаш елмайды. Икесе дә тынып калдылар. Ә аннары Әлфия иртән әйткән сүзләрен исенә төшереп өстәп куйды: - Ә бәгырь җимешкәем - син генә! Ул - ананың баласы! Әнисеннән ишеткән сәер дә, әллә нинди бик кадерле дә арыш кыры турында уйлый-уйлый, Әлфирә әнисенең яңа иркәләү сүзләрен ишетеп тә бетермәде бугай. Аның күңеленә иртән ишеткән "җанлы курчагым" дигән сүз никтер тынгы бирми. Шәһәрдәге әбисе янына китеп барса да, ул инде үзен теге арыш кырында хис итә иде шикелле. Колагына әнисе сөйләгән арыш шавы да ишетелгәндәй булып китә. Тик ул арышның ничек шаулавын да белми лә. Әлфирә кинәт әнисенең кулыннан тартып куйды. Әлфия кызына борылганда, ул кибет витринасына караган да бер хәрәкәтсез тораташтай катып калган иде. Ә анда - арыш кыры төшерелгән зур рәсем. Рәсемдә чәч толымнарына чулпылар таккан татар кызы арыш ура. Колакларында - ай алкалар. Кулына тоткан учмадан ике күз булып күкчәчәкләр карап тора. Әнисе Әлфирәнең күңелендәге беренче уйны укый алган булса, ул мондый булыр иде: "Бу апа җанлы курчактыр". Әлфирәнең хыялы арыш кырындагы күбәләкләрне дә уятты. Аллы-гөлле, ак, кызыл, кара, күк күбәләкләр әллә каян гына күтәрелделәр дә, арыш башларына кунып, канатларын җилпеп оча башладылар. "Сабан тургайлары... Алары нинди була икән?" Әлфирә рәсемдә аларын да тапты: күккә күбәләк кебек кенә бер кош күтәрелде дә чур-чур сайрап җибәрде. Әлфирә үзен, һич көтмәгәндә, шул арыш кыры буйлап әбисенә кайнар бәлеш алып баручы итеп тойды. Әнисе: - Кызым, әйдә китик, әбиең көтәдер, - дисә дә, Әлфирәнең моннан китәргә исәбе юк иде шул. - Әнием, - диде ул, әнисенә туп-туры карап, - без шундый җанлы курчакны табарбыз бит? Әлфиянең кызын мондый халәттә беренче күрүе иде. Тик барыбер аңлады ана: гади таләп кенә түгел бу! Беравык тынып торганнан соң әйтеп куйды: - Әйе, кызым, табарбыз! Бу сүзләрне ишетүгә, Әлфирә, әнисенең кулларыннан тарткалый-тарткалый, кибеткә әйдәде. Андагы уенчыклар! Түрдәге шүрлектән толымнарына - чулпылар, колакларына ай алкалар таккан, башына калфак кигән, бәби итәкле күлмәктән чия төсендәге камзуллы курчак күксел күзләре белән туп-туры Әлфирәгә карап тора иде. - Шул курчакны бирегез әле, - дигәнен Әлфия үзе дә сизми калды. Курчак кулына эләгүгә, Әлфирә, бөтен дөньясын онытып, курчак белән сөйләшә башлады: - Бу - җанлы курчак! Ул - арыш кырларында, кара җирдә үскән әнисенең бәгырь җимеше, багалмасы. Ул кырларда... ул кырларда арыш исе! Ул кырларда... арыш шавы! Аллы-гөлле күбәләкләр оча анда! Сабан тургайлары сайрый. Аның чулпылары, урак урганда, бер-берсенә бәрелеп чыңлыйлар, җырлыйлар. Ул да шуларга кушылып җырлый. Шулчак арадан кемдер: - Нинди җыр соң ул? - дип сорап куйды. Кызының һич көтмәгәндә җырлап җибәрүен ишетеп таң калды ана. Сатучының акчага үрелгән кулларын читкә этеп кенә куйды да түгәрәк янына килеп басты. Әлфирә, курчакны кочагына кыскан хәлдә, бөтенләй дә аңа таныш булмаган җыр җырлый: - Җанлы курчагым минем! Һай, арыш кырым минем! Багалмам, бердәнберем! Җыр тукталуга, балалар гөр килеп кул чаптылар. Арадан бер малай, көйсезләнеп: - Әнием, әйт әле, җанлы курчак тагы җырласын, - диде. Әлфирә: - Мин җырладым аны, курчак түгел! Ә мин - Әлфирә! - дип җавап бирде. Сәйләннәр белән чигелгән түбәтәйле кечкенә малай Әлфирә кулындагы курчакның толымыннан тартып карады да үзенчә нәтиҗә ясады: "Бу курчакның исеме Әлфирә булыр!" Әлфирә белән әнисе, җитәкләшеп, касса янына килеп бастылар. Тик Әлфиянең кесәсендәге акча курчак сатып алырга җитәрлек түгел иде. Әнисенең хәлен аңлап өлгергән Әлфирәнең күз яшьләрен чак-чак тыеп торуын Әлфия күрде. Нидер әйтергә теләп, кассирга күтәрелеп карады. Тик Танякурчак шикелле кыска чәчле, кыска итәкле кыз мыскыллы елмаю аша өч кенә сүз ташлады: - Акчагыз булгач килерсез. Әлфия каенанасы янына авыр хисләр төяп килеп керде. Тик барыбер сиздермәскә тырышты. Өстәлгә бәлеш чыгарып куйды. Матур чынаякларга хуш исле чәй койды. Бер-берсен кысташа-кысташа чәй эчтеләр. Әлфия, теге авыр вакыйганы кызым онытты бугай, дип уйлап кына өлгергән иде, Әлфирә, телгә килеп: - Әнием, Таня-курчак теге кассир апаның бәгырь җимешкәедер, әйеме? - дип, әнисенең күзләренә карады. Әлфия дәшмәде. Кызының йомшак чәчләреннән сыйпый-сыйпый: "Теге кассир кыз нәкъ Танякурчак кебек иде шул", - дип уйлады. Тал бәбкәсе Дәү әнисе, эштән кайтып, кичке чәйне эчкәч тә, Әлфирәне урамга чакырды. - Әйдә, кызым, һавада йөреп керик, мин сиңа шундый матур бәбкәләр күрсәтермен, андый бәбкәләр безнең тирәдә бер генә талда, - диде. Урам сүзен ишетүгә үк, Әлфирә, киемнәрен тотып, ишек төбенә килеп басты. Чөнки аның урамнан да кызыграк башка бер җирдә дә булганы юк. Әнә, бәбкәләр дә күрсәтәм, ди бит дәү әнисе. Кызчык ә дигәнче башмакларын да киеп алды. Алай да, тагы алыштырып киясе булмасын дип, башмакларына күз салды. Тик бу юлы алары да икесе ике якка тырпаеп тормый, ә җай гына атларга әйдиләр иде. Дәү әнисе: - Минем кызым башмакларын да дөрес кигән, зу-ур үсте шул инде ул, - дип, мактый-мактый, Әлфирәне тышка алып чыгып китте. Урам аларны, көтеп кенә торгандай, яктырып каршы алды. Кичке шәфәкъ нурларында хәтта агач яфраклары да алсуланып ялтырыйлар. Әлфирәнең теге бәбкәләр янына тизрәк барып җитәсе килә. Шуңа күрә ул һау-һаулап каршы чыккан йомры ак шардай Фингул белән дә сөйләшеп тормады һәм дәү әнисенең "Эткә кагылма, кулларыңны пычратма!" дигән сүзләрен дә ишетмәде. Фингул исә "Абау, бу апа нишләп эреләнгән?" дигәндәй, артына карый-карый, оясына кереп китте. Әлфирәдә, чыннан да, маэмай кайгысы юк. Көн саен күрә лә ул аны. Ә менә Казан урамында бәбкәләр күргәне юк әле аның. Бәбкәләрнең ни икәнен белә ул белүен. Авылдагы дәү әнисендә күргән иде аларны. Ак каз үзе усал булса да, бәбкәләре шундый матурлар, шундый нәниләр. Яшел генә, нәни генә, пип-пип кенә... "Болары да, шулай "пип-пип" килеп, бер-берләрен узышып сөйләшәләрме икән? Әниләре чукымыймы икән?" "Тал бәбкәләре... каз бәбкәләре..." - дип кабатлады ул күңеленнән, чукыса да куркыныч түгел, дәү әнисе тиз генә куып җибәрер үзен. "Күрсәтәм", - диде бит, тоттырып та каратыр әле. Ипләп кенә, кысмыйча гына тотар Әлфирә бәбкәләрне. Шулай уйланып барганда, Әлфирәнең дәү әнисе тукталып калды: - Әнә бәбкәләр, - диде ул, каядыр югарыга ымлап. Тик Әлфирә, күпме алан-ялан каранса да, бәбкәләрне күрмәде. - Дәү әни, әллә киткәннәрме? - диде ул, чак кына елап җибәрмичә. Дәү әнисенең йөзендә серле елмаю балкый иде. Ул Әлфирәне җитәкләп алды һәм ике катлы йорттан да биегрәк булып үскән талга таба әйдәде. Анда нечкә генә чыбыкларга нәкъ каз бәбкәләренә охшаган нәни-нәни бәбкәләр тезелешеп утырганнар иде. - Ник алар анда менгәннәр? Ничек менгәннәр? Борыннары кая? Әниләре кая киткән? - дип сорау яудырды кыз. Дәү әнисе, талның юан кәүсәсен җыерчыклы куллары белән әкрен генә сыйпый-сыйпый, болай диде: - Менә шушы тал инде аларның әнкәләре. Әлфирә аптыраулы карашын бер талга, бер дәү әнисенә күчерде һәм, авылдагы ак казны исенә төшерепме: - Ак түгел... ак каз... - дип сөйләнеп алды. Дәү әнисе кечкенә кызның күңелендә ниләр барын чамалый, алай гына да түгел, сорауларның шундыйрак буласын да белә иде. Шуңа да тыныч кына дәвам итте: - Агачлардан без белгән каен гына ак, кызым. Ә таллар менә шундый - коба төстә була. Ә бәбкәләре шушындый. Борыннары белән әнкәләренең күкрәкләреннән сөт эчә алар. Шуңа күрә борыннары күренми. Әлфирәнең инде әни-талның күкрәгеннән сөт эчеп торучы тал бәбкәләрен уч төбенә генә салып сыйпыйсы, кечтеки генә тәпиләре белән учында йөртеп карыйсы килә. - Берсен генә чакырыйк әле, төшсен, әни-тал күргәнче, тотып кына карыйм?! - дип ялварды ул. Шулчак дәү әнисе үзенең йомарланган учын ачып җибәрде. Анда, ямь-яшел мамык өстенә йомырка сарысы сибелгән сыман гына булып, нәни бәбкә ята иде. Әлфирә аны сак кына сыйпап карады. Йомшак, йоп-йомшак иде бәбкә. Битенә дә, борынына да тидереп торды. Шундый да хуш исле! - Өйгә алып кайтыйк без аны, үсәр, сөйләшә башлар, - дип, үзенчә фикер йөртте кыз. Дәү әнисе каршы килмәде. Шушы бәбкәне генә алып кайттылар. Тик тал бәбкәсе өйдә уенчык урын өстендә селкенми дә, сөйләшми дә тик ятты. Әз генә булса да үсмәде үзе. Әлфирә никадәр ашатырга тырышса да, бәбкә ипигә дә, йомыркага да үрелмәде. "Әллә әнисеннән аерылганга шулкадәр боек микән? - дип уйлады кыз. - Әнисез бик тә күңелсез бит ул". Икенче көнне Әлфирәнең дәү әнисе эшкә китте. Әлфирә, ашыга-ашыга, тал бәбкәсе янына килде һәм... аптырап калды. Кичә кичтән яшел генә, йомшак кына, күпереп кенә торган бәбкәнең мамыклары шәбәреп, ямьсезләнеп калган иде. Әлфирәгә күңелсез булып китте. Ярый әле, әнисе урамга чакырды. Ике дә әйттереп тормыйча, Әлфирә шундый тиз киенде, чөнки боеккан бәбкәне коткарырга кирәк иде, аныңча. Кызының нәни бәбкәне, учына гына кысып, урамга алып чыгуын әнисе күрми дә калды. Урамда гөрләвекләр чаба. Гөрләвекләргә кушылып, елтыр-елтыр кояш нурлары ага. Әлфирә беравык гөрләвекләр җырын тыңлап торды. Алар кызга "челтер-челтер, әйдә, утыр" дигән сыман ишетелде. Юк, Әлфирә гөрләвекләргә утырып ага алмый, ул зур инде, дүрт яшьтә. Ә менә бәбкә гөрләвектә йөзә аладыр. Авылда каз бәбкәләре, кечкенә булсалар да, әниләре белән бергә күлдә йөзеп йөри иделәр бит. Әнисе ашыга, ахры, Әлфирәне көтеп тә тормый, әллә кая ук җиткән. Шуннан файдаланып, Әлфирә Гөрләвеккә иелде дә пышылдады: - Гөрләвек, син тал-әнкәнең кайда үсеп утырганын беләсеңме? - Челтер-челтер, беләбездер, - диде Гөрләвек, шатланып. Шулчак Әлфирә учын ачып җибәрде дә Гөрләвеккә тал бәбкәсен күрсәтте. - Менә шушы бәбкәне, зинһар, әнкәсенә илтеп җиткер! Шулай диде дә тал бәбкәсен ипләп кенә көмеш көзгедәй Гөрләвек өстенә куйды. Ә Гөрләвек, шуны гына көтеп торгандай, шаян җемелдәп, бәбкәне йөздереп алып та китте. Әлфирә Гөрләвекнең бәбкәне әнкәсенә илтеп җиткерәсенә ышана иде. Чөнки гөрләвекләр начар булмыйлар. Тал бәбкәсе күргәндерме-юктырмы, Әлфирә барыбер кул болгап хушлашып калды. - Әйдә инде, кызым! - дип ашыктырды әнисе Әлфирәне. Кичәдән бирле моңсу кызының шат йөзен күргәч, әнисе дә елмайды. Шулчак бөтен дөнья яктырып киткәндәй тоелды кызга. "Мин дә әнием белән, тал бәбкәсе дә әнисе янына кайтып җиткәндер", - дип уйлады ул. Ерганаклар да: "Челтер-челтер, кайтып җиткәндер", - дип, шат җавап кайтарды. Таң бүләге Әбисенең таңнан намазга торуын Әлфирә белә. Аның да әбисе шикелле уңган буласы килә. Йокысын җиңеп тора алса, әбисе кебек ул да челтер-челтер комганнан су коеп юыныр иде дә ямь-яшел болынны хәтерләткән матур намазлыкка басар иде. Башын да шулай горур тотып, әбисе кебек тирәягына карап-карап алыр иде. Тик йокы әлегә үзенекен итә. Әлфирә әбисенең моңлы тавыш белән тын гына намаз укый башлавын ишетә дә яңадан йокыга талганын сизми дә кала. Йокысы туеп уянганда, кояш әллә кайчан югары күтәрелгән, чуар тавык йомырка салып төшәргә дә өлгергән була. Чөнки Әлфирә көн саен диярлек шул чуаркайның кытаклаганына уянып китә. - Кызым, бүген дә таң атуын күрми калдың, - диде әбисе. - Беренче нурлар: "Әлфирә, тор, тор инде", - дип йөгерешеп йөрделәр дә, син уянмагач, иртә торучы уңган кызлар янына китеп бардылар. Әлфирәнең йөрәге жу итте: "Тагы күрми калганмын, таң бүләкләрен тагын башка кызларга өләшеп бетергәндер инде", - дип уйлады ул. Әбисе шулай ди. Нинди бүләкләр икән соң ул "таң бүләкләре"? Ул бүләкләр бик уңган кызларга гына эләгә икән шул. Андый кызларга чишмә дә иң саф, иң тонык суын бирә, ди. Чиккән кулъяулык-сөлгеләренә чәчәкләрнең иң гүзәлен төшерә, ди. Алар белән кошлар да, агачлар да сөйләшә, ди. Әбисе алдамас. Чишмә өсләреннән уңганнарга бөтен дөнья көзгедәгедәй күренеп, елмаеп тора, ди. Таңда чишмә суын алып кайтып чәчләреңне юсаң, шундый да озын булып үсә икән, андый толымнар хан кызларында гына була ала, ди. Әлфирә, үзе дә сизмәстән, сирәк чәчләрен сыйпап алды. Кая инде ул аңа хан кызыныкыдай озын толымнар! Әбисе әйтә: "Чулпы белән үреп куяр идек чәчләреңне", - ди. Ә ул чулпылар шундый матур, челтер-челтер итеп торалар. Урталарында - дулкын кебек таш, юк, су астында торган таш кебек бизәк. Әлфирә, дөньяны бетереп кытаклаган теге мактанчык тавыкның йомыркасын карарга дип, сарайга йөгереп чыкты. Ояда инде өч йомырка тезелеп тора иде. Шулчак кызый үзенең тавыклардан да көнләшүен аңлап алды. Аларны әтәч, беренче таң нурлары беленүгә үк, кычкырып уята шул. Әнә үзе дә килә. Әлфирәне үртәгәндәй, аңа туп-туры карап, кычкырып-кычкырып та куя бит әле. Кик-ри-кү-кү-үк, куй-куй, имеш. Үзе салган йомырка диярсең. Әбисе, Әлфирә кулындагы йомыркаларны күрүгә, ишектән үк: - Әй Алланың рәхмәте төшкерләре, салып та өлгергәннәр икән, чуаркайлар бик уңган шул, үзләренә җим эзләп, инде тиреслектә тибенәләрдер. Йә, китер, үзеңә куырып бирим шуларны, - дип, әле суынып та өлгермәгән йомыркаларны табага сытарга әзерләнә башлады. Кызга күңелсез булып китте. - Әбием, минем ашыйсым килми, - диде ул еламсыраган тавыш белән, әмма аның чыжлап торган майда кызган йомырка тәбәсен ак күмәч белән бик тә ашыйсы килә иде. Тавыклардан оялды Әлфирә. Шул мактанчыклар, әллә кайчан йокыларыннан торып, йомырка салып өлгергәннәр. Әлфирә, әтисе әйтмешли, әзергә бәзер генә булып торсынмы? Юк инде! Әлфирә шулчак, иртәгәдән иртә торырга дигән катгый карарга килеп, урыныннан гына торган иде, ишектән күрше Галимәрдан абзый малае Гасыймхан килеп керде. Аның кулында су тулы чиләк иде. - Әби, чәй суы керттем, әле самавыр куеп өлгермәгәнсеңдер, - дип шәрран ярды ул керә-керешкә. Ерак чишмәдән, йомшак су, имеш. Әлфирә дә, синең кебек үскәч, шундый зур чиләк белән су алып кайта алыр әле. Шулчак ул үзенең кечкенә чиләкләре барын исенә төшерде. Чәчәкле ике чиләкнең суы төгәл бер самавыр була, ди бит әбисе. Кызга тагы да күңелсезрәк булып китте. Ул, тәгәрәп төшәргә торган күз яшьләрен чак тыеп, чоланга чыкты. Пар зәңгәр чиләкләр нәни көянтәсе белән бергә кәнәфи өстендә торалар иде. Ул арада ишек ачылды. Бер кулына буш чиләген тоткан Гасыйм чыгып килә, ә икенче кулында әле генә Әлфирә оядан алып кергән, әбисе аңа куырып бирмәкче булган ап-ак йомыркалар иде. Өстәвенә әбисе Гасыймны, аркасыннан сөеп: "Рәхмәт, балам, яңа гына салган йомыркалар, пешереп аша. Таңда торган кешегә фарыз ул", - дип озатып калды. Әллә Әлфирәне күрмәде дә инде әбисе? Ишек ябылуга, Әлфирә, ялгыш та шалтыратмый, көянтә-чиләкләрне алды да бакча буеннан гына чәй суы чишмәсенә таба элдертте. Су буенда оя-оя бәбкә иярткән казлардан башка беркем дә күренмәде. Әлфирә чишмәнең түгәрәк капкачын чак күтәреп ачты да бура кырыена эленгән чүмечкә үрелде һәм... суның бик тирәндә генә калганын күрде. Бик тырышса да, буе җитмәс иде. Тиз генә чүмечне урынына элеп, капкачны япты да, берәрсе күрмәсен дип, яр буе таллары арасына кереп китте. Куак арасында аптырап торганда, бер уй килде аның башына: чиләкләренә елга суы салып кайтырга. Әбисенең, гөлләргә сибәргә чишмәнеке түгел, елга суы яхшы, дигәне исенә төшкән иде. Кич җитүгә, Әлфирә, таңда торасын төгәл аңлап, йокыга талды. Аның ничек торганын да, киенгәнен дә, хәтта ишектән чыгып китүен дә беркем сизмәде. Чишмә юлындагы үлән өсләреннән түгәрәк-түгәрәк таң чыкларының тәгәрәшеп төшүен күреп исе китте Әлфирәнең. Әйтерсең лә алар кызның аякларын юып калырга ашыгалар иде. Ә менә бу олы әрекмән яфрагының уртасына җыелганы энҗе кебек ялтырый. "Чык чишмәсе бу!" - дип уйлап куйды Әлфирә һәм, иелеп, шул чишмәгә карады. Анда - Әхмәди абзыйларның бакча коймасы, ә арырак - сап-сары көнбагыш чәчәге, башны аз гына кырыйга салып карасаң, яр буе талларының ябалдашлары, ә арырак - чыбыкка кунган сап-сары, зәп-зәңгәр, ал төсле нәни кошчык. Әлфирә ирексездән башын күтәрде. Шуны гына көткәндәй, кошчык талпынып алды да сайрап җибәрде. Әллә нинди сүзләр бар иде аның сайравында: "Тор-тор-тордыңмы, Әл-фир-рр-ә, килдеңме, тче-тче, тәти кыз, без андыйны мактыйбыз..." Сандугач иде бу. Әлфирә аны сайравыннан таныды һәм үзенең тере сандугачны шулай якыннан беренче тапкыр күрүен аңлады. Шундый да матур! Шундый да нәни! Ә ничек сайрый... ә ничек иртә тора икән бит! Капкачны ачып чүмечкә үрелгәндә, аңа көзгедәй тонык чишмә өстеннән шат йөзле кыз елмаеп тора иде. Үзе алып кайткан судан кайнатылган чәйне эчкәндә, Әлфирә әбисенә сандугач күрүен, аның ничек сайравын рәхәтләнеп сөйләде. Әбисе, тыңлап бетергәч, оныгының йомшак чәчләреннән сыйпады да: - Толымнарың үсә башлаган, - дип куйды. Аннары: - Шулай, кызым, таң бүләгенең ниндиен алып кайткансың бит, - диде. - Аны синнән беркем дә тартып ала алмаячак. Ул бит инде синең җаныңа ук кереп урнашкан. Таңның иң матур бүләкләренең берсе шул инде, - дип тә өстәде. Икенче көнне Әлфирә әбисе белән бергә уянды. Зөлхия әби җыерчыклы куллары белән оныгының чәчләрен үзе үрде һәм, ике дә уйлап тормастан, "чишмәле" чулпыларны кечкенә толымнарга тагып та куйды. - Монысы - бүгенге таңның бүләге, - дип, оныгының аркасыннан сөйде. Әлфирәгә рәхәт, шундый рәхәт иде. Дөнья тутырып кытаклап йөргән тавыкларга да ачуы килми иде инде аның. Ә чишмә юлында аңа күрше малае Гасыймхан абыйсы очрады. Чишмәдән суны да ул алып бирде. Кайтып җиткәндә генә, куе әрекмәннәр арасында үсеп утырган ап-ак чәчәкне, өзеп алып, Әлфирәгә сузды һәм: - Мә, таң бүләге бу, күрше кызы, - диде. Әлфирә инде Гасыймга әбисе бүләк иткән теге йомыркалар өчен дә ачуланмый, ә киресенчә, үзенең дә таң бүләге бирәсе килә. Тик әлегә ул бүләкнең кемгә буласын гына белми иде. Аяксыз агачлар Иртә. Яктылык вә җылылык, бәхет вә шатлык, яшәеш сакчысы кояш күктә үз урынын алган. Өрфия болытлар, бер якка өелә-өелә, кояш нурларында җылына. Әкрен генә болыт таулары үсә бара. Алар әле әкият урманнары, әле куркыныч ерткычлар кыяфәтенә керә. Сизелми генә зурая барган болыт түшәге агач башларына күләгә сала. Урамның бер ягындагы агачлар кояш нурларында коена, икенче ягындагылары күләгә салкыныннан өшеп калтырана. Әлфирәне әбисе көн дә диярлек шушы вакытта балалар бакчасына илтә һәм оныгының иртәнге сәгатьтә бөтенләй сүзсез, уйчан булуына сәерсенә. Сиздерми генә аның күзләренә карап ала һәм нәтиҗә ясый: уйлана, уйлана бала. Дүрт яшьлек бала ни хакында уйлый ала икән? Ул бит әле бик кечкенә. Ни кайгы-хәсрәт күргән дә ни аңлый соң әле ул? Ә күзләре... карашы... Әйтерсең дөньяның иң олы фәлсәфәсен хәл итә. Әбисенең уйларын ишетеп торгандай, Әлфирә туктап ук калды. - Әбекәем, - диде ул, гадәтенчә, бу сүздән соң тукталыш ясап, - әгәр дә агачлалның аяклалы булса, шәһәл уламналыннан китеп балыллал иде микән? Әбисе, бер сүз дә әйтә алмыйча, авызын бер ачып, бер ябып торды. Бу сорау аңа кечкенә кеше хакында фикерен үзгәртергә бик җиткән иде. Инде әбисе Әлфирәдән дә болайрак уйга чумды. Әйе, юк-бар җавап кына кирәкми моңа, чын җавап, чын сүз көтә бу Кеше. Җир йөзендә бары тик дүрт кенә җәй, дүрт кенә көз, дүрт кенә кыш, дүрт кенә яз яшәгән кеше! Беләме икән ул ни хакында сораганын? Аның башына мондый әкәмәт сорау каян килгән? Ни өчен ул шәһәр урамнарында үскән агачларның хәлләрен начар дип уйлый? Әбисе әлеге сорауларның серенә төшенеп өлгергәнче, кызчык тагы да бер җөмлә ташлады: - Без Фәлит белән икәү шул агачлал белән белгә китәл идек. - "Р" авазын гына да әйтә белмисең бит әле. Кая китәргә җыенасың, балакаем? - дияргә өлгергән әбисенә Әлфирәнең җавабы әзер булып чыкты: - Суверен урман республикасына, - диде ул, өздереп, бар "р"лар урынына да "л"лар куеп. - Ә ул нинди республика соң, кызым? - Әбисе үзенең нәни кызчык белән сөйләшүен күптән исеннән чыгарган иде инде. Ашыга-ашыга уйларын тезеп киткән оныгын тыңлап торудан башка чарасы калмады аның. - Анда агачларның очларын да кырыкмыйлар. Кешеләр бер-берләреннән уенчыкларын да тартып алмыйлар. - Синең уенчыкларыңны тартып алалармыни, кызым? - Алалар. Әле йоклап яткан курчакларның өсләренә дә басалар. Ә анда кешеләр кояш яктыртканда йокламыйлар да әле. Аларга кыстап ботка да ашатмыйлардыр. - Әй кызым, сиңа кыстап ботка ашаталармыни? - Ашаталар, һәм сез мине көн дә бакчага илтәсез. Ә инде анда... - Анда тагы нәрсә, кызым... тагын... - Әбисенең сүзе өзелеп калды. Әлфирә тагы ашыга-ашыга санап китте: - Анда агачларда кош оялары күп. Анда кешеләрнең канатлары бар. Аларның әти-әниләре дә, әбибабайлары да гел китмиләр. Анда теге кешеләр кебек аракы да эчмиләр, тиргәшмиләр дә. "Кемнәр, кемнәр?" дип сорап өлгермәде әбисе, Әлфирә, әле минем тагы әйтәсем бар дигәндәй, ишетелер-ишетелмәс тавыш белән генә өстәп куйды: - Анда кешеләрнең үз өйләре бар. Кызлар әбиләрен кунакка чакыралар, тәмле коймак пешереп ашаталар. Дөнья күргән әбисенең керфекләре чыланды. Ул аларны сөртергә уйлап та карамады. Тик Әлфирә генә кулына тамган яшь тамчыларын ышкый-ышкый әйтеп куйды: - Елама, әбием, мин бит әле китмим. Елама, мин, зур булгач кына, Фәрит белән китәрмен. Безгә кунакка килерсең. Без сиңа анкл-бенс та пешерербез әле. Елама, яме! Ул чакта безнең канатлар да үсәр. Ә-ә-ә-нә теге болытлар өстенә генә утырып, коймак ашарбыз. Әнә теге баскычлардан сикерепсикереп уйнарбыз, яме! - Әлфирә әбисенең күзләренә күтәрелеп карады да: - Шундый якты, шундый җылы, әйеме?! - диде. Аннары, әбисенең кулларыннан тартып, бакчага таба әйдәде. Әбисе шунда гына үзенең баланы бакчага озата баруын исенә төшерде. Дүрт кенә яшьлек кешенең хыялына ышанасы килүдән аның яшь аралаш елмайган күзләрендә пар кояш балкый иде. Чакырып алынган ай Әлфирәнең дәү әнисе һәрвакыт нидер эзли. Көненә биш югалган күзлеге турында әйтеп тә торасы юк. Кайлардан гына табып китерми аны Әлфирә дәү әнисенә һәм бу ярдәме өчен көн саен күпме мактау сүзләре ишетә. - Һай, балам, бәгырь җимешем, кайларга гына качкан булган? Аллаһы боерса, бик елгыр, бик зирәк бала булырсың. Өлкәннәрне сөендергән баланы Аллаһы Тәгалә сөендерә, - дип, Әлфирәне кочып ала да шундый итеп чәчләреннән сыйпап иркәли, эрепләр китә инде. Аннары ул әле шундый матур сүзләрен әйтергә дә онытмый: - Бергенәм минем! Бәхет кошчыгым! Әлфирә шул чакларда үзен, күктәге мамык болытлар өстендә ятып, каядыр йөзеп баргандай тоя. Үзе дә түзә алмый, дәү әнисенең җыерчыклы кулларын кечкенә учларына кыса да калын пыялалы күзлек эленгән бит йомшакларын үбеп ала. Аңа да шулай рәхәт буладыр. Аның йөзе кояштай яктыра, җылына. Менә шуңа да инде Әлфирәнең дәү әнисенә гел дә булышасы, югалган әйберләрен табып кына торасы килә. Бүген ул, урамга чыккач та, нидер эзли башлады. Берәр нәрсәсен төшермәгәнме дип, Әлфирә, артына борылып, узган ун-унбиш адым арага күз салды. Тик дәү әнисе җиргә түгел, каядыр күккә карап тора һәм: - Бөтенләй дә дошманга әйләнде бу хәтер дигәннәре! - дип, сукрана-сукрана, кулларын алмаштилмәш маңгаена куеп, аннан нидер эзли иде. - Кая гына булды соң әле бу ай, шушында булырга тиеш иде ләбаса. "Ай" сүзен ишеткәч, Әлфирә дә карашы белән айны эзләде. Чыннан да, инде караңгы төшкән, ә күккә ай чыкмаган икән. "Кая булды икән ай", - дип уйлады Әлфирә, башка көннәрне гел Әлфирәгә ияреп йөри иде бит. Әле ничек кенә йөри иде, менә бу юл буендагы каеннар башына кунып та тора, әле йортлар артыннан, әле болытлар эченнән йөзеп кенә чыга һәм шулай кая барсалар да озатып йөри иде ай аларны. Шул ай бүген әллә кая киткән. Әлфирәнең дәү әнисенә айны бик тә табып бирәсе килә. Чөнки аңа моннан да зур шатлык булмаганын белә ул. Тик әллә нинди кич булды бу. Айны болытлар каплаган дияр идең, күктә өелешеп йөзгән болытлар да күренми. Йолдызлар да юк. Шулчак еракта, күкнең ерак бер куенында яктылык җемелдәп китте. Әлфирә дәү әнисенең кулларына ябышты: - Дәү әни, әнә ул, күрәсеңме, шул үсә дә ай була, - дип әйтеп салды. Тик дәү әнисе генә: - Юк, балам, ул - йолдыз, ул болай да зур инде, тик еракта булганга гына кечкенә булып күренә. Ай мондарак, якындарак булырга тиеш. Җиргә иң якыны ай бит, - дип сөйләнә-сөйләнә, күкне күзләвендә булды. Ай һаман табылмады. Әлфирә шулчак кояшны чакыра торган такмазаны исенә төшерде дә күңеленнән кабатлап карады. Бәлки, чакырсаң, ай да чыгар иде. - Кояшкаем, чык, чык! Тәмле ботка бирермен. "Юк, бу сүзләр айга туры килми шул", - дип уйлады Әлфирә һәм айны чакыру сүзләрен үзе уйлап табарга булды. Теленә мондыйрак сүзләр килде аның: - Ай, чык, чык, чык, - Чыксаң, сине күрермен... Ә нәрсәгә кызыктырып чыгарырга соң әле аны? Ай төнлә генә чыга, төнлә ботка ашамыйлар. Көмеш кашык та төнлә сатылмыйдыр. Чөнки төнлә кешеләр базарга да бармый. Әлфирәгә күңелсез булып китте. Дәү әнисенә айны табып бирер өчен, ул әллә ниләр эшләр иде. Кинәт исенә төшкән ачыштан кыз сикереп куйды: аның учында - беркөнне талдан алган нәни генә, йомшак кына, бердәнбер генә тал бәбкәсе! Бу мизгелдә аның өчен шушыннан да кадерлерәк бүләкнең булуы мөмкин түгел иде. Әлфирә учын ачып җибәрде дә такмакларга тотынды: - Ай, чык, чык, чык! Чыксаң, сине күрермен. Бүләк итеп мин сиңа Тал бәбкәсе бирермен. Тик яңа табылган чакыруны кат-кат кабатлап та ай чыкмагач, Әлфирәнең бик нык кәефе кырылды. Дәү әнисенең һаман айны эзли-эзли сөйләнүенә ачуы да килгәндәй булды. "Их, - дип уйлап алды ул шулчак, - күккә очып кына менәсе иде дә, айны дәү әнисенең каршысына тәгәрәтеп кенә китереп куясы иде". Тукта! Әлфирә булмастайны сораган чакта, дәү әнисе ни ди әле? Мин бит Аллаһ түгел, Аллаһтан сора, ди бит! Тик Аллаһ та, сәбәп иткәнгә генә насыйп итә, ди шул. Тагы ничек кенә сорап карарга икән соң? Ә менә әллә ниткән тылсымлы тәлинкәләр? Әлфирә тәлинкәләрне күз алдына китерде дә үзенең шул тәлинкәләрдә очучы булмавына үкенде. - Дәү әни, - диде ул уфтанган тавыш белән, - әгәр мин инопланетянин булып эшләсәм, сиңа айны чыгарып күрсәтер идем. Тик мин әлегә кечкенә шул... Дәү әнисе Әлфирәне кочаклап алды да, маңгаеннан чут-чут үбә-үбә: - Һай, рәхмәт төшкере бала! Болай булгач, чыкмый каламыни, чыгачак ул ай, әле өр-яңасы туачак. Ул бит, кешеләр бер-берсенә яхшы теләктә микән дип кенә, болытлар артына качып тора иде, - дип, туктаусыз сөйләнде дә сөйләнде. Әлфирә баядан бирле саклап йөрткән тал бәбкәсенең учында юклыгын аңлап алды. - Дәү әни, тал бәбкәсе... - дип еламсырады. Дәү әнисе: - Бигрәкләр дә яхшы, кызым! Айга бүләгең дә барып ирешкән икән. Болай булгач, без синең белән айны да, кояшны да югалтмаячакбыз! Бәхетле булачакбыз! - дип җавап бирде. Әлфирәләр өйләренә кайтып җитеп, ишектән кереп барганда, аларга күктән яңа туган ай елмаеп калды. Кызчыкка чакырып алынган ай кояштан да яктырак һәм дөньяда иң матур, иң серле ай булып күренде. Ә К И Я Т Л Ә Р Песи бәхете Түгел элек-электән һәм ул төшмәгән күктән, килмәгән ул читтән дә, куып чыгарылган өйдән бары зыян иткәнгә. Куылган ул авылдан Алмантай урманына, кара мыек, елтыр күз, исеме булган ПесПес. Исеме булган Пес-Пес, Басып йөргән, ди, кес-кес. Йоклаган җире - мамык, Ашаган тәмле балык. Ишегалдында - Акбай, Ул инде өйне саклый. Пес-Песне яратмаган, Тик серне таратмаган. Ау-ау, дигән Пес-Пескә, Хуҗа ни ди бу эшкә? Ә Пес-Пес, һаман да басып кес-кес, ачкан майлы чүлмәкне, ялап караган майны, үрелгән зур чиләккә тагы да сөт эчмәккә. Ак чиләк авып киткән, сөте түгелеп беткән. Чүлмәк төшеп ватылган, каймак җиргә ягылган. Аптырап калган песи, карана: "Юкмы кеше?.. Беркем юк", - диеп уйлый һәм дә шундый җыр җырлый: - Кеше юкта бу өйдә, Белегез, бер мин - хуҗа. Минеке - мае, сөте, Бәйләп куелган эте. Өрсәң дә тоталмыйсың, Һау-һаулап азапланма! Әллә май исе килә? - Миндәйләр синнән көлә! Хуҗасы эштән кайткан. Ишек бикле. Димәк, Пес-Пес өйдә тик йоклап яткан. Ә Пес-Пес тәрәзәне ачып чыга да керә, ачып чыга да керә. Акбай сизенеп өрә. Чоланга чыга хуҗа һәм дә шундый хәл күрә: ашалган май, сөт ауган. Бу хәлгә безнең хуҗа ачулана, пыр туза. Кергәндер, ди, күселәр, күрмәгәндә кешеләр. Чакыра да Пес-Песне, аңлатып бирә эшне: -Төнгелеккә ауга чык, бүген безгә каймак юк. Тотсаң шул явызны, - ди, - май булыр авызың, - ди. Ә Пес-Пес читкә карый, янәсе, ярый, ярый. Көн артыннан көн уза, ә Пес-Пес эшне суза. Тотылмый һаман күсе, ачудан туза кеше. Ышанмыйча Пес-Пескә, кайта бу беркөн төшкә. Тотып ала Пес-Песне, харап иткән бит эшне! - Аһ, кара күз, кара йөз! Инде җәзага син түз! Рәхәт тормыштан туйсаң, Мин сине өйдән куам. Коты качкан Пес-Песнең. Күрә: бик начар эше. Гаепле итеп йөзен, янә дә башлый сүзен: - Зинһар, хуҗам, хур итмә, моннан соң зыян итмәм. Үзем кагылмам һич тә, синең байлыгыңны, хуҗам, саклармын хәтта эттән. - Шундый вәгъдәләр белән хуҗа янына килә. Сыпыргалана, мырлый, бер минут та тик тормый. - Мыр-мыр, мыр-мырау, Бакчага төшкән кырау. Алмалар пешмәгәнме, Өзелеп төшмәгәнме? Күселәр килмәгәнме, Алмаларның, чияләрнең Кәүсәсен кисмәгәнме? - Ярар, - ди хуҗа, күнә. - "Төзәләм" дигәч шулай, уең үзгәргәч уңай, бер юлга гафу итәм, тагы беравык көтәм. Тагы китерсәң зыян, - ди, - тыңлап та тормыйм, куам. Үтә бер көн, ике көн. Пес-Пес онытмый сүзен. Тими каймакка, сөткә, хәтта күз салмый иткә, тик йомырка оядан әллә кая югалган. Тагы да үтә өч көн. Аңламый эшне һичкем: чебешле ак йомырка ватылган, җирдә ята. Тагы аптырый хуҗа, башына төшә нужа. Гаҗиз калып бу эшкә, тагы кайта бу төшкә. - Аһ, яшел күз, кара йөз, инде җәзага син түз! Үтәлмәгән әйткән сүз. Йомыркалар ватылган, кабык аска атылган. Хәтта чебеш анасын рәнҗеткән бу оятсыз. Йомыркадан чыкмаган, бер тамчы су йотмаган нәп-нәни чебешне дә хараплар иткән затсыз. Пес-Песне тотып алган, бер зур капчыкка салган, чыгарган шундый карар: - Мин сине өйдән куам, Үзең табарсың торак, Үзең табарсың азык. Яхшыга яман кылганга Өебез булсын язык. Пес-Пес ары да чапты. Пес-Пес бире дә чапты. Хәлдән тайды, өйгә таба кайтыр юлны тапмады. Хәле бетте, ачыкты. Көнгә өч мәртәбә түгел, бер ашарга тилмерә, монда, ахры, тычканнар да кызурак йөгерә. Эче ябыша эчкә, тота алмый бер тычкан. Йокларга яткан була, куркытучы табыла. Куяннан да курка ул, кошлардан да курка ул. Инде ни хәл итәргә, тоттым дигәч, тычканны да кошлар алып китәләр. Безнең хәйләкәр Пес-Пес ач, елап ята мес-мес. Шушы кадәр дә очсыз-кырыйсыз бакчада бер генә кеше заты да булмавына Пес-Пес тәмам гаҗиз калды. Ул үзен тәмле-тәмле ризыклар белән сыйлый торган хуҗасын, аны гел дә иркәләп кенә яшәткән хуҗа малаен гына түгел, инде ике аяклы бөтен затларны сагына башлады. Бүген Пес-Пес бик тә юан наратның ботагына менеп ятты да йоклап та китте һәм төш күрде: хуҗа малае Назыйм Бәдрәшбаш елгасыннан әле генә тотып кайткан ташбаш балыгы белән сыйлады аны. Әнә берсе, сикереп, кулыннан төшеп китте. Пес-Пес ташбашны тотыйм дип сикергән иде, шап итеп ботактан җиргә килеп төште һәм йокы аралаш, коты кубып, кире наратка үрмәләде. Үрмәләми кара! Әнә ул җирән тунлы җәнлеккә ни кирәк икән? Инде ничәнче көн шушы тирәдән китми. Тота-нитә калса, ул сиңа Акбай гына түгелдер. Ә кичә хуҗа сыерыннан да зуррак ботак-ботак мөгезле бер җәнлек чак эләктермәде үзен. "Ай-һай, кешеләрсез яшәүләре бигрәкләр дә авыр икән. Ни дип кенә шундый оҗмахның кадерен белмәдем икән соң, - дип сызланды Пес-Пес. - Әгәр дә өйгә кайта алсам, җылы урынга ята алсам, урлашу түгел, үзем тоткан күсе-тычканнарны да, үзем ашамый, хуҗама бирер идем", - дип хыялланды ул. Әмма кая инде андый бәхет... Казасына күрә җәзасы. Артык ямьсез кыланды шул. Гафу итәрлек кенә булмады. Пес-Песнең йоннары коелды. Тәмам йолкышка әверелде, бичара. Күз нурлары сүрелде, арык йөзендә, тычкан исен көтеп, мыеклары гына тырпаешып калды. Энәләре тәпиләренә кадалып торган нарат ботакларына сыенып, тагы бер төн уздырды Пес-Пес. Иртә белән исә аны тагы яңа фаҗига каршы алды: җир өстенә ап-ак итеп салкын кар явып киткән иде. Бу кадәр дә кайгыхәсрәткә, тормыш авырлыкларына түзә алмый, Пес-Пес елап җибәрде: - Песи-песи, песимен, Әй, сагынам кешене. Күсе дә тота алмыйм, Шушыннан китә алмыйм. Тәмам туңдым, талчыктым. Шулкадәр дә ачыктым... Бу кадәр дә елаучыны кызганып, шушы нарат куышында яшәүче Тиен Пес-Пескә дәшә: - Елама, мин сиңа иң эре, иң майлы чикләвегемне бирәм. - Шулай ди дә чикләвекне Пес-Песнең алдына ук китереп тә сала. Пес-Пес, кабып йотардай булып, чикләвекне авызына алса, чак тешләрен сындырмый. Инде ачлык өстенә алдану хурлыгы да өстәлгәч, Пес-Пес тагы да көчлерәк еларга тотына. Үзе туктаусыз такмаклый: "Мин таш ашамыйм, мин таш ашамыйм". Шулчак Пес-Пес нарат төбендә нидер кыштырдаганын ишетеп ала. Песи тизлеге белән шул кыштырдавыкка ташлана һәм бар урман җәнлекләренең котлары очарлык тавыш белән үкереп җибәрә дә, чөелгән туптай атылып, җиргә барып төшә. Каршысына энәдән генә торган олы йомгак килүен күреп, тагы да коты оча. Шушы энәләр өстенә ташланган икән бит безнең мактаулы аучыбыз, тычкан тотмакчы булып. Тәпиләре ут кебек яна. Шулкадәр күп энә кадалсын әле! Аның бит, берсе генә кадалса да, ничек авыртуын беләсез. Ә монда! Пес-Песне беренчедән - курку, икенчедән - авырту, өченчедән ачлык шундый хәлләргә төшергән. Инде аның урыныннан кузгалырлыгы да калмаган. Алай да, чак-чак телгә килеп, энә йомгагына кычкыра Пес-Пес: - Монда килмә! Мине тегәргә кирәкми... - Тинтәк, - ди моңа Керпе, - мин сиңа ярдәм итмәкче булам, "ачтан үләм" дисең бит. Мин кышка шундый да тәмле гөмбәләр җыеп куйдым, үзеңне сыйлыйм шулар белән, - ди дә Пес-Пес алдына бер кипкән гөмбәне китереп тә куя. Тик бер авызың пешсә, катыкны да өреп кабасың диләр бит. Пес-Пес гөмбәне иснәп тә, тешләп тә карый, әмма монысының да ашый торган нәрсә түгеллеген аңлагач, өметсез күзләрен кешеләр яшәгән тарафка текәп, инде тавышсыз-тынсыз кала. Тиеннең дә, Керпенең дә исләре китә: ничек инде шундый да тәмле ризыктан баш тартырга мөмкин, бигрәк тә ач булганда?! - Син кем? Кайсы урманнан килдең? - дип сорыйлар Керпе белән Тиен песидән. - Мин урманнан түгел, өйдән килдем, дөресрәге, куылдым, карак песи мин, - ди Пес-Пес. Үз гомерендә беренче тапкыр дөресен генә ярып әйтеп бирүенә үзенең дә исе китә. Тик тегеләре генә, берни дә аңламый, аптырашып торалар. Бичара Пес-Пес Тиен белән Керпедән бер ярдәм дә ала алмагач, инде язмышына күнеп, үләргә дә әзер булып беткәндә, куак арасыннан песинең үзенә дә бераз охшашрак күксел тунлы җәнлек килеп чыга. Аны төймә күз Тиен кычкырып туктата: - Кылый, ишетәсеңме? Бу җәнлек "ачтан үләм" дип елый. Без чикләвек тә, гөмбә дә биреп карадык, ул аларны ашамый. Бәлки, син аны кишер белән сыйлап карарсың?! Кылый сүзсез генә куак арасына чума да аннан бөрешеп беткән бер кишерне Пес-Пес алдына китереп тә сала. Әлбәттә инде, Пес-Песнең гомерендә дә кишер ашаганы юк. - Моннан бит ачыган сөт тәме генә дә килми, - дип, тагы елап җибәрә бахыр. Пес-Пескә куян да ярдәм итә алмагач, Тиен, үз куышында тынычлык урнаштырмакчы булып, аю янына бара: - Аю дус, - ди аңа Тиен, - йокыга талганчы тыңла әле: урманга бик тә сәер, бик тә иркә бер җәнлек килгән. Үзе "ачтан үләм" дип үкерә. Үзе без биргән ни чикләвекне, ни гөмбәне, ни кишерне ашамады. Бәлки, син бал белән сыйлап карарсың? Аю инде йокымсыраган булган, тик Пес-Песнең үкерүе аның да йокысын бозган. Тиен сүзен тыңлаудан бигрәк, үз йокысы хакында уйлый Аюхан һәм, кызганыч булса да, бер аш кашыгы бал алып, Тиен яшәгән нарат төбенә юл тота. Аюны өстән күреп торган Пес-Песнең куркудан тунындагы һәр йон бөртеге үрә тора. Бу сыер гына да, үгез генә дә түгел, тотып алса дип, куркуыннан эленгән ботагында аю киткәнче тын да алмый тора. Аю киткәч тә, тиз генә төшми әле ул. "Юк, юк, - дип сөйләнә Пес-Пес, сүтелгән зиһенен чак җыеп, - ашамасам ашамам, чабата ясамам, хуҗам әйтмешли. Шулкадәр дә куркыныч ерткыч авызына эләккәнче, шушы ботакта гына җан бирүең хәерлерәк". Шул арада Тиенкәй бал салынган кашыкны Пес-Пес алдына китереп тә җиткерә. Безнең песи кашыктагы балны ялап та алды, тешләре тешкә берегеп тә калды. Инде тәпиләре белән капкан балны авызыннан алмакчы була, тәпиләре йолкыш йоннарына ябыша. Бу бал дигәннәре дә песи ашы түгел икән дип, кара кайгыга кала Пес-Пес. Кайгыдан аның яшел күзләре дә шомырттай карала. Өйдә яшәгәндә, хуҗа малае Назыйм шушы бал сыманрак нәрсәне биргәне бар иде. Тик Пес-Пес аны кабып кына карый иде дә, сөт эчеп, исен дә, тәмен дә җуя иде. Ә монда ачлыктан комарланып капты да инде песи кадәр песи башы белән юынмый, чистарынмый утырсынмы! Буялган балны көч-хәл белән ярты көн буе ялап тазарынганнан соң, Тиенгә әйтә бу: - Рәхмәт инде, күршем, ашадым кебек, тик безнең халык мондый ашны ашамый, баллы ашап яшәми. Бу җавапны ишеткәч, Тиен белән Керпе дә ни әйтергә белмәгәннәр, шулай җырлап җибәргәннәр: - Бу нинди эш килмәгән, Бернинди эш белмәгән? Килмәгәч эш кулыннан, Урманыннан куылган? Тычкан тота алмаса, Башка чара калмаса, Кайтсын кире өенә, Торсын хуҗа көенә. Ишетә песи җырны, инде үзе дә мырлый: - Шулай итәр идем дә, Кайтып китәр идем дә, Кем мине гафу итәр? Кем мине кабул итәр? Өзелә җырның сүзе, йомыла песи күзе. Төш күргән кебек була, җанына җылы тула. Сыйпаган кебек була хуҗа малае Назыйм. Аһ, ди, акылдан языйм, монысы нинди төш тагын, ишетәме колагы: Назыйм аны чакыра, яратып карап тора. Куе томан эченнән карап тора хуҗасы, кызганып әйтә икән: "Менә дөнья нужасы шушы була, - ди, - Пес-Пес, әйдә, ботактан, - ди, - төш. - Ала җылы кулына, сала хәтта куенына. - Ишеттем, - ди, - сүзләрең, сүнгән елтыр күзләрең... Алып кайтам, - ди, - өйгә, яшәсәң минем көйгә". Тук булмагач, уй тукталмый, уйлана безнең Пес-Пес. Каршысында җирән Төлке көлеп утыра: "Төштөш!" Инде түзә алмый Пес-Пес, эндәшә җирән җанга: "Әй, син белмисеңме соң, кайларда яши кеше?" Ә Төлке белә, белә, Песидән көлә генә. Күчә бу хәйләсенә, туену гыйлләсенә. Болай башлый бу сүзен, хәтта йоммый да күзен: "Син беләсеңме мин кем? Исемем минем - Төлке! Мин үзем авылныкы. Бәлки, ишеткәнең бардыр: зу-у-ур Кисәк-Каенныкы". Мондый йөнтәс җирән ерткыч ничек булсын, ди, авылныкы? Песи әллә нишләгән, тик шулай да дәшмәгән. Хәйләне аңлап алган, Төлке бит сөйли ялган. Тик әйтмәгән бу уен, корырга булган уен. Әйткән, ди, ул Төлкегә: "Авылыгыз матурдыр, анда яшәгән кешеләр синең кебек батырдыр?" "Әйе, - дигән хәйләкәр, ә башында тик мәкер. Әйткән: - Авылга кайтып барам. Кунакка килгән идем берәүләргә, төгәлрәк итеп әйтсәк, кодагый бүреләргә. Ашагачтин, эчкәчтин, кәеф-сафа кичкәчтин, Сабантуена бардык. Анда бик биек колга, очында әтәч тора. Карасам, безнең әтәч! Колгага менеп киттем, әтәчне алып төштем. Әтәчне алып төшкәндә, бераз мәтәлеп киттем. Бөтен кеше кул чаба, әтәчем алдан чаба безнең авылга таба. Кайтып җиткәч сарайга, һушка килеп карауга, аңладым да аңлавын ачкычлар югалганын. Ачкычсыз кереп булмый. Мин бит анда тәрбияче. Төлке абый, кер инде, дип, бөтен тавыклар елый. Кайтырга кирәк инде. Ачкычны югалттым диеп әйтергә кирәк инде. Хуҗабыз кырыс кеше, аңлап бетермәс эшне. Сарайга керә алсам, тагы бер көлтә ачкычлар анда эленеп калган". "Шулай ит, - дигән песи, - бәлки, сизмәс тә кеше". "Моның өчен, - дигән Төлке, - ярамый болай йөрү, кирәк сарайга керү. Анда бар шундый келә: тавыклар төнгә элә. Әгәр син шунда керсәң, әнә шул бикле келәне элмәгеннән төшерсәң..." Пес-Пес әйткән: "Мин риза, тик минем эчем сыза. Ашамадым ничә көн, юлга чыгалмам шул мин". Төлке әйткән: "Кайгырма, син бит тычкан ашыйсың. Тычкан тота белми инде төлкеләрнең кайсысы!" Күп тә үтмәгән, песигә Төлке тычкан китергән. Тычканы селкенмәсә дә, Пес-Пес аңа сикергән. Төлке иртән китергән, китергән аңа кич тә. Тик песигә генә никтер хәл керми икән һич тә. Төлке бик аптыраган, янә дә хәйлә корган: "Минем вакытым бик тар, әгәр үзең атлый алмасаң, син миңа атланып бар". Пес-Пес тик шуны көткән. Төлкегә менеп атланып, авылга кайтып киткән. Пес-Пес әле тук түгел, башында уй юк түгел. Пес-Пес уйланып бара: "Бу минем хуҗама шулай явызлык юлын яра... Мин башка гомеремдә дә кыйлмам бер начарлык та, анысы хәлем бар барын, келә ачарлык кына..." Болар килеп тә җиткән, песи сикереп төшкән. Сикергән ул түбәгә, янә эчкә кермәгә. Тик чыккан бер тишектән, хуҗа чыксын ишектән дип, шакыган тәрәзәне һәм аударган әрҗәне. Өреп җибәргән эт тә, песигә шушы җитә. Хуҗа ишектән чыккан, утлы лампаны тоткан. Кетәктә шау-шу купкан, хуҗа эткә эш кушкан. Ычкындырган бәеннән. Ишек төбендә Төлке, эт кенә күргән көлке. Сикергән төлке өскә, менеп җиткән, ди, көчкә. Кысылып калган койрык, чыкмый хет күпме йолык. Койрыкны Акбай капкан, менә ичмасам капкын! Эт "тоттым" дип куана, Төлке "качтым" дип чаба. Ә койрыгы төлкесез, Төлкесе койрыксыз. Капкан Акбай койрыкны, хуҗа бирсә боерыкны, Төлкене өзәргәме, өзмичә түзәргәме? Хуҗа ала мылтыгын. Күрә Төлке юклыгын. Елмаеп сыйпый этне. Әйтә: "Койрыгын эзләп, төлке килер дип көтмә". Койма артында песи карап тора кешегә: "Андый иркәләүләр инде төшмәс безнең ишегә..." Тамды күздән яшьләре, инде нишләрмен диеп. Койма артыннан посып, йолкыш койрыгын кысып китеп барган Пес-Песне хуҗасы танымады. Шулкадәрле йолкыш песине кеше танырлыкмыни? Йомшагым, аппагым диеп, кулга алырлыкмыни! Тагын урманга инде, ниләр уйларга инде? Урманга килеп керде. Каршы очрады Бүре. Ике дә уйлап тормады, ул песигә эч серен сөйләп бирде: "Барган идем урманга Сабантуйда җырларга. Шундый итеп уладым. Миннән яхшы булмады. Көрәштә җиңгәннәргә - машина, мотоцикл... Ә җырда җиңгәннәргә бирәләр икән сарык. Менә язуын бирделәр, үзең ал, диеп, барып. Авыл читендә сарай, мине көтеп тора инде җып-җылы сарык апай". Аңлаган Пес-Пес эшне, теге көнне куркытканга, бу да алмакчы үчне. Эңгер-меңгер төшүгә, бераз күз бәйләнүгә, көн төнгә әйләнүгә, кайта Пес-Пес авылга, сарык исән чагында хуҗаны кисәтергә. Ә Бүрегә гомерендә дә күрмәгәнен күрсәтергә. Түбәгә менә песи. Йокларга яткан кеше. Көттермәде Бүре дә, килеп җитте бирегә. Йокы симертә эт тә, килмәс, диептер, бет тә. Ә безнең җырчы Бүре, кыяфәт шундый эре, түбәгә менеп җитте, эчкә үк кереп китте. Сикерде шулчак песи, Акбай өстенә төште. Шундый зилзилә купты, ишектән хуҗа чыкты: "Купкан нинди зилзилә, тагынмы килгән бәла?" Безнең җырчы сарайда, аңа дөнья тарайды. Сарайдан да чыгалмый, тавышын чыгару түгел, хәтта тын да алалмый. Эт шунда карап өрә. Хуҗа бу хәлне күрә. Сарай ишеген ача. Аһ, явыз чыгып кача! Шулчак хуҗа тагын күрә теге йолкыш песине, аңлый алмый бу песинең ни теләвен кешедән. Кеше, бәлки, ул песигә игътибар да итмидер. Пес-Песнең явызлыкларын һич тә гафу итмидер... Тагын китә бичара, бичарадан ни чара. Тагын да урман юлы. Аю очрый бу юлы. "Балга китеп барам, - ди бу, - авылдагы чүнниккә. Алып кайтам да бушатам өнемдәге чүлмәккә". Пес-Пес аптырап киткән. Кеше кадәр кешегә дә яшәүләр авыр икән. Төлке тавык алмакчы, Бүре сарык бумакчы, ә аю балга килә. Барысы да ала гына, ә кем соң бирә белә? "Их, - дип үкенә ПесПес, - йә, әйт инде, бу нинди эш? Мин дә һаман урладым, биргән белән туймадым. Нинди дә яхшылыкларга гел яманлык кылганмын. Урлатмыйм хуҗа балын, хәзер табам әмәлен!" Чаба Пес-Пес авылга. Килә Акбай янына. Танымый моны эт тә, хет әллә нәрсә эшлә. Сүзен чак әйтә Пес-Пес: "Безнең, - ди, - харап бит эш. Чүнниккә аю килгән, анда бал барын белгән". Инде хәзер Акбай да чүнниккә карап өрә. Хуҗа чыга ишектән, ул шау-шуны ишеткән. Этне чишеп җибәрә, эт артыннан йөгерә. Барып җитсә, ни күрә: умартаны аркасына салып, аю йөгерә. Песи тизлеге белән Пес-Пес аю өстенә сикерә. Коточкыч тавыш белән шундый итеп үкерә. Аю авызын ача, урманга кереп кача. Умартада бал тулы, урланмады бу юлы. Хуҗа җитешә шулчак. Җигеп өлгергән ул ат. Танып ала Пес-Песне, аңлый хуҗа бар эшне: Пес-Пес акылга килгән. Явызларның ни кылырга чамалаганын белгән. Ул коткарган Төлкедән, ул коткарган Бүредән. Тоткан аюның үзен, чак чыгармаган күзен. Исән умарта, сарык. Кетәктә җырлый тавык. Хуҗа килә аңына, килә Пес-Пес янына: "Яхшы эшкә юл ачык, башка, - ди, - йөрмә качып. Яхшы эшләрең белән җанны эреттең тәмам. Сыйпап ала сыртыннан, - ияр, - диеп, - артымнан". Шатлыгыннан Пес-Песе сикергәли, арбадагы хуш исле печәнне чәйни-чәйни, уйны уйларга бәйли: "Иң бөек җәнлек - Кеше, итмәм аңа хыянәт, килсә дә, - ди, - кыямәт". Бу төш түгел, өн икән, Пес-Пес бит кайтып җиткән. Савытында - ап-ак сөт, бәхетеңнән егылып кит. Хуҗага карый Пес-Пес. Хуҗа әйтә: - Сөтең эч! Көч-хәл белән сөт эчкәч, йомшак урынга күчкәч, тагы төш күрә Пес-Пес: гүя әйтәләр: "Төш, төш! Ник мендең син тәхеткә, ирешкәнсең бәхеткә..." Уянды да уйланды: "Чынлап шулай булганмы?" Төшеп йомшак җәймәдән, ул йоклады идәндә. Уянды да уйланды, тагы бер җырлады: - Монысы да бәхет икән, - Идән дә тәхет икән, Җанда булса дусларың, Кадерен белсәң барның. Песи-песи, песиләр! Дус булсагыз кешегә, Күселәрне тотыгыз! Караклыкны онытыгыз! Чын дус булсагыз кешегә, Матур булыр йортыгыз! Качак курчаклар Ышанырсыңмы-юкмы, мин сөйләп йөрмим юкны, үзе әкият, үзе чын, тыңлап кара әле син. Казан дигән калада, түгел ерак далада яшәгән, ди, торган, ди, Казан кызы - тәти кыз. Шомырттай кара күзле, үзе туп-туры сүзле, исеме булган Дилә, моны бар Казан белә. Яраткан, ди, әтисен, яраткан, ди, әнисен, әбисен һәм бабасын. Булган, ди, дуслары да, сайраган кошлары да. Тик булмаган нәп-нәни ул яратырлык бәби. Булмаган, ди, сеңлесе, тумаган, ди, энесе. Уйнаган курчак белән, йоклаган, курчак кочып. Таш курчак сөйләшмәгән, бер сүз дә эндәшмәгән. Күпме сораган Дилә, әйт, диеп, бер сүз генә. Курчаклар елмаймаган да, хәтта еламаганнар, исәнлек-саулык сорарга болар уйламаганнар. Ачуы чыккан кызның. Әле шулаймы, дигән. Курчак тулы кәрзинне алып чыккан урамга, өләшкән ул курчакларны малайларга-кызларга. Аннан кайткан өенә һәм утырып җырлаган моңлы татар көенә: - Әгәр дә аңласагыз, Кайтырга уйласагыз, Кайтырсыз әле чабып, Дилә апаны табып. К у ш ы м т а: Әгәр дә яратсагыз, "Апам", дип җан атсагыз, Мине барыбер уйларсыз, Сагынып, бер еларсыз. Ишетермен дә сезне, Ишекләрне ачармын. Тик шаярып качармын, Гафу, диеп, начар мин. Без качышлы уйнарбыз, Ә хәзергә уйлагыз: Өйрәнегез сөйләргә, Минем көйне көйләргә. Дилә көткән, ди, көткән, сәгатьләр, көннәр үткән. Кайтмаган бер курчак та, авыр булган шул чакта. Төшләр кергән Диләгә: "Нигә бездән баш тарттың, инде кемне яраттың? Юкка гына, юкка гына безне читкә тараттың". Исе киткән Диләнең, нишләп, дигән, белмәдем. Курчаклар сөйли икән, хәтта көй көйли икән. Инде ни хәл итәргә, әллә эзләп китәргә? Кайтмагач курчаклары, күрше кыз курчагы белән пешмәгәч борчаклары, чак тыеп күз яшьләрен, килгән кыз әнисенә, сөйләп биргән хәлләрен, белеп үзен жәлләрен: "Әнием, әни җаным! Мин бит хата ясадым, мин бит курчакларымны чит-ятларга ташладым. Кайтырлар дип уйладым, кайтмадылар, булмады. Инде төшкә керәләр, мине дошман күрәләр. Әнием, әйт, әйт инде, кайтсыннар курчакларым. Мин аларны, яратып, нык итеп кочаклармын". Аңлаган ана кызны, күпкә сузмаган сүзне. Әйткән: "Без көтеп карыйк. Көтеп, көтеп кайтмасалар, инде эзләргә барыйк". Тагын бераз көткәннәр. Инде берничә көн үткәч, эзләп чыгып киткәннәр. Көн бармаган, төн бармаган, болар бик нык армаган. Утырып трамвайга, килеп җиткәннәр "Ай"га. "Ай" дигәннәре - кибет, әкият дөньясы кебек. Анда - курчак, уенчык, теләгәнең алып чык. Шулчак менә тамаша: әллә Дилә саташа, Ләйсән белән Булаты каршысында лабаса! Күрмиләр дә Диләне, әкият сөйли Булат, ә Ләйсән тора тыңлап: "Яшәгән, ди, булган, ди, бик тә тәти бер Дилә. Инде хәзер ул Диләнең безгә ачуы килә". Ләйсәне дә кушыла, сөйли менә шушылай: "Яратмады ул безне, юмады битебезне. Инде елап эзләп килгән, сагынып икебезне. Кайтмыйбыз ла без өйгә, кирәкми безгә Дилә, безне алырга кибеткә әйбәт кызлар да килә. Китәбез алар белән". Дилә кинәт кычкырган: "Туктагыз, зинһар, - дигән. - Ташлап кына китмәгез, мине ялгыз итмәгез!" Диләнең кычкырганын, бәйдән үк ычкынганын әнисе күреп алган, тәмам аптырап калган. Дилә һаман кычкырган, еларга ук тотынган: "Әнием, әни, - дигән, - миңа нишләргә кала? Ләйсән белән Булатны башка балалар ала!" Аптыраган анасы: ни кылана баласы? Әй елый, үрсәләнә: "Әни, алып бирсәнә!" Алма тоткан бер кызга керпе якын ук бара. Инде бөтенләй Диләгә якынайганда ара, алманы керпегә биреп, керпене учына алып, ул кыз китеп үк бара. Шаяны-куяны да әйтерсең күрми аны. Кишер тоткан кыз кулына сикереп төште анысы. Әйләнеп китте дөнья, төште караңгы шунда. Ишетелде матур көй, курчаклар җырлый гүя: "Курчаклар сөйләшми, диеп уйлыйлар безнең хакта. Бүлмәдә тын торабыз без, кешеләр йөргән чакта. Без - курчаклар еламыйбыз, елмаймыйбыз, көлмибез, безне яратмаганнарны бар диеп тә белмибез. Кешеләр йокларга яткач, җан керә үзебезгә, сөйләшәбез, көлешәбез, яшибез үзебезчә". Ана хәлне аңлады, башка түзә алмады, Ләйсән белән Булатның, керпе белән бүзатның, куян белән муйнакның каршыларына барды: "Сез - дуслары Диләнең, мин бик яхшы беләмен, кичерегез сез аны, ул аңлады хатаны. Башка бервакытта да бармас ул хыянәткә, сезгә тугры дус булачак, җиткәнче кыямәткә". Күзләреннән кайнар яшьләр тәгәрәде Диләнең. Әйтте: "Әнием минем уйларымны укыды. Кичерегез мине, дуслар, сезсез миңа бик кыен". Диләнең сүзен ишетте Ләйсән дә, Булат та. Каршысына чабып килде куян, керпе, бүзат та. "Саумы, Булат! Саумы, Ләйсән! Керпем, куян, бүзатым", - дип кочыплар алды Дилә. Ул хәзер инде белә: курчаклар сәлам бирә. "Дилә апа, сау, - диләр, - шатлыгыбыз тау", - диләр. Йоп-йомшак керпесе дә, тиктормас куяны да утыралар куенында, чыгарга уйламый да. Акбүзат койрык болгый, өйгә кайтырга уйлый! Яңгырый тагы да җыр, кушылып җырлыйкчы бер: - Дуслар белән яшәү ямьле, Дуска хыянәт итмә! Дусларың синнән китмәсен, Син дусларыңнан китмә! Курчаклар кайткач өйгә, һаман шул матур көйгә җырлый-җырлый, безнең Дилә дусларга урын җәя. Җылы юрганын ябып әйтте татлы сүзләрен, йокыга талды курчаклар, йомып арган күзләрен. Без дә тыныч йокы телик Диләгә дә, сезгә дә. Ташланган курчак-куяннар күренмиме күзләргә? Курчаклар җыелганмы, машина-атлардан йөкләр бушатып куелганмы? Сез тыңлыйсызмы һаман? Әкият шушында тәмам. Нарат нигә энәле? Нарат нигә энәле? Башка агачлар шикелле, яфрак ярса булмыймыни? Юк икән шул. Наратның энәләргә батып утыруының олы сере бар икән. Әллә кайчан, әле җирдә Әлмәндәр карт та булмаган, минем әби "Әл-ислах"ны да белмәгән, әле кеше бер-берсеннән көлмәгән заманнарда, имеш, нарат агачы яшелдән дә яшел, нәфистән дә нәфис, талгын гына җилгә дә усак яфрагыннан да битәр калтыранып тора торган, кәрлә йөрәге кадәр генә яфрак яра торган булган, ди. Нарат ул заманнарда да үсә торган булган, ди, кояшка карап. Нур агымының шифасында коенып, җанына кайнар хис җыеп кала икән дә, салкын кар-бураннар килеп тиюгә, нәни яфракларын җиңелчә генә төрә төшеп, керфек каккан ара гына йоклап ала икән. Аз гына кояш елмаю белән, яшел энҗе керфекләрен ачып, шаулый-шаулый, кояшка таба үсә дә үсә икән. Бу озак вакытлар шулай дәвам иткән. Әмма бермәл шундыйрак хәл булган, ди: башкаларыннан алдарак дөньяга туган бер Нарат егете үсеп буйга җиткән. Урмандагы барлык агачларны узып, кояш янына иң якын килгәне ул булган икән, ди. Һәр таңда кояшның тәүге нурларына яшел ботакларын селкеп, ул сәлам бирә, таң җилләренә сыгылып-бөгелеп, ул бии, еракларга-еракларга ишетелерлек итеп, ул җырлый икән. Нарат егетенең гүзәллегенә, ташып торган шатлыгына тирә-юньдә сокланмаган агач, тереклек калмаган. Ләкин көннәрнең берендә Нарат егете үзенең башкалар уйлаганча ук бәхетле түгеллеген, күңелен нидер борчып, зиһенен нидер томалап торганына төшенә башлаган. Инде аны йомшак җилләр дә сөендерми, хәтта кояш нурлары да аңа элеккечә якты тоелмый икән. Күңеле туктаусыз нидер эзли. Озак-озак текәлеп, көннәрен - кояшка, төннәрен ай-йолдызларга карап тора. Хәсрәтеннән яфраклары карасуланып, кәүсәсенә сары йөгерә наратның. Һич эзләгәнен тапмый икән. Тик ул үзенең эзләгәне күктә түгел, ә җирдә икәнне генә берничек тә аңлый алмый икән. Шундый моңсу көннәрнең эңгер-меңгер төшкән бер мәлендә, ул үзенең тамырларына нинәрсәнеңдер йомшак кына кагылуын тойган. Әллә нинди, моңарчы бер дә таныш булмаган хис биләп ала моны. Аның йөрәге авыр да, рәхәт тә дулкыннар эчендә йөзә башлый. Гомер буе кояшка омтылып, бер генә тапкыр да җиргә күз салмаган Нарат егете, карашын түбәнгә юнәлтсә, йөрәген чак кына төшереп җибәрми кала: аның белән рәттән күргән күз ышанмас, әйтергә сүз табылмас дәрәҗәдә гүзәл сынлы ап-ак каен үсеп утыра, ди. Нәфистән дә нәфис, юкадан да юка туз күлмәге йомшак җылы җил кагылганда да гаҗәеп моң чыгарып җырлап тора икән. Яфраклары әйләнәсендәге типтигез сырларының кояш нурларын сындырып, яшел алмаздай нур чәчүе Нарат егетенең һушын алган. Таралган зиһенен, сүтелгән хисләрен көч-хәл белән кальбенә җыеп, Нарат егете Каен кызына эндәшә: - Аксылу, син кем? - Мин - каен, синең җирдәге аең, - дип җаваплый каен, бөтен кәүсәсе буйлап аккан сут чишмәсе белән челтерәп. Нарат егете Каен кызына озак сүз куша алмый газап чиккән. Бар көчен элеккечә югарыга үсүгә юнәлтмәгән ул, каенга якынрак торырга тырыша икән. Шулай ныгый, юаная бара нарат. Сабыр төбе сары алтын булса да, сабыры төкәнә наратның. Сак кына түбәнгә карап, ак гүзәлгә серен чишәргә була. Шулай буранлы кышның бер җылы төне икән. Айның болыт арасына кереп киткән мәлен көтеп торып, Нарат егете Каен кызының иңенә үзенең яшел кулын салган. Кышкы йокыга талып утырган каен сискәнеп киткән, ди, әмма сүзен әйткән, ди: - Мин бит әле йокыда. Бөреләр дә уянмаган, җырлар җыр уйланмаган. Нарат исә, кайнар хисләреннән башы әйләнгән хәлдә, чак-чак пышылдап кына әйтә алган шуны: - Сылу, яратам мин сине... Ләкин ни гаҗәп: Каен кызы, нарат уйлаганча, бәхетеннән бөгелеп тә, хисләреннән түгелеп тә китмәгән, ди. Каен алган, ди, кулына җил тарак, тараган, ди, бөдрәләрен, күк көзгегә карап. Әйткән, ди, наратка: - Син, нарат, мине яратма. Кара әле - мин акмы? Тик шартымны үти алган мине сөяргә хаклы. - Уф! - дип авыр сулаган нарат. - Зинһар, әйт шартыңны?! Үтәргә бирәм антымны! Әйткән, ди, шулчак каен: - Минем санаулы көн генә яшел күлмәкле аем. Тун тегеп бирче кышка, яшел торырмын кыш та! Моны ишеткән нарат калган, ди, бик аптырап. Нарат егетенең иңнәренә күкнең болытлары авып төшкәндәй булган, беләкләре шулкадәр авырлыктан җиргә сыгылганнар, яшел бармаклары гына тырпаешып калган. Әмма Нарат егетенең Каен кызына мәхәббәте бар зурлыклардан зур булган. Ул көне-төне йокламый, сөйгәненә ничек итеп тун тегү турында уйланган. Тик күпме кыйлса да уй-гамәлен, белә алмаган ул тун тегү әмәлен. Дәшеп караган башта ботактан ботакка кунып сайраучы кошка: - Кошкай, ничек итеп тун тегәргә Каен кызына кышка? - Искән җилгә сүз кушып караган, җан гынасын ачып: - Син гизәсең дөньяны, син күрмәгән эш бармы! Беләсеңдер син, бәлки, ничек тегелә кием? - Кулларын күккә сузып, кояшка ялварган нарат: - Әй яктылардан якты, җылылардан җылы, бармы берәр юлы? Шулай җавапсыз мәхәббәт газабыннан ыңгырашып утырганда, нарат үзенең кәүсәсенә кемнеңдер чиртүен ишеткән. Караса, мамык койрык, төймә күз нарат кәүсәсе буенча үрмәли җитез-җитез. Уйлаган нарат болай: "Тиеннең туны кебек булса әгәр тун тегеп, булыр идем чын егет..." - Әйтче, - дигән, - әй, Тиен, ничек тегелә кием? Тиен исә, куе керфекләрен тертләтеп, ялтыр күзләрен уйнатып, аз гына уйлап торган, үзенчә план корган: - Әйтәм, - дигән, - әгәр дә оя бирсәң кәүсәңдә. Нарат берсүзсез риза булган. Тырыша-тырыша, кәүсәсендә нәни куышлар калдырып үсә нарат. Яши дә башлаган Тиен, уңайлы берсен карап. - Инде әйт, - дип ялварган, ди, нарат Тиенгә, - ничек тиенергә синекедәй киемгә? - Ә үзенең күзләрендә - сары энҗе яшьләр, ди. Каен кызы яз саен ямь-яшел керфекләрен сирпеп карап тора наратка, ничек инде шулкадәр дә гүзәллекне яратма! Кыш җиттеме, соргылт үтә күренмәле генә күлмәгенә урала да Каен кызы моңсуланып кала, Нарат егетенең йөрәгенә тагы-тагы ут сала. Тиен вәгъдәсендә торган. Әйткән ди: - Тун тегәргә энә белән тире кирәк. Тагы да тусырдабрак типкән наратта йөрәк. Әйткән, ди: - Зинһар, өйрәт аларны, энә белән тирене - кайлардан алмак кирәк? Чук колак уйлаган, ди, Нарат егетенә бер сүз әйтер урын да куймаган, ди. - Энә - Керпедә, тегү эшендә энәне алыштырмый берни дә. Нарат тагы көткән. Көткәнен белгәндәй, яныннан, шыштыр-шыштыр гына итеп, бер дәү Керпе үтеп бара икән. Нарат чак язмаган һуштан, ашыгып, Керпегә сүз кушкан: - Керпе, керпе, зинһар, хәлемә керче, Каен кызына тун тегим, миңа энәңне бирче! Керпе исә очлы борынын чөеп кенә әйтмәсенме: - Юк, булмый. Туганда, мин дә энәсез идем, яшәп карагач, энәле тун кидем. Чөнки дөнья катлаулы, анда көчле мактаулы. Ә мин исә кечкенә, энәләрсез калдыммы, саклана алмыйм һич кенә. Бүресе дә, төлкесе дә, аю - адәм көлкесе дә, эте дә, еланы да тешләп, тибеп карыйлар, сызлый, әрни яралар. Минем күпме туганнарым шулай һәлак булганнар. Кирәксә энә, шөйлә үз яфрагыңнан көйлә! - Ничек? - дип ялварган нарат. Керпе тагы борынын күккә чөйгән: - Тамырларыңда җылы өн бирсәң әйтәм, - дигән. 