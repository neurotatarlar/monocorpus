Дөнья гөрләп торганда, тормышның шул ягы аптыратмасын иде дә соң! Украинадан Мәрзиягә күчтәнәчкә йодрык-йодрык хуш исле "Антоновка" алмаларын алып кайткан идем. Кечкенә түгәрәк галанка мичле, тимер сәке белән өстәлле, сандык хәтле кысан бүлмәгә икебез көчкә сыйдык.
Табын әзерләп, очрашу хөрмәтенә хуҗабикәне дә утырттык. Ләкин сөяркәсе белән ызгышып йөргән марҗага минем яшь татар кәләшем, гаебе булмаса да, кай ягы беләндер ошамады. Әллә балага узар дип курыкты инде. Фатирга кертүчеләрнең балалы гаиләләрне җеннәре сөйми бит. Әллә җепшек Питер һавасы килешмәүдән тамагын кыргалап йөрүеннән шикләндеме? Башта үзе тәкъдим итсә дә, савыт-сабаларына орындырмый башлады. Үз савытларыбызны юнәтеп өлгермәгән идек шул, юнәтерлек чамабыз да юк иде әле. Аннары, уйлавымча, минем белән үзе дә шаярырга өметләнгән, болай тиз өйләнермен дип уйламаган бугай ул. Һәрхәлдә, миңа шулайрак тоелды. Гади генә татар кызына офицерны күпсенүе дә ихтимал... Кыскасы, көннәрнең берсендә ул безгә яңа урын эзләргә кушты. Әйтергә генә ансат, ике миллион ярымлы шәһәрнең өчтән бер өлеше диярлек хәрбиләр, укучылар. Бик сирәкләренең генә фатирлары бар. Казармаларда, тулай торакларда һәм кеше фатирларында вакытлыча бүлмә-почмак алып яшиләр. Ә алардан гайре дә укучылар, студентлар һәм завод-фабрика килмешәкләре бар бит әле. Үзәкләргә үтте инде бу фатир мәсьәләсе! Балалы Чурин кебекләр моны тулысынча татымый калды, чөнки икенче курстан соң аларны тулай торакка урнаштырдылар. Хәмбәлгә дә, Васфига да шунда бүлмә бирделәр. Тулай тораклары Литейный күпер янында гына, элекке патша казармаларында. Анда ни 400 сум түлисе түгел, ни һәр адымыңны күзәтеп торучы хуҗа юк! Бу юлы, байтак эзли торгач, мәшһүр Малков базарында Тамбов урамыннан аена 400 сумга коммуналь фатирның бер бүлмәсен көчкә юлладым. Анысы Мәскәү вокзалын ураган Обводный канал артында, шәһәрнең икенче ягында. Ераграк шул. Трамвайның дыңгылдавы башка тия. Анысына чыдар идең дә әле, бүлмәсе кандалалы булып чыкты. Ленинградның шул каһәр төшкән нәселле канечкечләре юньләп йокы күрсәтмиләр. Төне буе хәләл тәннән хәрәм табып, усал этләр урынына талыйлар! Шундый кечкенә хәерсез сасы нәмәстәләрнең кеше тиресенә ничек тешләре үтә диген? Дуст сибеп кырып бетердем дигәндә генә, тагын әллә кайлардан кереп тулалар. Кат-кат ябыштырылган обой аслары да аларныкы!.. Десантчылар сыман түшәмнән үк яткан урыныңа сикерәләр! Йорт урыны болай ярыйсы үзе. Завод-мазарлар юк, тыныч. Йорт каршында тимерьюлчыларның мәһабәт Мәдәният сарайлары - графиня Панинаның шактый төсен югалткан ике катлы (ярым подвалын исәпкә алмаганда) йорты. Киң баскычтан менүгә, икенче каттагы холлында узган заманның берничә гүзәл мәрмәр сыны тора. Иң кызыгы - Гамлетныкы. Ул шамакай Йорикның баш сөяген тотып, гаҗәпсенеп безгә текәлгән. Бөек В. Шекспирның атаклы әдәби каһарманын менә кайда очраттым! Шекспирны мин Габдулла Тукайны, Александр Пушкинны яраткан кебек яратам. Без кичләрне шул сарайга кино карарга кергәләдек. Эрмитажга, Рус, Суворов һәм Медицина музейларына да барып кайттык. Хуҗа - тол хатын, җиткән кызы бар. Ит комбинатында эшли. Итсез тормый. Урлауның җайәмәлләрен таба кебек. Үзләре икенче бүлмәдә. Бүлмәбез җылы, батарейлары кызу. Тормышыбыз мактанырлык түгел. Өйгә салып җибәргәч һәм фатирга түләгәч, акчабыз очын очка ялгарга көчкә җитә. Мохтаҗлык кәефне кыра. Мәрзиянең бертуктаусыз күңеле болгана. Юньләп ашый алмый, йончып бетте. Сәбәбен беләм. Куаныр урынына көенергә туры килә. Саулыкка туймагач, балага узуы авырга төшә... Кичен, академиядән кайтышлый, аңарга әчкелтем-төчкелтем туңдырылган җиләкҗимеш юнәтергә тырышам. Тик файдасы аз шул. Аннары, алар белән генә туклана алмыйсың бит.
Балага узган хатыннарның токсикоз һәм эклампсия чирләре булгалый. Мәрзияне кызганам, кайчакларда исә арып-талып кайткан җаныма җитә кала - ачуым чыга. Акча җитмәү сәбәпле, саулыгы чамалы гына булуына карамастан, ирексездән, бераз декрет акчасы да булыр дип, тукымалар эшкәртүче фабрикага эшкә керде. Бу бик авыр, цехлары эссе, шау-шулы һәм тузанлы. Тукыма станоклары һәм зыр-зыр әйләнгән орчыклар артыннан өлгерергә кирәк. Төнге сменага да чыгарга туры килә. Кем уйлап тапкандыр бу төнге сменаны? Йокысы килгәндә, кеше ничек юньләп эшли алсын ди? Илебездә байтак кына авыр эшләр хатын-кызлар җилкәсендә шул. Хәлем булса, эшләтмәс идем кана! Эштә, тузан өермәсендә тирләве сәбәпле, култык астына эт терсәге чыкты. Аның белән байтак интекте. Үзем дәваладым. Ни әйтсәң дә, зарарлы производство инде. Декрет ялына чыкканчы түзә алса ярар иде! Стажы да, акчасы да бераз булыр иде... Кала акча сөя. Ләкин җеп кайда нечкә, шунда өзелә шул. Авырлы, әкрен Мәрзиям сменасындагы кызу марҗага ошамаган. Ачуы кабарып, тегесе бар көченә хатыным өстенә авыр кул арбасын этәреп җибәргән. Арба Мәрзиягә килеп бәрелгән. Һаман да шул этлек галәмәте... Хәерле булсын, нидә хикмәттер, татар булгангамы, хатынымны кайда да өнәмиләр. Әлбәттә, мондый хәл мине куандырмый. Шуның белән генә эш тәмамланса икән! Теге арбаның эчкә орынуы зарарсыз узмады. Таң алдыннан эченнән кан саркый башлады. Бер килсә килә бит ул. Кара кайгыга батып, Академиянең гинекология клиникасына киттек. Анда исә, өметебезне өзеп, баланы төшерергә кирәген әйттеләр. Бер бәхетсезгә гел бәхет юк. Олы каза бу, ахыры ни булыр... Безнең, гаепсез гаеплеләрнең, ара киеренкеләнә бара. Таягының чукмарлы башын язмыш иң әүвәл Мәрзиягә орса, икенче очы миңа да тими калмый. "Бер уңмасаң, гел уңмассың!" - дигән мәкаль исемә төшә. "Бусыннан да уңмадым, ахры!" - дип, эчемнән генә сызам... Күңел сүрелеп, Мәрзиядән дә әкренләп күңел кайта башлады. Кинәт кабынып киткән мәхәббәт шуның белән сүнәр микәнни? Бер уйласаң, эчкерсез Мәрзиянең монда ни гаебе бар инде? Ләкин үземне дә гаепли алмыйм. Хискә бирелүчән шул мин. Адәм психикасы бигрәк нечкә һәм үтә катлаулы нәрсә ич. Бигрәк кызганыч, саулык ягыннан хатынымнан уңмадым. Хәер, ятим үскән баланың нинди саулыгы булсын ди? Мин аны да, үземне дә жәллим. Үземне бәхетсез дип саныйм. Аһ, барча кешеләр дә бәхетле булсалар икән! Гөнаһ шомлыгы сыман, берсеннән-берсе килеп чыга тора! Мәрзиянең кайбер гадәтләре дә ошамый башлады. Атасыз-анасыз, тиешле тәрбия алмый үскән кызның, билгеле, кимчелекләрен табарга мөмкин. Бердәнбер кояш хәтле кояшта да таплар бар ич. Аннары кешегә яраклашуы да ансат түгел. Мин моны үзем кичереп беләм. Ә Мәрзия исә минем зәвыкларымны да белеп бетермәгән, күнегеп тә өлгермәгән, тәҗрибәсе дә юк. Шулай булгач, арабызның бозылуы табигый иде. Очкыннан янгын кабына. Моның өчен нәни генә сәбәп тә җитә кала. Ә сәбәпләр бар. Миңа, максималистка, алар саллы һәм бик җитди булып күренәләр.
Килешмәгән гадәтләре гомер азагынача төзәлмәслек булыр кебек тоела. Тормыш күрмәгән япь-яшь кызны үзем белән чагыштырып, үз аршыным белән үземә тиңләштереп маташам... Һәрхәлдә, тырышса да, Мәрзия минем кебек була алмый ласа. Әлегә мин менә шуны аңламыйм һәм аңларга да теләмим. Без ирләр - эгоистлар. Мәрзиянең тере җан буларак ни кичерүен исәпкә дә алмыйм!.. "Сукыр булдым микәнни, ничек боларның берсен дә күрмәгәнмен?" - дип, үземне үзем битәрлим. Ихласың кайтып бизә башласаң, чебен хәтле кимчелек-җитешсезлек тә фил хәтле күперергә мөмкин икән ич!.. Югыйсә миңа белергә кирәк иде: адәм фәрештә түгел. Берәү дә һәр яктан камил була алмый. Шулай да тырышып карыйсы иде... Ләкин холык дигән үҗәт нәрсә гел үзенекен итә. Аңарга, "тыел" дип, артыгын боерып булмый. Печтик кенә сәбәп тә ачуымны чыгара, ә Мәрзия исә арабызны җайлый белми, җайлашырга өйрәнмәгән. Яшь шул әле. Сүрәнәеп, йомылып йөри бирә. Шулай чүмәлә өстенә чүмәлә өелә торгач, бөтенләй сөйләшми башладык. Җитмәсә, әнием каты гына чирләп киткән. Теш казнасы һәм өч тармаклы нервысы үтереп сызлый икән. Бернинди дәва ярдәм итми, ди. Көтелмәгәндә бу чире каян килеп чыккан тагы? Әни өчен дә борчылам. Беләм, әгәр дә ул нерв һәм Гассеров төене сызлап китсә, дәвалавы бик кыен. Бөтенесе дә берьюлы бергә төелде: бик җитди, үтә җаваплы алтынчы курсым (гомеремнең төп максаты), Мәрзиянең сафтан чыгып баруы, әнинең авыруы һәм акча мохтаҗлыгы... Түземлегем төкәнә, тәкатемне тота алмыйм. Өстәвенә, иске кәгазь акчаларның бәяләрен, ун мәртәбә киметеп, яңаларына алмаштырдылар. Яман гадәтләренә кергәнчә, чукынган "юлбашчыларыбыз" бу юлы да халыкны алдадылар, чөнки кибет һәм базар әйберләренең бәяләре ун тапкыр кимемәде бит! Бераздан яңа акчаларның да дәрәҗәсе тиз төшә башлады. Шуларның барысын да исәпкә алганда, төшенке халәтемне аңлау кыен түгелдер. Миңа бу җитә калды. Ашыгып өйләнеп тагы ялгыштым, ахры. Ашыгып эшләнгән эш яхшыга китерми шул. Шулай гомерем буена миңа ялгышырга язган микәнни? Гомумән, бер дә ялгышмый яшәргә була микән ул? Тагын җавапсыз сораулар... Тормыш җитди мәсьәләләрен һәм җан көйдергеч сорауларын куеп кына тора. Уйлан, кыймылда, эзлән генә, бәндә! Кайчакларда Валяны исемә төшерәм. Мәрзияне аның белән чагыштырып карыйм. Анысы ягымлырак, елмаючан, низагны уен-көлкегә әйләндерә белә иде. Мәрзиянең шул яклары җитми. Аннары, ул татарча укымаган, ана теле уртаклыгыбыз чамалы гына... Валяны исемә алам да сагынам. Хәтта татар телен дә өйрәнә башлаган иде бит... Урамнарда очратам да, йөрәгем сулкылдап куя. Әллә юкка аерылдым инде? Аерылдым да бетте-китте генә түгел икән шул! Аз булса да, бергә күпмедер гомер ителгән, күнегелгән, тирән эзе калган. Бала чагында ук рәнҗетелгән ятимә түгел иде ул. Ә бусы белән бик аз тоз ашалган әле. Бер-беребезгә ияләшеп-күнегеп тә өлгермәдек. Ашыккан - ашка пешкән, дип, белеп әйткәннәр шул... Мәхәббәтебезнең гомере шундый кыска микәнни? Беренче сынауга да түзмәде... Тагын шул Сабир абыйның әтигә сөйләгәне искә төшә. Бик акыллы, тәҗрибәле зат булган ул. Бездә, әти белән әче бал эчеп һәм җиз кураенда елатырлык көйләр уйнап алганнан соң, дулкынланып, болай дип әйткән иде: "Габдрахман дускай, кайчакларда Гарифә белән без бер урында дүртәүләшеп кунабыз!" Әти, гаҗәпсенеп: "Ничек алай?" - дип сорады.
"Үпкәләшкән чакта Гарифәм: "И, минем беренче ирем исән булса!" - дип уфтанып, әйләнеп ята. Ә мин эчемнән генә: "И, минем беренче хатыным исән булса!" - дип көенәм. Билгеле, мин бу сүзләргә читтәнрәк, сиздермичәрәк колак салып утырам. Зурлар арасына кысылу юк. Менә хәзер үзем дә Сабир абый хәленә төштем. Инде бер урында "өчәү" ятабыз. Ә бәлки, Мәрзия дә тормышка чыгуына үкенәдер... Үзен сагына башлагангамы, беркөнне "Гостиный двор" ягына барганда, кинәт Валяны очраттым. Яңа тәңкә кебек ялтырап елмая. "Менә үземә нутрия якалы яңа бишмәт сатып алдым әле!" - ди. Аннары әкрен, үзгәргән тавыш белән болай диде: "Өйләнгәнеңне ишеткәч, башым әйләнеп егыла яздым. Ни булды дип сорыйлар, әйтә алмыйм. Нишләдең син, тилергәнем?" Соңгы сүзләрен әйткәндә еламсырап ук җибәрде. Өстемә кайнар су сиптемени! Аерылсак та, миннән өметен өзмәгән икән ләбаса. Булыр икән елга тиң мизгелләр! Эш узгач кына акылга киләбез шул. Үкенү һәм кызгану хисләре, укмашып, берьюлы җаныма ябыштылар. Әйе, мин тиле шул һәм бүтәнчә була да алмыйм бугай. Менә шулай тормышыңның бик авыр чагында якын кешең очрап, җәрәхәтле йөрәгеңә тоз салсын әле! Андый шомлы чакларда якыннарың төшкә дә керә. Шундый төшләрне ничек һәм кай якка юрарга да аптырыйсың. Зираттан кайтучы кеше кебек, моңаеп барам. Мине гаепләргә, зинһар, ашыкмагыз. Валя белән биш ел чамасы гомер ителгән, ә Мәрзия белән беренче ел гына. Ул әле миңа ияләшеп тә бетмәгән һәм җан җылысын кирәгенчә бирә алмый... Мәетләр һәм узган гомер тереләрнең аягын богаулап тотып торалар, ә яңа буыннар, искеләрнең иңбашларына менеп, югарыга омтылалар, дип, борынгы юнаннар тикмәгә генә әйтмәгәндер инде. Бу - гомер фәлсәфәсе. Узган гомернең, истәлекләрнең тәэсиреннән тиз генә арынып булмый икән. Ә бәлки, бөтенләй арынырга кирәк тә түгелдер... Хәтерсез кеше тулы акыллы түгел ич ул. Менә шул шомлы очрашудан соң тагын үзгәрә төштем. Тамчы тама-тама ташны тишә... Сөмсерем тәмам коела башлады. Мәрзиядән күңелем һаман сүрелә бара. Беләм, аның монда гаебе бик аз. Ихтыярсыз үзем шундый җан корыткыч бәндәгә әверелдем. Болай үзеңне һәм башкаларны изалавыңның бернинди мәгънәсе юк. Ләкин эчеңдәге әллә нинди аңлаешсыз куәтле көч, киреләнеп, үзенекен кыла бирә. Бу кадәр куәтле хисне җен-шайтан коткысы диләр инде әллә? Әйе, киреләнеп, кеше үз-үзенә дошманга әверелә ала икән. Ни һәм кем кирәк соң миңа? Үземне-үзем аңлый алмыйм. Ник болай өзгәләнәм? Нихәтле чәбәләнсәң дә, барыбер идеалыңа ирешә алмассың. Шуңа күрә ул бәллүр идеал да. Әлбәттә, җан тынычлыгы кирәк. Тик анысы да үзеннән-үзе тумый лабаса. Сәбәбе һәм шартлары булырга тиеш. Нәкъ менә шулар җитми дә инде. Хикмәтле боҗра яки лабиринт эчендә адашып әйләнәм түгелме? Үземне-үзем аңлый, бер йөрәккә дәва таба алмагач, кешеләрне ничек дәвалармын соң? Әйткәннәр бит: "Табиб, башта үзең савык!" - дип. Ничә мең еллар буена нинди генә фәлсәфәчеләр һәм галимнәр төпченеп өйрәнгән, әмма "кеше" атлы җан иясенең серен ачып бетерә алмаганнар шул. Әнә Ленинградта, Бехтеров исемендәге махсус ми институтында илле елдан артык ми һәм психика серләрен күмәкләшеп өйрәнсәләр дә, нәтиҗәләре ташка үлчим генә.
Ирексездән Джонатан Свифтның сатирик Лапу "галимнәре" искә төшә. Без теләгәнчә, ми серләре ачылмаса да, акыллы роботлар уйлап чыгарсалар да, кешене алар беркайчан да алмаштыра алмаслар. Аларда барыбер адәм хисләре булмаячак. Ә хиссез акыл - җансыз нәрсә ул. Кеше - Галәмнең иң катлаулы җан иясе. Эволюциянең асыл таҗы. "Йә, Кеше бул инде", - дим. Аннан: "Була алырмынмы?" - дип, үз-үземә сорау бирәм. Тырышып карармын, көчем җитсә. Мәрзия, савыгып, янә эшли башлады. Бу юлы яңа урында, данлы "Светлана" фирмасында. Ә минем тагын да кызурак көннәрем килеп җитте - диплом алдым, дәүләт имтиханнарына җиң сызганып әзерләнер вакытым... Бик авыр, алты ел укуымның очланып баруы дигән сүз бу. Арабыздан хәерсез кара мәче узды мәллә? Бер кәлимә сүз катмыйбыз. Мәрзия турсаеп йөри. Мондый очракта якынлашып та булмый. Бер-береңә баш бирмәгәндә, нинди якынлашу булсын ди? Нинди генә хәл килеп чыкмасын, ни генә булмасын, һаман беренче хатын белән чагыштырасың һәм икенчесенең җитешмәгән якларын ачыграк күрәсең. Бер ятакта "өчәү" ята бирәбез. Бу үзенә бер бәлагә әверелде. Өйдән дә куандырырлык хәбәр юк. Әни һаман терелә алмый. Аның зарларын истә тотып, язга таба стоматология кафедрасының белгечләренә күрсәтмәкче булдым. Чакыргач, ул март азагында килде. Алдан аны патшалар сараен, Эрмитажны күрсәтергә алып бардым. Гомерендә күрмәгәннәрне гаҗәпләнеп һәм сокланып карады. Аннары икенче көнне метрога киттек. Заман могҗизасы ич. Анда эскалатор баскычына басуга, мин: "Әни, менә хәзер җир астына төшеп китәбез!" - дигәч, ул, бахыр, кинәт чүгәләде. Коега чиләк төшергән кебек төшәбез дип уйлаган! Метро тукталышларын бик кызыксынып карады. Метро да аңарга бик ошады. Фин вокзалы тукталышында өскә чыгып (80 метр тирәнлектән), стоматология белгечләренә күренергә киттек. "Тикшереп карарбыз, калдырыгыз!" - диделәр. Әни шикләнүчән иде. Аны байтак үгетләп, тынычландырырга туры килде. Ахырда клиникада ятып калды. Яңагын рентген сурәтенә төшерделәр. Тикшерделәр. "Яңак сөягенә шеш чыга башлаган!" - дигәч, куркып киттем. Алай булса, хәле яхшыдан түгел икән. Аны-моны әйтмәдем инде. Әни рак чиреннән курка иде. Операция ясаячаклар дип кенә аңлаттым. Әни янында буласым килеп, үзем дә ЛОР клиникасына кереп ятарга булдым, чөнки бу ике клиника бер үк бинада һәм уртак коридор белән тоташкан. Бер-берсенә эчтән кереп йөрергә була. Ятуымның икенче сәбәбе дә бар - тамагымның бадәм чикләвеге сымак бизләрен алдырту. Тамак бакасы белән чирләп еш интегә идем. Ләкин әнкәм анда ятмаган булса, әле дә ул бизләрне алдыртмаган булыр идем. Минем авырулар киеменнән килеп керүемне күргәч, әни бик гаҗәпләнде. Операция ясатырга кергәнемне белгәч, үзенең хәлен дә онытып хафаланды. "Зыяны тимәс микән?" - дип, берничә тапкыр сорады. Әнине операция залына хәтле үзем озаттым һәм, операциясе тәмамланганчы, ишек төбендә көтеп тордым. Операция уңышлы узды. Әнине мөмкин хәтле тынычландырырга тырыштым. Соңрак үземә дә операция ясадылар. Анысы авыр узды, чөнки бизләр җөйләнеп беткәннәр. Тамагымнан төне буе кан саркыды. Кан агуы туктамагач, янымдагы тумбочкага бөерсыман стериль тазчыкка эскәк һәм тампон китереп куюларын күргәч котым очты. Җәрәхәткә тампон салып, эскәк кыстырып куймакчылар икән бит.
Авырткан җәрәхәткә! Шүрләвемнән кан тамырлары спазмланып, кан саркуы үзеннән-үзе туктады тагы. Элек тә яралардан каным озаграк агучан иде. Атна буе ризык ашый алмадым. Сыекчаларын гына көчкә-көчкә йота идем. Ярый әле ул-бу булмады. Тамак бигрәк четерекле җир. Юан кан тамырлары, үтә мөһим нервлар янәшәдә генә... Көтмәгәндә тавык шулпасы китереп, Мәрзия бераз күңелне күтәрде. Шул көннән бирле күп кенә вакыйгалар онытылган, ә бусы һаман хәтеремдә әле. Изгелек онытылмый ул. ЛОР клиникасында ятканда акылга сыймаслык зур вакыйга булып алды. Бөтен дөньяны гаҗәпләндереп, дәүләтебез Галәмгә Ю. Гагаринны очырган! Бу хакта, шапырынып, бертуктаусыз радио сөйләп тора. Телевидение, ду куптарып, шатлыклы җыеннарны күрсәтә. Палатада шуның турында гына кызу гәп куера. Халык масаеп дулкынлана. Әйтерсең үзебезне күк гөмбәзенә очырганнар! Бар икән, диләр, илебезнең куәте һәм маһирлыгы! Болай булгач, АКШы торып торсын әле! Безгә әллә ни булды. Менә шушы мәлдән соң өзлексез Космос шаукымы башланды да инде. Бөтен кычкырып торган проблемалар кинәт... юкка чыкты. Бары тик Космос белән генә башларны әйләндерергә тотындылар. Миллиардлаган сумнарны берөзлексез җилгә очыра тордылар... Күкрәккә Алтын Йолдыз тагучыларның саны хәттин ашты. Космонавтларны әзерләүче үзәкне "Каһарманнар мәктәбе" дия башладылар. Тора-бара Космос белән мавыгып уйнаулар халыкның бәласенә әверелде. Ә без - мәнсез алданучылар моңа башта белештерми куана идек... Юктан Космос белән шөгыльләнеп һәм бөтен җирнең булдыксыз әрәмтамакларына, хакимияткә, дан-шөһрәт сөючеләргә халкыбызның мал-мөлкәтен сарыф итеп, "тәмгысыз-риясыз" ярдәм итә-итә, коры сөяккә калдык та инде. Бу да совпартократларның җинаяте. Әлегә алар сафсата сөя, тик без аларның кем икәннәрен инде беләбез. Мохит һәм авыл хуҗалыгы җимерелеп бара, халык бөлгәннән бөлә, ә болар, космос дигән булып, һаман да корал туплап, бөтен дөньяны өркетеп, якасыннан тотып тормакчы булалар! Үзем, ә соңрак әнием дә операцияләрдән соң бераз савыгып чыктык. Әмма аның да, минем дә кәеф юк. Тамак һаман, авыртып, йотарга комачаулый. Әни: "Минем өчен генә кереп, юкка операция ясаттың!" - диде. Үзенең дә сызланулары бетмәгән иде әле. Аның да Мәрзиядән ихласы кайта башлаган. Үзенең өендә дә, монда да сынап өлгергән инде. "Бәхетең булмады, улым, үзеңә тиңне таба алмадың!" - диде ул, мине кызганып. Ул хаклы иде. "Әнә Һәдия үзебезнең як кешесе, синең кебек врачлыкка укый!" - дип тә өстәде әле. Әни кайтып китте, әмма киеренкелек калды. Мәрзия әлегә өйрәнчек дәрәҗәсендә эшли, эш хакы да ташка үлчим генә. Арабыз шулай тәмсезләнгәндә, Кунашактан үзе дә юньләп белмәгән аналы-уллы кешеләр кунып чыкты. Аннары агаеның балдызы да килеп китте. Күземә кеше күренерлек идеме? Үзем дә "чыпчык хокуклы" буларак, хуҗа бүлмәсендә ничек яшәргә белмәгәндә, андый чакырылмаган "кунаклар" комачаулап йөрмәсеннәр иде дә соң... Ичмасам, чыбык очы хәтле туганнар булсалар бер хәл!..
Башыма тай типкән, ахры, әллә ничек үҗәтләнеп киттем, хәтта авыз ачып сөйләшәсем дә килми. Йөкле булса, бәлки, андый булмас идем. Мәрзия үзе дә тәкәбберләнеп инәлми. Хатын башы белән, бичара, уртак тел табарга тырышмый. Нишләргә? Үзеңнән дә биегрәк сикереп булмый. Әлегә сабыр итебрәк торырга кирәктер. Аннары, бәлки, берәр җае чыгар. Балабыз булмавы хәерлерәктер дә әле... Хәзер дәүләт имтиханнарына бирелебрәк хәстәрләнергә кирәк. Адәм хуры булып каласы килми... Курсташларым төркем-төркем партиягә керә башладылар. Хәтта "рядовойларыбыз" да калышмыйлар. Югарырак үрләргә исәплиләр. Төшемлерәк һәм дәрәҗәлерәк эш урыннарын партия әгъзаларына бирәләр бит. Партиягә керү бөтен гамәлләрдән дә мөһимрәк һәм өстенрәк санала иде. Аның таныклыгын оҗмах пропускысына тиңлиләр. Лейтенант Поварницын белән дуслашып йөргән капитан Стародумов та шунда керергә гариза язган. "Моңарчы керми, кырыкка җитеп барганда нигә керәсең?" - дип сорагач, - "Җыен булдыксызлар һәм хәйлә-мәкерле икейөзлеләр, шунда оялап, сиңа акыл сатып идарә итсеннәр әле! Алар сиңа җыеннарда юк-бар өчен тел-теш тидереп тәнкыйтьләсеннәр ди, ә син араларына кереп, үзеңне яклап, каршы сүз дә әйтә алма! Ичмасам, шулар өерендә утырып, теләсә кайсын үзем тәнкыйтьләрмен!" - ди. Әлегә бу шулай дип әйтә, гаризаны исә барысы да бертөрле язалар: "Коммунизм төзүчеләр сафында булырга телим!" Әйтерсең, партиягә кермичә генә, аны төзеп булмый. Хәер, партиялеләр дә аны моңарчы төзи алмадылар. Халыксыз алар үзләре генә ни эшли алсыннар соң? Ә ул "коммунизм" дигәннәре офык сызыгы кебек, барган саен ераклаша бирә. Үзенә күрә матур хыял гына инде... Хыял булса да, ышанучан адәмне ымсындырырга ярап куя тагын... Сөйләшмәсәк тә, аерым булса да, моңарчы бер бүлмәдә куна торган идек. Ләкин хәерсез кичләрнең берсендә Мәрзия күренмәде, кунарга да кайтмады. Кояш күрде - ай алды! Борчылуымнан тәмам аптырап киттем. Ни булган соң, берәр бәлагә тарымагандыр бит? Алла сакласын, мондый ыгызыгылы зур калада!.. Ни әйтсәң дә, мин аның өчен җаваплы ич. Берничә көн белешеп, хәтта "скорый"ларга шалтыратып йөргәннән соң гына, мин аның хуҗа хатын бүлмәсеннән исән-сау чыкканын күрдем. Шунда гына кунып йөри икән бит ул! Ә мин шул тәүлекләрдә ниләр генә уйлап бетермәдем, башым түнде. Ичмасам, бер сүз дә әйтмәгән. Шушы микәнни аерылуыбыз? Минем җаваплы чорымны да исәпкә алмаган, тапкан вакытын! Хәер, ул югары уку йортының ни икәнен дә белми. Ә академия югары уку йорты гына да түгел, үтә катлаулы нәрсә. Анда вакыт әрәм-шәрәм итәр өчен генә алмыйлар. Кәҗә маеңа хәтле сыгалар. Җаның-тәнең белән бирелеп укуың һәм хезмәт итүең сорала. Андагы фәннәрнең очына хәтле ерып чыгар өчен, җан тынычлыгы һәм баш та кирәк. Инде менә шушы тәмсезләнүебез генә җитмәгән икән - фәнни имтиханнарга тормыш имтиханы да өстәлә!.. Икенче мәртәбә бит! Оят та, хурлык та... Үз кешең белән дә тора алмагач, ни әйтергә?
"Болай булгач, гаеп Мәрзиядә генә түгел, үзем яраксыз, кире беткән бәндә, ахры!" - дип, әрнеп уйлап куйдым. Мондый ямьсез хәлне һич яшереп булмый. Туганнарыма, дус-ишләремә һәм командованиегә ничек аңлатырга? Ятлар исә, авызларын ерып, кеше керендә таплар эзләп актарынырга әзер. Беләм ич, сәбәпсез тырнак астыннан кер эзләүчеләр җитәрлек. Мәрзия, аптырагач, "яхшы" кешеләр өйрәтүенчә, академиянең парткомиссия рәисе полковник Төхвәтуллинга мөрәҗәгать иткән. Болай, икебезгә генә кагылышлы серләребезне әллә кемгә ачыпзарланып, тормышыбызны тагы да катлауландырмаска иде дә бит... Партия гаилә хәлләренә кысылса да, аларны төзәткәне юк әле. Чөнки мәхәббәт һәм гаилә тормышы партия кодрәтенә буйсынмый лабаса. Төхвәтуллин курс начальнигы аша мине парткомиссия кабинетына чакыртты. Бу "җылы" урынга нинди казанышлары аркасында эләккәндер ул. Чөгендердәй кызыл табак битле, базык гәүдәле ир, җайлап сөйләшү урынына, юан бармагы белән яный-яный җикеренә. Татарча түгел, урысча инде. "Штубы хатыныңны тап һәм ялгышыңны төзәт!" - ди. Болай да көйсезләнеп сыртым кабарган чак. Ачы елмаеп: "Ник алай кычкырасыз, мин әле партия әгъзасы түгел ич!" - дим. Кулын гына селтәде. Шуның белән тәмам. Бер "җаваплы" эшен башкарып, бу кенәгәсенә чираттагы "галочкасын" сызып куйды инде. "Болай булгач, юньле хезмәт урынын күрсәтмәсләр!" - дип уйлыйм, парткомның кара дерматин кагылган ишеген ябып. Ишек алдында дистәдән артык партиягә керергә теләүче шәкертләрнең чираты тезелеп утыра иде. Парткомның нәүбәттәге "запаркасы"... Бу инде байтактан килгән формаль йола. Теге, сугышка керер алдыннан "партия әгъзасы булырга телим" дигән күк, алар, академияне тәмамлап, частьларга китәр алдыннан партияле булырга тырышалар. Ишеккә тагы караш ташлап: "Әй, төкерим лә, Ерак Көнчыгышка үз ихтыярым белән китәрмен. Украинада җитәрлек хезмәт ителгән, яшьрәк чагымда яңа җирләрне күрергә кирәк!" - дип уйладым һәм тынычлана төштем. Куркытты, имеш! Әй, Мәрзия-Мәрзия, тапкан кая барырга! Арабыз бозыла гына төште ласа. Тагы ачуым купты. Шуннан соң, шүрләпме, ул минем күземә янә күренмәскә тырышты. Аның шикаятеннән һәм Төхвәтуллинның "өшкерүеннән" соң мин, үч иткәндәй, киресенчә кылырга булдым. Инде күңелсез хәл турында ата-анама хәбәр итәргә кирәк. Анысы кыенрак әле. Ахырда: "Мәрзия белән аерылабыз бугай!" - дип, өйгә хат яздым. Бу хәбәрне алуга, хәлемне аңлап, атам шунда ук поезд белән юлга чыккан. Ерак ара дип тормаган. Беләм ич, әни: "Бар, юатып-үгетләп кара, атасы!" - дигәндер... "Кайгысыннан бала үзенә берәр хәл кылмагае!" - дип тә уйлагандыр. Менә бит, ата булгач, авырсынмый икенче мәртәбә юләрләнгән улына килә. Күңелләре сизгән, белеп килгән икән. Атамны вокзалда күрүгә җиңеләеп киткән күк булдым. "Менә әниең, борчылып, бар да бар, улың янында бул, кайгысын күтәреш, дигәч, тагын килдем!" - ди ул, акланган сыманрак. Шатлыклы вакытта туган-тумачаларсыз да яшәп була. Михнәтле-кайгылы чакта кирәгрәк шул алар. Кызганыч, каенатасы килүен белсә дә, Мәрзия күрешеп эчен бушатырга янына чыкмады һәм әтигә күренмәскә тырышты. Татар гадәтендә булмаган хәл! Югыйсә каенатасы аны якын итә иде, какканы булмады, зыяны тимәде. Мәрзиянең мондый кыланышы оялуыннан яки акылсызлануыннан булдымы, анысын үзе генә беләдер. Әтинең хәтере калды. "Ник минем яныма, әти дип, исәнләшергә чыкмый икән? Минем аңарга бернинди усаллыгым тимәде. Син аны калдырып киткәч, икенче сменасында курыкмагае дип, каршы алырга йөрдем, аяк киемен тазартып тордым. Югыйсә олы башым белән килештереп-татулаштырырга дип килгән идем. Болай булгач булмый икән!" - дип зарланды әти. "Ярар, хаҗәтебез беткәндер!" - дигән булдым. Мәрзиягә ачуым тагын да кабара төште.
Әти берничә тәүлек миңа үгет-нәсыйхәт биреп яшәде. Патша сараен карап, Чаткы бакчасына бергә чыгып йөрдек. Ни әйтсәң дә, яныңда якын кешең булганда рәхәт инде. Шатлыгымнан телефон аша аның килүе турында Валяга хәбәр иттем. Бераз тынып торганнан соң: - Ярар, Чаткы бакчасында гына очрашыйк, вакытым чамалы! - диде ул тыныч кына. Күрәсең, беребезгә дә ачу тотмый. Татар каенатасы белән яхшы мөнәсәбәттә иде шул. Татарча "әти" дип, ягымлы итеп эндәшә иде... Ул әйткән вакытында диярлек килде. Исәнләштек. Сизелә, кызыксыну хисе сүрелә башлаган... Ә бәлки, шулай сер бирмәскә тырышамы? - Әллә тагын кушылырга телисеңме, йөрмә хурга калып, киселгән телем ябышмый ул! - диде картайган атам. Дөрес әйтә бугай. Саташмыйк әле, Мәрзия белән ара өзелмәгән ич! Салкынча гына саубуллаштык. Шуннан соң Валяны бүтән очратмадым. Ә ул Чуриннарга килеп сорашкан. Авыр чагы булгандыр. Әти белән вокзалда хушлашканда, ул: - Тынычлан, бер дә кайгырма, була торган хәл, - диде. - Моннан да авыррак сынаулар була, түзәргә кирәк. Башың яшь, исән-имин, син әле яңа тормыш та кора алырсың. Әнә картлар да башларына төшкәч өйләнәләр! - Анысы шулай, тик мин, әти, кешеләрдән оялам, яхшысынмыйм, гарьләнәм дә! - дидем. - Нишләмәк кирәк, сабыр бул, вөҗданың булгач, оялырсың да, гарьләнерсең дә. Гомер моның белән генә бетми, дөнья, шөкер, җимерелми, яхшы тор, әниеңне тынычландырырмын! - дип, әти мине кочты һәм аркамны чәбәкли-чәбәкли сөйде. Аһ, бу хушлашулар, тепловозның кузгалу авазы үзәгемне өзә генә! Һәр хушлашуыбыз соңгы тапкыр сыман, шикләндерә. Бусы да соңгысы булмаса ярар иде!.. Инде шушы кырмыска оясыдай өзлексез хәрәкәтләнеп торган һәм халык белән тулган калада берүзем генә калам. Атам тагы: "Кайгы-хәсрәткә бирелмә, мондый хәлгә түзмәслек түгел. Академияңне яхшырак тәмамларга тырыш!" - дип, миңа җан җылысын һәм куәтен биреп кайтып китте. Түзәсең инде, түзми нишләмәк кирәк? Әҗәлеңнән алда гүргә кереп ятмассың ич! Ә Мәрзия? Ул да шундый кызыкмаслык хәлдәдер, аңарга да җиңел түгелдер. Ә бәлки авыррактыр да әле. Ирләр сыкранган мәлләрдә хатын-кызлар да елый. Ләкин гыйбрәт алырга теләсәң, гыйбрәтләр бар ул. Тик үз туксаным туксан, минем күземә алар күренми. Мин әле кеше хәленә керерлек түгел. Сайладым-сайландым, тик барыбер ялгыштым, бәхетем булмагач... Хәер, миңа яраклысы, гомумән, бар микән ул? Үкенеп көрсенәм. Мәрзиянең шикаять бирүен кичерә алмыйм. Бер фатирда торсак та, үҗәтләнеп аерым яшибез. Әмма төшенке хисләргә бирелеп, балавыз сыгып утыра торган вакыт түгел. Инде клиникаларда гыйбрәтле һәм бай практикаларыбыз тәмамланды, укыласы тирән мәгънәле лекцияләр укылып бетте. Кыен һәм гасырдай озын алты елыбыз үтте.
Әйтергә генә ансат. Аллага шөкер, укуыбызның очына барып чыктык. Бербөтен гомер узган диярсең. Мөгаен, бушка узмагандыр. Олыгайдык, күпне күреп, күпне белдек. Дәүләт имтиханнарын тапшыру вакыты җитте. Комиссия рәисе ЦВМУдан киләсе - медицина генералы Павловский. Гаять усал. Байтак тыңлаучыларыбыз, имтиханнарга әзерләнер өчен, Разливтагы ял йортына киттеләр. Миһербанлы якты җәй башы. Яшәгән саен яшисе килә. Миңа монда да хәзер комачаулаучы кеше юк. Зиһенемне җыеп, күңелемне беркетеп эшкә керештем. Байтак кына калын-калын китапларны, бихисап конспектларны яңадан игътибар белән укып чыгасы бар. Түбәндәге биш фәннән имтиханнарның атна саен берсен тотасы: 1. Диамат һәм истмат. Боларсыз СССРның бернинди ВУЗын тәмамлый алмыйсың. Алар хәтта "кандидатлык минимумына" да керәләр. 2. Хирургия. Бу фәнне хәрби табиблар бигрәк тә шәп белергә тиеш. 3. Эчке авырулар. Үтә киң колачлы фән бу. 4. Йогышлы чирләр һәм эпидемиология. 5. ОТМС (Организация и тактика медслужбы). Медицина хезмәтен оештыру. Язмышымны хәл итәчәк бик җаваплы имтиханнар. Әлбәттә, бераз шүрлим. Ярар, моңарчы башкарганны, шәт бу юлы да җиренә җиткерермен. Имтиханнарның теория якларыннан тыш бүтән җитди яклары да бар. Билетка өстәмә сорауларга җавап биргәннән соң, клиникалардан китерелгән авыруларга, комиссия әгъзалары алдында тикшереп, диагноз куярга һәм, дәвалау чараларын әйтеп, башка махсус мәсьәләләргә дә кагылырга кирәк. Хәстәрләнә торгач, "кыямәт" көннәре дә җитте. Имтиханнарны клуб бинасында тапшырачакбыз. "Газраилләр" янына тәвәккәлләп барабыз. Дәүләт имтихан комиссиясен ЦВМУ начальнигы урынбасары генерал-лейтенант Павловский җитәкли. Менә актык имтиханнарны тапшырырга тотындык. Алар башта өркетеп торсалар да, бер-бер артлы (берсеннән гайре) гел "бишле"гә тапшырып килдем. Һәр зачёт-имтиханнан соң хәлсезләнәм, билем сызлый. Ятасы килә. Бу инде бөер өсте бизләренең йончуы галәмәте. Кыен, киеренке һәм нык дулкынланган чакларда алар, гормоннарын (адреналиннарын) канга күбрәк чыгарып, вакытлыча өзлегәләр. Менә шул инде Г. Сельеның "стресс" дигәне. Карасаң, барыбызның да битләре суырылган. Шундый җитди эшләрне уңышлы башкардык. Гомеребезнең төп максатына ирештек диярлек. Белем тупланган, алда гаскәр хезмәте көтә. Сигезенче июльдә язылган дипломнарны, тужуркаларга тагасы академия "калканнарын" өләштеләр. Бу ромбларны хәрбиләр үзара "поплавок" диләр. Хезмәттә "батарга" ирек бирмиләр, имеш. Әйтмәсәң дә, армияне кыскартканда, "академиклар"ны калдыралар... Бер-беребезне ихластан котлыйбыз. Кояшлы матур көндә, нәкъ беренче курска кергәч, беренче тапкыр сафка тезелгән яшел бакчада, шанлы лейбмедик Виллие сыны янында янә тезеләбез. Барысы да элеккечә, тик үзебез генә бүтән. Ул заманнан бирле байтак сулар аккан шул. Кызганыч, атам-анам бу шатлыклы мәлне күрми.
Яшьләр инде лейтенантлар. Бер елдан соң, яхшы хезмәт итсәләр, өлкән лейтенант булачаклар. Хәзер аларны яңа формаларында танырлык та түгел. Кешене акыл гына түгел, кием дә бизи шул. Офицерларның кайберләренә, сроклары чыгу сәбәпле, "капитан" дәрәҗәсе бирелде. Чурин Иван - капитан, бераз масаеп та китте кебек. Менә булыш син кешегә. Миңа да капитан булырга берничә ай гына калды. Стародумов, Чекалкин һәм Подолько майор булдылар, чөнки укырга кергәндә үк капитан иделәр. "Балтика" ресторанында тантаналы банкет уздырылды. Банкет алдыннан Герасютенконы начальник кисәтте һәм дежурныйларга аңарга күз-колак булып торырга кушты. Чөнки ул Яңа ел кичәсендә кызган баштан, клубыбызның бәдрәфендә: "Без - Запорожье казаклары!" - дип, кергән бер кешене бәргәләп алган иде. Менә шул холыксыз ахырда РВның баш анестезиологы булды... Андый соңгы банкетларда үтә сак булуың зарури. Чөнки бәйләнеп үч алучылар булырга мөмкин. Шулай, бездән ике ел алда укып чыгучыларның берсен шул ук ресторанның дүртенче кат балконыннан ыргытканнар иде. Ыргытучыларны таба алмаганнар. Ленинградтан каядыр китәсе көнем якынлаша. Анысы да зур мәсьәлә. Белмәгәннәргә хәрби хезмәт кайда да бертөрле булып тоелса, чынбарлыкта алай түгел шул. Хәрби хезмәт гаскәрләренең, урыннарына (дислокация), һавасына (климатик зона), азык-төлек белән тәэмин ителүенә карап, аермалары зур. Хезмәт итәсе ягын үземчә билгеләп куйсам, яңа корылган стратегик ракета гаскәрләренең ни икәнен үз күзем белән күреп, тәмен татып карыйсы бар әле. Андый гаскәрне үзем сайлагач, ничек булса да чыдарга туры килер инде. Адәм корыч чыдамаган җирдә дә түзә ул! Корыч уттан суга салгач ныгый гына ич... ЦВМУның кадрлар бүлегеннән комиссия, ә хәрби округлардан "сатып алучылар" килде. Безне (ике йөзгә якын кешене) исемлек буенча чакыртып сөйләшәләр, хезмәт урыннары тәкъдим итәләр. Кайберәүләр тәкъдим иткән урыннарны ошатмый, кәҗәләнеп-карышып маташалар. Һәркемнең гариза-подпискаларында: "Шунда-шунда хезмәт итәргә ризалыгымны бирәм!" - диелгән. Өлкән лейтенант Глушков бернинди тәкъдим белән килешми. Ә комиссия барыбер үзенекен кылырга тырыша. Анда бигрәк хәйләкәр кешеләр. Округны атыйлар да, эш урынын әйтәләр. Округлар зур ич. Кайда һәм ничек урнашкан ул часть - анысы сер булып кала. Ниһаять, миңа да чират җитә. Комиссия алдында басып торам. Язмышым алдында. Факультетның яңа җитәкчесе генерал Огурцов: "ЗабВОда хезмәт итәргә тәкъдим итәбез!" - ди. Байкал арты хәрби округы инде. Иң начар округ. Без үзара: "Забудь вернуться обратно!" - дип тәрҗемә итә идек. Анда эләккән кешене тиз генә ычкындырмыйлар. Шуңа күрә ул округны "безвозвратный клапан" дип тә әйтәләр иде. ЗабВО ул элекке Даур казакларының җирләре, комлы даладан һәм сопкаларыннан гайре берни дә юк диярлек. Һавасы кырыс континенталь. Азык-төлек ягы такы-токы. Җитмәсә, вабалы төбәк, русчалатып әйткәндә, "природная очаговость чумы". Декабристларны тикмәгә генә шунда сөрмәгәннәрдер. Укуны яхшы гына төгәлләсәм дә, бердәнбер татарга юри шунда өлеш чыгаралар! Ләкин, бер дә исем китмәгәндәй, бераз дәшми торганнан соң: "Юк, мин аннан да арырак, Хабаровск якларында хезмәт итәргә телим!" - дидем. Огурцовның гаҗәпләнүдән тешләре ыржайды, чөнки моңарчы берәү дә ул якны үзе сорамаган.
"Юк, кушкан җиргә барыгыз!" - ди бу. Миңа инде барыбер. Башым яшь, исән-имин. Намуслы декабристлар булган җирдә, әҗәлем җитмәсә, шәт үлмәм әле. Калинин әйтүенчә, быелгыдан да начаррак назначениеләр булмаган икән. Ә башта бөтенләй башкача планлаштырылган. Байтакларыбызны Мәскәүгә, Космик мединститутка алмакчы булганнар. Ләкин хәрби округ командующийлары, моны белеп, хәрби министрга мөрәҗәгать иткәннәр: "Космос институтына граждан медикларын алсыннар, ә бу хәрбиләрне гаскәрләргә бирегез!" - дип. Министр килешә. Менә шулай, без өйләнгәч, төн кыскарды дигәндәй, юньле урынга эләкми калдык... Инде көн дә сәгать унга Академия бакчасына сафка тезелергә йөрибез. Мәскәүдән киләчәк язмышыбызны хәл итәсе министр боерыгын көтәбез. Олы Калинин безне барлагач карап чыга да, боерык килмәгән әле дип тарата. Хәл-әхвәлләрне белешкәннән, хәбәрләр алышканнан соң, кайсыбыз-кая китә шунда. Мондый хәл ун көнгә хәтле сузылды. Димәк, Ленинград белән саубуллашып йөрергә вакыт булды. Кайчан кабат күрергә туры килер әле бу гүзәл каланы? Яшь чакта белештерми, әле вакыт бар, вакытыбыз күп, дибез. Юк шул, ваемсызлыктан шулай уйлыйбыз. Чынбарлыкта вакыт гел кысылганнан-кысыла бара, сыеп булмый, узганын күрми-сизми дә каласың. Аның җитми калуына соңыннан бик үкенергә туры килә. Менә хәзер бигрәк тә якынайган Аlmа mater, дус-ишләр, мөгаллимнәр белән хушлашыр вакыт җитте. Башта бу көн бик ерак, һич килеп җитмәс кебек тоела иде. Инде югары белемле хәрби белгеч дәрәҗәсенә ирештек, куанасы иде кана. Тик җаным тыныч түгел шул. Мәрзия өчен уңайсызланам, аны шушында, адаштыргандай, ятлар арасында калдырасы бар... Югалмасмы? "Нык торса, көче җитсә, югалмас, нәни бала түгел! - дип, яхшыга юрыйм. - Мин андый сикәлтәле сынау юлын исән-имин үттем ич!" - дип, тынычланырга тырышам. Ләкин Байкал аръягы да куандырмый. Тормышымның чираттагы кискен борылышы, киләчәкнең билгесезлеге борчый... Боерыклары килсә, тиешле юлламаларын, билет-багаж кәгазьләрен һәм тиешле акчаны алып, бер айга ялга һәм аннары гына билгеләнгән яңа частька китәсе. Ялымны туганнарым белән үткәрергә булдым. Миңа юл кәгазьләрен тәки Чита шәһәренә язганнар. Җыена башладым. Мәрзия сизсә дә сер бирми. Сөйләшкәнебез юк. Әләкләгәне өчен ачуым узмаган. Артык кием-салымнарны, урын-җиремне һәм байтак җыелган конспект-китапларны хезмәт итәсе урынга багажлата, үземнән алда җибәрмәкче булдым. Бар иде заман, ни багажлар, ни контейнерлар таланмый иде. Шикләнми тапшыра торган идек. Чакырмасам да, багаж тартмаларының тышларын тегешергә Мәрзия барды. Аны багаж адресы кызыксындырды бугай. Шулай булса да, эчемнән рәхмәтле идем. "Әллә акылга утыра башлаган инде?" - дип уйладым. Юридик яктан аерылмаганбыз ич әле. Соңарып булса да, тормыш акылга утырта ул. Багажым ике урында, ә чемоданым үзем белән. Димәк, "omnia mea mecym porto"! Артык сөйләшми саубуллаштык та, һәркайсыбыз үз ягыбызга киттек. Кем белә аны, тагы очрашырбызмы, тәкъдирдә ниләр язылгандыр?
Мәрзиянең күңелендә ни булгандыр, ә минем балтам тирән Нева суына төшеп батты инде әллә? Китте башым Себергә! Бер үк мәлдә үкенеч тә, кызганыч та. Хуш, Ленинград, хуш, Мәрзия, әлегә калып торыгыз! Поездда коелып утырам. Утыздан узганмын, ә тормышым һаман җайланмаган... Күңелсез инде. Болай бүтән яклардан кимчелекләрем юк, уңган кеше кебекмен үзе, ләкин зәгыйфь, бичара сыман "ни башлы, ни күзле" түгел!.. Буйдак булып кайтуым атам-анама да шатлык китермәс. Әнә яшьтәшләрем инде икешәр бала үстерәләр, үз гаиләләре белән гөрләшеп яшиләр, ә мин һаман да берүзем. Тормышның котылгысыз прозасы бар бит. Чит-ят җирдә ялгызым ничек хезмәт итәрмен, кем кайнар аш хәстәрләп ашатыр? Димәк, тагын өйләнергә кирәк булачак. Яраланган йөрәгемнең бер өлеше Ленинградта кала. Алда да әллә нинди куанычлар көтмидер сыман. Гомеремнең нәүбәттәге үтә мөһим борылышы менә башланды да инде. Тагы асыл офык шәфәгынә таба омтылырга кирәк. Өйгә кайтып керүгә куанышсак та, артык очынып йөрерлек сәбәпләр юк. Кайтуымны Мәрзия хатыннан белептер, агасы Мөхәммәтзыя килеп: "Сеңлемне әрәм итеп, адаштырып ташлагансың икән!" - дип сукранды. "Ике кешенең мөнәсәбәтләре берсенә генә кагылмый. Сеңлең дә әүлия түгел!" - дидем. Шуның белән сүз бетте. Мәрзия белән мөнәсәбәтләребез икеле-микеле булса да, әнинең күңеле Һәдиягә тартыла. Аны да аңларга була. Кемнең генә анасы улына яхшылык теләмәс икән?! Үзем дә аптырашта, башым әйләнгән чак. "Һәдия исеңдәме? Син аны танымассың, ул хәзер менә дигән җиткән кыз. Госпитальдә шәфкать туташы булып эшли һәм мединститутта укый, алтынчы курска күчкән. Ул инде монда берүзе генә. Атасы вафат булгач, әнисе икенче кызы Галия белән туганнары янына - Промстройга күчеп китте. Күптән түгел генә мунчада күргән идем, килешмәгән җире юк. Синең турыда бик сорашты!" - диде ул. Сүзен кай якка таба борганын тел төбеннән аңлыйм. Тормыш бит бу. Һәдияне дә ачык хәтерлим. Бала чагыннан беләм. Мәктәпкә барганда, тәрәзә каршында утырган кечкенә Һәдиягә дәшеп уза торган идем. Тиз үсәләр шул кызлар! Шулай, әни аның белән сөйләшеп тә караган икән. Һәдия синең белән очрашырга риза, ди. Җәһәннәмгә китәр алдыннан тилергән башымны кемгә ияргә соң? Ерак гарнизоннарда һөнәрле һәм булдыклы тормыш иптәше кирәк инде ул. Ни булса да булыр, очрашып, сынап карыйк. Бәлки, бер купкан җаным урынына утырып тынычланыр? Белмим шул, икеләнәм. Нигә генә болай берсеннән-берсенә сугылам соң әле? Әллә чын мәхәббәтнең ни икәнен моңарчы татымаганмын инде?.. Аннан, Мәрзия алдында да үземне гаепле һәм җаваплы кебек тоям. Ят шәһәрдә берүзе генә таянычсыз калды бит... Ләкин ирләрнең артык уйланмый, акылга буйсынмый торган чаклары була икән шул. Әллә инде бездә кыргыйлардан калган полигамия атавизмы уйнаклый инде? Биредә аралашыр дус-ишләр булмагач, ялгызлыктан чарасыз дипме, үзенә бертөрле күңел ачу булыр дипме, Һәдия белән очрашып, уртак тел табып, ансат кына сөйләшеп киттем. Зифа буйлы Һәдия элекке кечкенә, кара бөдрә чәчле кызчык түгел инде. Җитлеккән, күз карашларында тирән уй. Бөтен җире коеп куйган күк! Тик чырае сүренке. Җитди һәм бераз казакларга тартым. Тавышы үзгәргән, ниндидер ят, еламсыраурак. Ул яклары ошап бетмәсә дә, очрашканнан ни зыян? Һәдиянең үз башы бар бит. Шулай очрашкалый торгач дуслашып та киттек, бер-беребезгә тартыла башладык.
Менә шулай, уеннан уймак чыга. Яшьләр бит, мавыгып, вакытында тыела белмибез. Эш тирәнгә киткәч, әти-әни: "Улым, болай ярамас, мөселман баласы бит, никах укытырга кирәк!" - диделәр. Гаебемне танып, карышмадым. Һәдия алдында бурычлы идем инде. "Аһ, Һәдия-Хэд, ничек болай булып чыкты соң әле бу? Нигә болай җиңел генә хискә бирелдек? Хис бит ул үзгәрүчән!" Мин аңарга шулай, инглизләрчә, исемен кыскартып, "Хэд" дип дәшәргә күнеккән идем. Ул миңа ышанган иде. Ышанычын аклый алмадым. Кеше белән гомер буе яшәсәң дә, аны ахырына хәтле белеп булмыйдыр шул. Һәдия шашынулы, чиксез хискә, шатлыклы вә төшенке халәткә бирелүчән булып чыкты. Бүтән сүз белән әйткәндә, экзальтацияләнүчән. Баксаң, сабыр, җитди тышкы кыяфәтенә туры килми, эчке яктан бөтенләй бүтән кеше икән ул. Бер генә елмайганын да хәтерләмим. Мондый затлар тиз туйдыручан була. Гомер буе шундый булса, нишләрмен? Без ирләр шундый инде, менә дигән хатын-кызларның печтик кенә кимчелеге табылдымы - бетте-китте! Әйтерсең үзебез Йосыф кебек үтә камил затлар! Әллә кемнәрне сайлаган булабыз! Юк, тәүге гыйшыклар эзсез узмый ул. Таләпчән күңелнең түрендә аларның җылылыклары сүрелеп бетми саклана бирә. Сөю бер генә була, диләр. Әлбәттә, мондый матур фикергә кемнәрнеңдер ышанасы да киләдер. Романнарда һәм шигырьләрдә бу турыда бигрәк мавыктыргыч итеп языла әнә. Тик аларда хыял белән хис буталыша бит!.. Бәлки, бер сөюгә генә бирелеп яшәүчеләр дә бардыр. Ләкин минем "бердәнбер сөю" фикере белән килешәсем килми. Гомер булгач, сөю дә, сөйгәннәреңне күрә алмау халәтенә төшү дә берничә мәртәбә кабатланырга мөмкин. Сөю бер генә булса, кешеләрнең нәсел җепләре тиз арада өзелер иде... Кыскасы, әкренләп, Һәдиядән бизә башладым. Кешенең "күңел" атлы бик нечкә кылы бар. Ул фальшны сөйми һәм үзенә килешмәгән-ошамаганны якын итми. Күңел белән көрәшеп тә, аны алдалап та булмый. Ул акылга буйсынмый. Бусы укымышлы, кеше күзенә күренерлек булса да, нәфис Мәрзияне кызганып, аны сагына ук башладым. Бусы белән дә эшем барып чыкмады, тагы абындым, аякларым ике генә шул! Тик ялгышуларым күпкә китте. Эш узганнан соң гына уйланучан шул яшьлек. Инде гөнаһларга билдән батып беттем, тукталып нокта куярга кирәк! Ни кылсаң да, яхшысы да, яманы да үзеңә кайтачак, диләр. Һәдия белән укмашып, уртак серләр белән яши алмаячагымны ачык аңлыйм. "Кыйбласы-максаты бар, таза, аякларында нык басып тора, шәт, югалмас!" - дигән нәтиҗәгә килдем һәм, ялым узгач, үзем генә китәргә булдым. Хәтере калса калыр, инде күңелемне ул түгел, билгесезлек, киләчәк хезмәтем борчый иде. Анда нинди тишеккә тыгарлар икән? Ә атам-анам бигрәк Һәдия өчен, эшебез пешмәгән өчен борчылалар. "Кыз әрәм булган!" - диләр. Юкка гына әни белән башын әйләндердек, ә мин - тинтәк, ник үз акылым белән яшәмим соң? Китәсе вакыт та җитте. Килүләр, китүләр!.. Әйтерсең җил куып арлы-бирле йөрибез... Китүләрнең дә төрлесе була. Урамда төксе, шомлы көз. Көн шактый сүрелгән. Халык плащлар, көзге бишмәтләр кигән.
Саубуллашуларыбыз бу юлы бигрәк күңелсез. Һәдиянең ике күзендә сорау билгеләре. Үзем дә юньләп белмәгәнне ничек аңлатып әйтим? "Кичерә алсаң, кичер мине һәм каһәрләмә, Хэд, мин тилерүемнән айныдым!" - дим ишетелер-ишетелмәс кенә тынгысыз перронда һәм шуның белән вәссәлам. Ишетте микән? Һәдиягә туры карый алмыйм. Вөҗдан газабы бигрәк авыр. Әти, әни, Кәшифә һәм Наҗия, хәлне аңлаган күк, дәшми генә көтеп торалар. Китәсе поезд да, сабырлыгымны сынагандай, һич кузгала алмады инде! Айга тиң мизгелләр... Менә, ниһаять, электровоз вагоннарын йолкып кузгалды һәм тизлеген арттырып тәгәри башлады. Сагыш белән тулган күзләр ерагайганнан-ерагаялар... "Хуш-сау булыгыз, мине гаеп итеп нәфрәтләнеп калмагыз! Хәерле сәгатьтә - хәерле юл! Ходаем, хәвеф-хәтәрләрдән, бәла-казалардан туганнарымны һәм якыннарымны сакла! Изге ниятләребез белән аңга килгән идек, ләкин тәмуг юлы да изге ниятләр белән түшәлгән, диләр... Дөньяда, нарасыйлардан гайре, гөнаһсыз адәм юктыр. Гомумән, "Мин гөнаһсыз!" дип шапырынырга берәүнең дә хакы юк. Ләкин гөнаһлы гамәлләрен таныган кеше дөм өметсез түгел әле. Аһ, Аллам, мин гөнаһларга батып беттем, кичерә алсаң, кичер инде, моннан ары андый булмам!.." Иреннәрем, кыймылдап, тагы әллә нәрсәләрне әйтергә омтылалар. Инде хәзер хисләргә бирелеп кенә түгел, акыл белән дә яшәр вакыт. Мине инде торасы яңа урын да, хезмәтем дә кайгыга салмый. Кеше кайда да эшләп, хезмәт итеп яши ала. Анысын булдырырмын. Аерып калдырган Валя да онытылган диярлек. Һәдия турында да артык борчылмыйм. Тик Мәрзия генә тынгылык бирми, Себер юлы буе аның турында уйлап барам. Юл күренешләре дә юатмый, күземә дөнья галәмәтләре күренми. Нишләп кенә аны япа-ялгыз шул зур калада башын әйләндереп адаштырып калдырдым? Яман юлга басмаса ярар иде! Аздыручылар бихисап. Очсыз, бетмәс озын юл, кысан тынчу купе һәм җан газаплары тәмам алҗытып бетерде. Ахырда, барып урнашкач, хат язып җибәрергә булдым. Кеше ялгышырга мөмкин, ялгыша да. Ләкин хатасын таныгач, аны төзәтергә тиештер ич! Мәрзиянең күңеле бизеп, кире кайтмаган булса, аны яныма чакырырга кирәк. Янәдән бергә уртак тормыш корырбыз... Берәү дә бөтен эшләргә оста, әүлия булып тумый. Белмәгәннәрен өйрәтермен, ярамаган гадәтләрен әйтеп төзәттерермен. Авыр булса да түзәрмен. Кыргый аюны да биергә өйрәтәләр ич, Пигмалион әсәрен дә хәтерләү җитә! Менә шулай үземә-үзем сүз бирәм. Андый карарга килгәч, бераз тынычланам сыман. Минем күңелсезләнеп баруымны сизептер инде, проводница, чәй керткәндә: "Кемегез булды ул читтәрәк басып торган күркәм кыз?" - дип сорады. Мин: "Барыбер түгелмени?" - дидем. Бүтән нәрсәләр турында уйларга тырышам. Корыч көпчәкләр дөбердәп, җелекләрне селкетеп тәгәриләр. Тимер дәвер! Үзәк төбәкләрдән ерагайганнан ерагая барам. Кечкенә чагымдагы сөрелеп баруыбыз исемә төште. Вагон тәрәзәсеннән күземне алмыйм. Яфракларын коеп чишенә башлаган урманнар, телеграф баганалары, шыксыз разъезд тораклары, чәнечкеле тимер чыбык белән уралган ниндидер зоналар артка чигенеп күздән югала торалар... Уйланам. Уйлар, уйлар!.. Бер-берсен уза-уза чаба алар. Әллә инде зиһенем чуаламы? Нигәдер тагы, йөрәгемне чеметеп, Валя искә төшә. Юк, бөтенләй онытылмаган икән шул. Бигрәк ягымлы һәм шаян, көр күңелле иде. Югалтсам да, ул үзе югалмас инде. Крупская исемендәге институтның кичке факультетында укып эшли. Аның өчен кайгырмасам да була, ләкин менә, исемә төшкәч, йөрәгем нигәдер кысыла... Узган гомер кызгандыра һәм үкендерә. Тик аны кайтара алмассың инде. Валя табар әле үзе ише урысны. Һәдия дә югалмас. Үзе таза, башы яшь, диплом алырга тора. Ә менә Мәрзия тынгысыз олы шәһәрдә югалмагае, саулыгы да чамалы гына!.. Йөрәгем, дөпелдәп, поезд дөбердәве белән ярыша. Ул хәтле өзгәләнмәскә иде дә!.. Хаталарымның берсен булса да төзәтергә мөмкин ич әле...
Ниһаять, менә ул үтә кырыс Байкал аръягы далалары. Җәй уртасында да кичләрен, төнлә сарык яки эт тиресеннән тегелгән "себер майкасы"з дер-дер калтырарлык тараф - борынгы төрки кардәшләребезнең җирләре... Берничә көн көпчәкле сандыкта кабыргаларны сындыра язып интеккәннән соң, Чита вокзалына килеп төштем. Багажым инде монда булырга тиеш. Вокзал комендантыннан кая сугыласын белешеп киттем. Штаб нәкъ шәһәр уртасында икән. Барам. Шәһәрнең үзәк урамнары гына шәһәрчә. Бераз арырак узып, кырыйгарак тайпылсаң, тузанлы-комлы шыксыз авылга әверелә дә куя! Менә миңа кирәк ике катлы кечкенә бина. Нинди күрәчәк көтә мине монда? Кизү торучы офицер язуларымны тикшерде дә кемгәдер шылтырата. Өстән кадрлар начальнигы бугай, төшеп, мине дивизия командиры кабинетына ияртеп китте. Керәбез. Өстәл артында чибәр, яшь генерал утыра. Алдына кылт итеп үрә басам да, тиешенчә рапорт биреп, кем икәнемне әйтәм. Генерал утырырга тәкъдим итте. Шул арада сер бүлеге начальнигы ЗАС телеграммасын тотып керде һәм генерал алдына салды. Генерал аны укыды, аннан, башын күтәреп, миңа бакты. "Хәсәнов дидегез бугай?" - "Әйе!" - дим. "Алай булгач, менә укыгыз, Мәскәүдән сезне Хабаровскига юлларга боералар. Монда хезмәт итәргә сезгә насыйп булмады!" Могҗиза бит бу! Мәскәү комиссиясе, кирәгем чыккач, Хабаровск краенда хезмәт итәргә теләвемне искә алган, димәк. Генералга мөрәҗәгать итәм: "Иптәш генерал, багажымны яңа җиргә күчертәсем бар!" - дим. Ул, аңлап: "Өч көн җитәме?" - дип сорый. Юмарт икән. "Җитә!" - дим. "Ярый, килештек. Хәерле юл сезгә!" - "Рәхмәт!" - дидем дә борылып чыктым. Строевой бүлектә предписаниемны яңартып, әлеге телеграмманы кыстырып һәм багаж таләбен юллап, бу штабтан подписка биреп ычкындым. Инде түбәнге очка, сай гына, тавык та тәпиләп чыгарлык, вак соры комлы инеш аша кирпечләргә баса-баса чыгып, багаж пакгаузына юнәлдем. Бу инеш дигәнем бигрәк алдакчы икән. Ул еш кына яңгырлардан соң һәм язын-көзен, туфан суына әверелеп, ярты шәһәрне баса икән! Мин Чиләбедә яткан арада әйберләрем килеп өлгергән. Багаж шактый таушалган. Бауларын тарттырып, теккәләп, адресларын кара белән буяп, яңаларын язып, тагы тапшырдым. Инде каланы да янә бер әйләнеп карарга була. Кунакханәдә кунып чыкканнан соң китәргә ниятләдем, чөнки Читада мине кызыктырырлык һәм тоткарларлык берни дә юк иде. Ике тәүлектән соң Хабаровск вокзалына килеп җиттем. Читага якынлашканда, поездда икешәр юрган бирүләренә карамастан, суыктан калтыранып кунган идек, ә монда, төн уртасы булса да, җылы бөркелеп тора! Ичмасам, бу яктан алдатмаганмын икән.
Менә таң атуын чиста вокзалда, юньле киенгән кешеләр арасында көтеп утырам. Берничә тапкыр вокзал мәйданына чыгып, казак Ерофей Хабаров һәйкәлен урап үттем. Менә ул татар качаклары токымыннан булган урысларның данлы "землепроходец"ы. Баскынчылар үзләренә атамаларны таба белгәннәр дә соң! Биек, зур һәйкәл. Чиләбенең "Сказ о Урале" һәйкәленә охшаган. Шәһәр Чита ише генә түгел. Күп катлы биналар, урамнары чиста, агачлары әле яфрак коймаган. "Дальний Восток" дигәннәренең бер өлеше шушы инде. Ерак Көнчыгышны килмешәкләр дөньясы дисәк тә була. Бу якларда аларга хатын-кызлар җитмәгән. Ул мәсьәлә инде миңа да кагыла. Тагы ялгызлыгым исемә төште. Бер риваятькә кагылмый булмас. Имеш, Әби патша казакларга яулап алынган җир чикләрен сакларга боера. Ә аларны исә тиздән хатын-кыз юклыгы борчый башлый. Япан-ят якларда, сугыш булмаганда, ирләр хатын-кызларсыз ничек яшәсеннәр ди? Патша галиҗәнабына бу хакта ялварып хат язарга мәҗбүр булалар. Хатның иң кирәк өлешендә ике сүз була: "Пришлите бабсто!" Патша кәнсәсендә "бабсто" мәгънәсенә төшенә алмыйча аптырыйлар. Ләкин баш вата торгач аңлыйлар һәм бөек хуҗалары белән рәхәтләнеп шаркылдап көләләр. Хат язучыларның белемнәре чамалы булганга, казаклар "баб сто" сүзләрен кушып язганнар икән! Билгеле, Әби патша хәлләренә керә. Ул үзе дә соңгы көннәренә хәтле ирләрсез тора алмаган ич. Менә шуннан соң казаклар урнашкан урынны "Бабсто" дип атый башлыйлар. Хатын-кызлар кытлыгы Сахалин каторгасында да үзен нык сиздергән. Хөкемгә тартылган хатыннарны анда, пароход белән китерүгә, каторжаннарга өләшкәннәр. Егерменче гасырның утызынчы елларында купкан "хетагуровкалар" шаукымы да - әлеге дә баягы шул ук "бабсто" мәсьәләсе. Ерак Көнчыгышны совет хәрбиләре белән шыплап тутыргач, ирләргә хатын-кызлар кирәк була башлый. Һәм иргә чыга алмаган җилбәзәк хатын-кызлар Ерак Көнчыгышка агыла. Ә аларны кыстап-өндәп һәм озатып йөрүче Хетагурова фамилияле ханым Ленин ордены белән бүләкләнә. Ярый, үз язмышыма күчим. Иртән, комендант килүгә, кая барасын белештем. Яңа гына оешкан ракетачыларның корпус штабы Кызыл елга исемле җирдә, автотранспорт училищесы янында урнашкан. Автобус белән уң яктагы дендропаркны, совхозның җиләк-җимеш бакчасын узам. Корпус табибы, Читадагысы күк, чираттагы ялында икән. Аның кайтуын көтәргә туры килә. Монда төрле төбәк-округлардан күчерелгән офицерларга бер казармада вакытлыча ике катлы тимер сәкеләр тезеп куйганнар. Төрле хәрби частьларны кыскартканда, булдыклырак офицерларны ракетачылар частьларына юллаганнар. Н. Хрущёвның мотопехота һәм башка частьларны кыскартуы ракета гаскәре файдасына булган икән! Монда инде халык күп җыелган, язмышларын хәл иткәнне көтәләр. Аннары кайсы-кая китәсе. Биредә капитан Завгородный белән лейтенант Александровны очраттым. Беренчесе, кайда-нинди урыннар барлыгын белешсә дә, сер бирмәгән була. Кыек юл белән йөргәнем юк әле һәм йөрмәм дә. Бер тәүлектән соң кадрлар бүлегенә чакырттылар. Моннан алтмыш биш чакрымдагы частька мине өлкән табиб урынына Мәскәү боерыгы буенча билгеләгәннәр икән. Ләкин анда фатирлар әле төзеләсе генә. Юк, мәйтәм, фатирсыз иза чигеп туйдым, миңа фатирлы урын бирегез, дим. "Менә Белогорск шәһәре артында, Возжаевка кечкенә станциясендә фатирлы хәрбиләр гарнизоны бар барын, ләкин сез бит Мәскәү боерыгы белән өлкән табиб итеп билгеләнгәнсез инде.
Түбәнрәк урынга төшерергә хакым юк. Аннары аларны да бер елдан соң тайгага күчерәбез", - ди кадрлар бүлеге начальнигы. Ярар, мәйтәм, кечерәк, ләкин фатирлы урын булсын. Үгетләп карый, мин күнмим. Яңа эшне кечкенәрәк урыннан башлап җибәрсәң, бәлки, отышлырак та булыр дип уйлыйм. Ахырда Белогорск (искерәк исеме "Куйбышевка Восточная") дивизиясенә юлларга булдылар. Шулай итеп, майор урыныннан баш тартып, капитан урынына ризалаштым. Әле капитан мәртәбәсен аласы бар, аннары гына дүрт ел майор йолдызларын көтәсе. Аңарчы ниләр булып бетмәс. Әрҗәсе тәмам какшап, төеннең баулары суырылып-бушап калган багажымны Возжаевкага юлладым. Бусы инде өченче мәртәбә адрес үзгәртүем. Менә ул хәрбиләрнең тормыш рәвеше!.. Буш вакытымны заяга уздырмыйча, өч көн шәһәрне, мәгърур Амур елгасын карап йөрдем. Ике үзәк "фирменный" рестораннарында (берсе "Уссури", икенчесе "Восток" исемле) сыйландым. Төрле диңгез хәзинәләре пешереп салынган салатлары, миңа тансык булгангадыр инде, тәмле үзе. Треплангалы борщлары да шәп иде. Тагы кайчан шундый юньле аш ашарга туры килер, эләккәндә сыпыртып калырга кирәк, дип уйладым. Амур елгасы искиткеч киң һәм тирән икән. Менә ул - борынгы вальска кергән һәм "Өч танкист" җырында яңгыраган дәрьялы як! Киноларда күргәнем һәм җырын да җырлаганым бар, әмма үз күзең белән күрүгә җитми инде. Академияне тәмамлаганчы, бу якларда булачагым башыма да килмәс иде. Амур елгасының һәм мондый Ерак Көнчыгыш җирләренең тәэсире тирән булды. Бигрәк иркен як. Китәсе көнне "тайфун" исемле явымлы давыл башланды. Якты көн тәмам караңгы төнгә әверелеп, шәһәрне туфан суы басты диярлек. Тыгыз, куәтле җиле аяктан егарлык... Инде Хабаровскидан кире көнбатыш ягына, тулы сулы Амур аша озын корыч күпердән чыгып, поездда Белогорскига таба юл тотабыз. Уң яктан шактый биек текә тау өстендә "Волочаевка көннәре"нә багышланган мемориалны ерактан күреп узабыз. Партизаннар төбәге... Аннары сул яктан бер-бер артлы Еврейлар автономия өлкәсенең Биробиджан, Бира, Кульдур вә Шмаковка станцияләрен үтәбез. Кульдур ул - Саки шифаханәсенә, ә Шмаковка - Боржомига тиң курортлар. Хәрби округ шифаханәләре. Автономия өлкәсендә яһүдләр бик аз, диләр. Алар бу ярым онытылган, тормыш яклары юньләп көйләнмәгән җирләргә үз ихтыярлары белән килеп ояламаганнар шул, дөньяда Мәскәү, Ленинград, Киев, Минск, Одесса, Ялта кебек калалар барында! Шмаковкада элек ирләр монастыре булган. Шушында инде утызынчы елларда Мәскәүдән яһүд партократларын Сталин боерыгы буенча колхоз-совхозлар оештырырга юллаганнар. Хәрби частьларны һәм эшчеләрне азык-төлек белән тәэмин итәргә кирәк ич. Бер мәзәктә әйтелүенчә, Мәскәүгә мондый телеграмма сукканнар, имеш: "Колхозлар оештырдык, колхозчыларны җибәрегез!" Булыр да ул яһүдләрдән! Хәзер исә: "Яһүдләр автономиясенә яһүдләр җибәрегез!" - дисәң дә була... Белогорск зур урыс авылын хәтерләтә. Калага архитектор тәтемәгән. Берничә ике катлы кечкенә таш биналары бар. Берсендә, гадәттәгечә, партия шәһәр комитеты, икенчесендә - дивизия штабы, өченчесендә - мәктәп, дүртенчесендә - ресторан. Калганнары - бер катлы гади агач өйләр. Урамнары пычрак, кибетләре ярлы. Шәһәрне бер яктан урап, сай гына тонык инеш ага. Яңгырлардан соң шактый зур елгага әверелә, диләр. Ә җәйге эссе көннәрдә бөтенләй кибеп, төбе калкып чыгып, ләмле җирләре барлыкка килә икән. Үзендә әрсез ратан, бычок сымак балыклары да бар. Шунысы кызык: елга корыганда, ләмгә күмелеп исән калалар икән... Һәр яктагы табигатьнең үзенчәлекләре була шул. Рестораннарында тамак туйдыргач, штабка киттем. Кадрлар бүлегендә капитан Малыгин "шәхси эш"емне карап гаҗәпләнде. Анда хезмәт урыным "өлкән табиб" дип билгеләнгән ич. Бирегә үзем теләп килдем, дидем. Ярый, ди бу һәм Возжаевкага шалтырата. РТБны сорый. Аны шулай сер итеп, "Ракетно-техническая бригада" урынына "Ремонтно-техническая бригада" дип атыйлар.
Андый ысулны "легенда прикрытия" диләр. Чынбарлыкта стратегик ракеталар полклар карамагында, ә аларның үтә хәтәр атом-төшле башлары ("головная часть" - ГЧ) - РТБ кулында. РТБ хезмәткәрләре аларны тоташтырып, вакытлары җиткәндә тикшереп яки алмаштырып торалар һәм махсус залда икенче залпка запасларын тоталар. Мин менә шул РТБ табибы инде. Ике сәгатьтән соң мине алырга җиңел машина белән килделәр. Утырып киттем. Возжаевка - үзе бәләкәй генә полустанок. Тиз йөрүче поездлар нибары ике минутка гына тукталалар. Шул арада офицерлар вагон-ресторанга тәм-томнар, аракы-сыра алырга керә. Тимер юлның, көнбатышка таба барганда, сул ягында - шыксыз авыл. Авыл артында - алты моторлы Мясищев бомбалаучылар аэродромы һәм совхозларның кырлары. Анда яшелчә һәм соя борчагы үстерәләр. Соядан дүрт йөз төрле ашамлык хәстәрләргә була, диләр. Томат шулпасы салынган соя кәнсирләрен ашаганым бар, туклыклы һәм тәмле ризык. Тик әрчелмәгән борчак оны күңелгә авыррак, исе килә. Шуңа күрә аның исен бетереп, "дезодорировать" итәләр. Тимер юлның уң ягында хәрбиләр шәһәрчеге, ул сугышка хәтле корылган. Элек анда хәрби очучылар һәм техниклар яшәгән. Кечкенә җир аэродромы һәм ике моторлы самолётларны төзәтә торган хәрби завод бар. Янәшәдә - мәхбүсләр колониясе... Шәһәрчектә - дүрт-биш катлы биналар. Аларда хәзер полк һәм РТБ офицерлары яши. Бер урамны ике фатирлы таш коттеджлар тәшкил итә. Алары да офицерлар өчен төзелгән. Кайберләре буш. Фатир кирәк, дигәч, берсенә мине илттеләр. Ике бүлмәле, чоланлы, мичле фатир. Ул миңа бик суык һәм шыксыз булып күренде. Моны җылытыр өчен яга-яга эт булырсың. Ә ташкүмерен-утынын каян юнәтәсе? Юк, мәйтәм, барып чыкмас. Теге дүрт катлы, җылыткычлы йорттан сорарга кирәк, дим. Нәкъ берсенең каршында - ике катлы агач лазаретыбыз. Чемоданымны һәм төенчегемне тотып, шунда юнәлдем. Төнне лазаретта уздырдым. Иртән, РТБ штабына барып, командирга күрендем. Кызыл чырайлы, Орёл фамилияле полковник. Командирлар безне сыныйлар, ә без - аларны... Маңгаенда - кыйпылчык ярасының җөе. Сугышта булган. "Атның - артыннан, ишәкнең - алдыннан, ә командирның һәр ягыннан саклан!" - дисәләр дә, Орёл ярыйсы гына кеше булып чыкты. Венгриядә Балатон күле янында яраланган. Шунда чолганышка эләгеп, сазлыкта ятып, аяк бармакларын өшеткән. Бирегә Уссурийскидан (Элегрәк Ворошиловск) - танклар төзәтүче заводтан килгән. Шул танклар заводында хезмәт итеп, аның начальнигы булып, папахасын да киеп алган. Полковник начальник урынына ничек билгеләнгәне турында кызык итеп сөйләгән иде.
Әлбәттә, башта берәү дә начальник булмый. Завод начальнигының урыны бушап калгач, моны Хабаровскига, округ штабының Хәрби Советына чакырталар. Анда инде безнең братваны, киңәшмәгә китертеп, йә пешекләп чыгаралар, йә югарырак күтәрәләр... Бу яңа киемнәрен киеп бара. Хәрби совет утырышы башлана. Бермәлне моны да чакырып кертәләр. Командующий һәм Совет әгъзалары моның белән сөйләшергә керешәләр. Дөресрәге, партия сәясәте турында, устав буенча сораулар яудыралар, завод хәлләрен төпченәләр. Полковник урынына ярау-ярамавын сыныйлар. Ахырда генерал (политбүлек начальнигы): "Пушкин кем ул?" - дип сорый. Бу андый, хезмәткә кагылмаган һәм һич көтелмәгән сораудан бераз югалып кала да: "Бөек рус шагыйре!" - дип җавап бирә. Җавабыннан соң үзе: "Хәзер әсәрләрен сораштыра башласалар, харап булам!" - дип уйлый. Ләкин шундый "авыр" сорауга җавап бирә алгач, тегеләр канәгать калалар. Һәм бушаган урынга утырталар. Менә шул Орёл белән сөйләшеп утырабыз. РТБда штат тупланып бетмәгән әле. Офицерлары һәм солдатлары да җитәрлек түгел. "Сездә теге хәтәр нәмәстәләр бармы?" - дип, ГЧларга ишарәләп сорыйм. "Булса да, аларның бер куркынычы юк. Мин үзем "Тоцк" полигонында чын атом бомбасын шартлаткан хәрби уенга катнашкан кеше. Үземә бер нейтроны эләксә эләккәндер. Саулыгымнан әле дә зарланмыйм!" - ди. Әллә шулай үзен юаткан буламы, әллә атом нурланышына җиңелчә карыймы? Әлегә аның ни икәненә бик күпләр төшенеп бетми. Аның әйтүенчә, алай ук "пүчтәк" булмаган шул. Ырынбур өлкәсенең "Тоцк" полигонында маршал Г. Жуков җитәкчелегендә 1954 елның 14 сентябрендә үтә зарарлы, хәтәр хәрби уен үткәрелә. Анда самолёттан 20 килотонналы атом бомбасы ташлана. Ул 500 метр биеклектә шартлый. Шуннан соң "кызыллар" "зәңгәрләргә" зарарланган җир аша "һөҗүмгә" ыргылалар. Шул хәрбиләрнең бик күбесе нурланып, тора-бара чирләп үлә. Исән калганнары да саулыкка туймый. Бу - табигатькә һәм адәмгә каршы кылынган тиңсез җинаять. Бернигә дә карамыйча, СССРның чын-чынлап атом сугышына хәстәрләнә башлаган чагы. Моңарчы Яңа җирдә, Якутиядә, Новосибирск өлкәсендә, Уралда, Әстерхан өлкәсендә, Казахстанда һ. б. җирләрдә - барлыгы ике йөзгә якын атом сынавы үткәрелә. Күбесен халык хуҗалыгы мәнфәгатенә сылтап шартлаталар. Шулай булгач, зарарланмаган җирләребез калмаган диярлек. Әле дә мондый аяныч серләрнең күбесе ачылмаган һәм картага төшерелмәгән. Нәфрәтләнеп уфтанырга гына кала. Мондый җирләрне халыктан яшерү - кылган җинаятьләрнең рецидивы. Инде без чирләми, кем чирләсен? "Салкын сугыш мәҗбүр итте!" - дип акланган булалар. Юк, КПССның акылсыз сәясәте бу! Орёл миңа дүрт катлы йортта РТБның элекке табиб бүлмәсен билгеләде. Шуннан соң яңа вазифамны үтәргә керештем. Миннән бер ел алданрак укып чыккан Зайцев медпунктны да оештырып ачмаган, санинструкторларның да хәстәренә тотынмаган, офицерларның һәм солдатларның медицина кенәгәләрен дә җыеп алмаган. Ә аларның саулыкларын тикшереп, шул кенәгәләргә язып куярга кирәк ич.
Чирләүчеләр була калса, лазаретка гына ияртеп китә икән. Әйтерсең алты ел буена аны шуның өчен генә укытканнар. "Яшь белгеч хатыныма монда эш юк, дипломы югала, бүтән урынга күчерегез!" - дип, колак итләрен ашап, командованиене йөдәтеп бетергән. Инде аны менә Кызыл елгага күчерәләр. Тик, ул киткәнче, миңа тагы да яхшырагы - икенче каттагы иркенрәк бүлмә бушады. Анысын Уссурийскига китәсе Баландин бушатты. Диваннары кыйбатка төшсә дә, шунда ук сатып алдым, ә Зайцевтан - керогазын һәм чиләген сорадым. Өстәлне һәм табуреткаларны частьтан китерттем дә багажымны алдым. Шулай итеп торыр урынлы булдым. Фатир үзе өч бүлмәле, икесендә майор Мызников хатыны һәм ике малае белән яши. Аш бүлмәсе уртак. Ванна һәм бәдрәф бүлмәләре бар, ләкин сантехникасы корылмаган, канализациясе юк. Җиренә җиткереп эшләргә куллары һәм акчалары җитмәгән. Су урам колонкасында. Гомуми бәдрәф тә урамда. Бу хакта бер чит ил дипломатының сүзләрен гәҗиттә укырга туры килгән иде. Ул, бездән ачы көлеп: "СССР ул - космик ракеталар һәм җир бәдрәфләре иле!" - дигән. Бик дөрес әйткән, чукынчык! Мондый контраст адәм файдасына түгел инде. СССРда кешенең кадере булмады, аның шәхси мәнфәгатьләре беркайчан да артык санга сугылмады. Әнә шул такталардан әмәлләнгән бәдрәфтә кырык градуслы суыкта утырып кара! Без ирләр чыдарбыз да ди, ә хатын-кызлар ничек түзсеннәр?! Фатирда ярый әле мич ягасы түгел, батарейлары бар. Аш-суны керогазда хәстәрләргә була. Миче бар барын, тик әлегә аның беребезгә дә кирәге юк. Бүлмәм җылы һәм якты, түшәме биек, идәне такталы, тәрәзәсе лазаретка карый. Беренче катта кечкенә китап кибете. Эшкә, кибеткә, клубка, мунчага һәм ашханәгә йөрергә якын. Яңа урынга ияләшеп өлгермәстән, көннәрнең берсендә без - өч офицер һәм ике старшина - Владивостокка рекрутларны алырга киттек. Миңа Владивосток, андагы Алтын Мөгез култыгы, баш урамнары, яр буйлары, кибет-рестораннары, вокзалы һәм һәйкәлләре бик ошады. Ресторанга кереп ашап чыктык. Кит итеннән пешерелгән котлетларны һәм гарнирга пешерелгән диңгез кәбестәсен бик ошатып бетермәсәк тә, талымлап торырлык ара юк. Тын океан камбаласы монда тавык ите урынына кулланыла икән. Ризык кытлыгы үзен сиздерә башлаган чак. Пешекчеләр һәм аш ташучылар, масаеп, хәрбиләрнең кесәләрен селкетергә остарып беткәннәр. Сүз әйтер хәл юк икән. "Хәзер үк патрульмилицияне чакыртабыз!" - дияргә күнеккәннәр. Мондый урынсыз тәкәбберлекләре хакында биредә әле дә бер вакыйга турында, риваять итеп, менә ни сөйлиләр. Имеш, "Алтын мөгез" ресторанына бер төркем ирләр кереп утыралар, берничәсе каратутлы әрмән затыннан. Байтак көтеп утыра болар, әмма яннарына килүче күренми. Ниһаять, ак алъяпкычлы берәү алларына меню салып китә. Кыскасы, бездә ресторан хезмәткәрләре аракы-шәраб теләмәгәннәрне чүпкә дә санамыйлар һәм боларны да шактый изалыйлар. Ахырда болар шикаять кенәгәсен таләп итәләр. Анысын да киреләнеп бирми маташалар. Менә кечерәк, кәкре борынлы бер әрмән нидер яза һәм мөдирне чакырта. Анысы чыкмый. "Чыкмаса, прокурорга чакыртабыз!" - дигәч кенә күренә теге. "Укыгыз!" - диләр. Теге укымый. "Язгансыз икән, инде сыпыртыгыз!" - ди һаваланып. Тегене култыклап: "Юк, укыгыз!" - диләр үтемле итеп. Теге укый: "Весь обслуживающий персонал во главе с директором уволить!
Микоян". Директорның күзе акаеп, атылып чыгарга җитә. Микоян ул чакта - наркомпищепром. Шуннан соң бүтән рестораннарны да кем икәннәрен онытканнардан чистарталар. Хәзер исә мондый эш бер Микоян хәленнән генә килмәс иде. Шулай, биредә табигать матур булса да, тормыш шартлары бик камил түгел икән. Һавасы бик дымлы, шкафларда хәтта кием-салым күгәрә, диләр. Бәяләр кыйбат. Монда барысын да ерактан китерәләр бит. Владивостокның өлкә военкоматыннан безне Уссурийскига юлладылар. Уссурийск - яшел бакчалы, күбесенчә бер катлы иске, тыныч кала. Кояшлы җылы көн иде. Тирә-юньдә күмер шахталары һәм терриконнар күренеп тора. Безгә шахта бистәсенең малайларын бирделәр. Мин кайберләренең саулыкларын тикшереп кире кактым. Кайтканда алар белән шактый чиләндек. Старшиналар, калтыранып, аракылы шешәләрен рельсларга бәргәләделәр. Хәер, мунча кертеп, чәчләрен киптереп, хәрби киемнәрен кидергәннән соң, аларны тиз кулга алдылар. Һәркайсын карап, медкенәгәләрен яздым. Казарманың бер бүлмәсендә медпункт ачтым. Кирәк-яраклар белән җиһазландырдым һәм аптекадан дарулар китерттем. Офицерларга һәм солдатларга тиешле ун сәгатьлек ВМП (военномедицинская подготовка) дәресләрен укытырга керештем. Өйләдән соң авыруларны кабул итә башладым. Орёлның гаҗәпләнүеннән күзе дүрт булды. "Менә ничек эшләргә кирәк икән!" - дип ычкындырып җибәрмәсенме! Ялкау, кулларын кесәләренә тыгып йөргән Зайцевтан ул моны күрмәгән шул. Дивизия табибы подполковник Братаненкодан санинструкторлар сорыйм. Миңа алар дүртәү тиеш. Ләкин ул, маха биреп, дивизиядән бер генә солдатны да Уссурийскига - санинструкторлар мәктәбенә укытырга юлламаган икән. Димәк, аларны үзебезгә әзерләргә туры килә. Әлегә булышырга ике солдатны алдым. Орёлга медпунктка тиешле санитар машинасы - УАЗ-451Асын югарыдан сораткан кәгазь яздырдым. Лазарет һәм полк табиблары белән танышып, уртак тел таптым. Атнасына бер тәүлек лазаретта кизү торам. Анысы үземә тәҗрибә өчен кирәк. Шулай барысына да тиз ияләштем. Әйтерсең гаскәрләрдән алты ел аерылып тормаганмын! Шунысы мөһим: гарнизонда офицерлар гаиләләре үзара тату, бер-берсен якын итеп торалар. Үзенчәлекле зур бер гаилә булып яшиләр дисәң дә була. Шуңа күрә биредәге тормыш җиңелрәк тоела. Тик менә үземнеке тулы түгел. Кайбер яшь хатыннар миңа күз салгалый башлады. Ә берсе, ире өлкән лейтенант командировкада булганда, чиргә сабышкан булып, янына чакырта. Һәр гарнизонда андый дәртле җилбәзәкләр табыла. Бусы аның икенче ире, беренчесе - лётчик, һәлак булган. Керсәм, ул юрганы астында шәрә көенчә елмаеп ята. Әйтерсең Ремрандның Данаясы Зевсны көтә... Ак кабарынкы тәнен җентекләп тикшергәннән соң, билгеле, бернинди чирен дә тапмадым, "воспаление хитрости"ыннан гайре. Мине әллә хатын-кыз күрмәгән дип белә инде? Тормыш якларына килгәндә, военторг кибетендә сайлап алырлык әллә ни ризык юк. Ни китерсәләр - халык шуны сыпырта. Пешереп йөрисем килми. Чәй генә кайнатып, Болгария конфитюры белән ак май ягып күмәч ашыйм. Күбесенчә, ашханәдә пешерелгән аш белән тукланам. Ә кайчакларда Возжаевка ашханәсенә барып киләм. Кагыйдә буларак, анда рәт юк, шакшы. Даими тикшереп торучы да юк. Әй, ул Рәсәйнең "гражданкадагы" гади ашханәләре! "Аш" димәсәм, хәтере калыр, ярты халкыбызның ашказаннарын яраксыз шашлыклары белән бозып бетерделәр инде. Аларда җыен угрылар һәм ялкаулар эшли бугай.
Менә кинәт карлы, салкын җил-буранлы кыш бөтен мохитне яулап алды. Күз яшьләрен сыгып, колак, борын, яңакларны өшетә. Төнлә саргылт һәм зәңгәрсу йолдызлар чекрәеп карый һәм күз кыскандай җемелдәшеп торалар. Калкурак аэродом тирәсендә җил, каршы себереп, җирне шартлаганчы туңдырды. Бу аэродромга сирәк кенә кечерәк һәм ике моторлы таушалган самолётлар яңартылырга килеп төшә. Моторларын да китергәлиләр. Монда тормыш бертөрлерәк. Буш вә озын кичләрдә клубка кино карарга йөрим. Фатирда үземә генә күңелсез. Клуб шыгрым тулы була. Офицер хатыннары, киенешеп, үзләрен күрсәтергә һәм башкаларны күрергә ирләре белән шунда килми, кая барсыннар? Биредә әле берсенең дә телевизорлары юк диярлек. Ял көннәрендә вагон-рестораннарны каршыларга җыелышып чыгалар. Автобус белән Белогорск кибетләрен дә айкап кайталар. Хәтта поезд белән Благовещенск каласына да баргалыйлар. Минем андый йомышларым юк. Хәтеремнән Валя ерагайган саен ерагая. Һәдияне дә исемә төшермим. Ә Мәрзия сагындыра. Аңла шуннан соң син кешене! Өч хатамның берсен инде төзәтергә вакыт. Мәрзия белән хыялланып, үземә-үзем биргән вәгъдәмне үтәп, аңарга хат яздым. Эчә торган коеңа төкермә, дигәннәре шулдыр инде. Җавабы да озак көттермәде. "Мин сине элеккечә яратам, зинһар ышан!" җөмләсен укыгач, җаным эреп киткәндәй булды. Һәм күзләремне яшь басты. Болай булгач, нигә рәхәтләнеп бергә яшәмәскә? Фатирны карап, аш-су пешереп, миңа якын иптәш булыр. Үземне инде тыйнаграк тотар вакыт. Хатын-кызларны картайткан да, яшәрткән дә - ирләр, диләр. Бу әйтем үземә дә кагыла ич. Хәзерге урыслашкан татар балалары халкыбызның андый акыл хәзинәләрен юньләп белмиләр. Аңлы рәвештә телебезгә хыянәт итеп, үзләрен-үзләре талаган булып чыгалар... Аһ, нәрсәләрдән, нинди гәүһәрләрдән үзебезне-үзебез мәхрүм итәбез бит! Кызганырлык та, үкенерлек тә. Нишләргә белмәгән чакларда халкыбыз иҗаты менә дигән киңәшче була ала ич. Халкыбызның тәүге саф инешләрен янә барлап, файдаланырлык вакыт түгелме? Инде ни күрсәм дә күрермен, чакырам никахлашкан Мәрзиямне! Әлегә язмышыбызның калган өлеше үз кулыбызда ич. Уйладым да тәвәккәлләп ташка уйдым. Ерак гарнизон тормышы яктырып киткәндәй булды. Тылсымлы мәхәббәт ул бар нәрсәләргә ямь бирә, сүрелгән җаннарга өмет очкынын өрә. Әйе, күп нәрсәгә сәләтле мәхәббәт дигән могҗиза!.. Мәрзиянең шул хатын алуга, хәрбиләр кассасыннан бушлай билет юнәтү кәгазьләрен конвертка салып юлладым һәм түземсезлек белән өлешемә төшкән көмешемне көтә башладым. Ара якын түгел, хатлар озак йөри. Көтәргә туры килә. Һаман шул "Светлана" фирмасы эшендәдер инде ул. Очын-очка көчкә ялгап яшидер... Хатын тиз арада язган, ахры. "Әнәс, верь мне!" сүзләре исемә төшә дә елмаям. Тормыш икебезгә дә "Ибәт абыйны" әйттергән икән. "Ибәт абый" дигәч, сез тагы куанычыннан ычкыныпсаташып китте бу бичара дип уйламагыз. Шәт исегездәдер, ул әниемнең Агачбашы (Агайбаш) авылының ярлы кешесенең хикмәте...
Ике атнадан артык вакыт үтүгә, Мәрзиянең телеграммасы килде: "Юлга чыктым, каршыла!" - диелгән. Ә кайчан каршыларга икәне әйтелмәгән... Поезды Белогорск аша Хабаровскига төн уртасында уза. Бер тәүлектән соң, баш инженер подполковник Мураловтан кечкенә автобусыбызны сорап, Белогорскига элдердем. Көтәм. Поезд килеп туктады - Мәрзия юк! Икенче төнне тагы барам. Поезд килеп туктый, үч алгандай, Мәрзия юк! Менә тамаша! Тиле баш аякларга тынгылык бирмәс шул. Оятсызланып, өченче тапкыр автобусны сорарга базмадым. Кичтән Белогорск автобусына утырып тагы киттем. Поездны арлы-бирле йөренеп көтәм. Менә ул ерактан ыжгырып һәм давыл куптарып, прожекторы белән караңгылыкны бораулап килә. Әкренәя һәм теләмәс кенә, көпчәкләрен шыгырдатып туктый. Унөченче хәрбиләр вагоны янына йөгерәм. Бер кеше төшә, икенчесе... Аллага шөкер. Менә Мәрзия дә ишектән күренде. Башында ак калфак. Татар баласы ич! Ул, берни булмагандай, тулган ай кебек елмая. "Көттердең!" - дим. Чемоданын тотып, автобус тукталышына юнәләбез. Вокзал ябык. Имансызлар кыш уртасында ремонт ясарга керешкәннәр. Чукынган Рәсәй хөрәсәннәренең гадәтләре - чаналарын җәйдән карый белмиләр... Үтә суык төндә иртәнге бишкә хәтле автобус көтәсе. Кар ява башлады. Көтәбез. Мәрзиянең аякларында йон оекбашлар һәм "румынкалар", ә минекеләрендә - чолгавычлар һәм күн итекләр... Бармаклар туңа... Кыш бабай биетә генә - тыпырдашабыз. Менә кечкенә автобус килеп туктады. Халык бер-берсен сыта-сыта эчкә ыргыла. Каян җыелганнар диген! Без дә кешеләр арасына кысыла-кысыла кереп урын алабыз. Бусы булды. Утыруга, Мәрзиянең румынкаларын салдырып, аякларын җылытырга бот арама кыстырып, шинель итәкләре белән каплыйм. Возжаевкага килеп төшәрәк, аякларга җан керде, һәм алар кызып ук киттеләр. Ярый әле өшетмәдек! Югыйсә бармакларым өшегәне бар инде. Тиеннәрне кызганмый, телеграмманы белеп бирергә кирәк аны. Җылы бүлмәгә керүгә, чәй кайнатырга куйдым. Ризыкны өстәлгә алдан ук әзерләп, каплап куйган идем. Ашый-эчә торгач тәмам җылындык. Менә шуннан соң, Мисыр күгәрченнәре булмасак та, гөрләп яши башладык. Яңарып киткән сөю кавыштыра икән. Ирексездән исемә Төхвәтуллин төште дә, елмаеп җибәрдем. Кодрәтле партия вәкиленең кулыннан килмәгәнен язмыш үзе булдырды. Инде без бергә, Хак Тәгалә бәхетебездән генә аера күрмәсен! Тузга язылмаган "парлылык кануны" ("закон парности") буенча бу "Lappi end"ның параллель нәтиҗәсе дә була. Бераздан: "Һәдия казак егетенә тормышка чыккан!" - дигән хәбәр ишеттем. Бер кыз бала да тапкан, имеш. Менә шулай ул да, үзенең оясын корып, көн күрә башлаган. Ник куанмаска? Берничә көннән соң Мәрзиянең зур фанер тартмасы белән багажы килде. Анда байтак кирәкле әйберләре һәм өшегән әфлисуннар бар иде. Тагы да күңеллерәк булып китте. Өйдә йорт эшләрен башкарып, җылы ризык хәстәрләп, сине көтеп утыручы булгач, шәп инде. Мәрзия эшләмәсә дә, әтиләргә җибәрсәк тә, акчабыз көн күрергә җитә, чөнки казна фатиры күпкә арзанга төшә. Аннары хезмәт хакы да бераз артты. Кибеткә үзе йөри, мунчага һәм клубка - бергә инде.
Гарнизон бер тату гаилә кебек яши. Хезмәттә һәм ялда барыбыз да бергә диярлек. Клубка полк командиры Барабанщиков (булачак генерал), начальнигы Орёл, хатыннары һәм замполитлары белән бергәләп, бәйрәм тамашасына чыккан сыман киләләр. Өйдә сәрхушланып утыручылар сирәк. Частьларыбыз биредә вакытлыча гына. Бөтен плитәле юллар, ракета комплекслары, "ГЧ"лар технологик залы, бүтән корал, ягулыклар, кием-салым, азык-төлек складлары, казармалар яшерен рәвештә тайга эчендә көн-төн төзелеп ята. Ә офицерларның торасы шәһәрчеге ("унынчы" объект) - йортлары, кунакханәләре, ашханә-кафелары, кибетләре, клублары, мәктәп-балалар бакчалары - Ледяная ярымстанциясеннән ун чакрым читтәрәк корыла. Башкаларга бу зур төзелешне "йортлар комбинаты" корыла дип кенә аңлаталар. Ләкин кемне генә ышандырып булыр икән? Тирә-юньдә гел хәрбиләр генә бит!.. Ярымстанциягә бертуктаусыз ком, щебёнка, цемент һәм бүтән төзү әйберләре китерелә. Бетон заводы анда үзебезнеке. Махсус җиһазлар һәм корал төнлә генә ябык вагонконтейнерларда тимер юл тармагы белән урыннарында ук тайга куенына кертелә. Ярымстанциянең исеме мәңгелек туң җирдә булуыннан килә. Бераз җирне тирәнрәк казысалар, җәй уртасында да эреми торган бозланып каткан җиргә (дөресрәге, калын боз линзасына) төртеләләр. Мондый галәмәт Сковородино станциясеннән башлана һәм бирегә тикле җитә. Бу узган бозлавык дәверенең эзе, җәйге җылы көннәрдә җирнең шактый өлеше сазлыкка әверелә. Менә шунда ЦК күзәтүе астында Оборона министрлыгы эшләре кызу, удар рәвештә алып барыла да инде. Мәскәүдән махсус комиссия даими килеп кенә тора. Янәсе, АКШ империалистлары без аныклаганны көтеп тормаслар! Сугыш чыгаруларыннан бик шикләнәләр. Хисапсыз стройбатлар, туктаусыз диярлек, тоткыннар кебек эшлиләр. Эшләре дә, тормышлары да үтә авыр, һич кызыгырлык түгел. Тайга уртасында, бозлавык вә сазлыклар өстендә шундый авыр олы эшләрне башкарып кара әле!.. Чирләүчеләр күп, фаҗигаләр дә булып тора. Тынгысыз юлларда машиналар бер-берсенә бәреләләр, бензовозларның янган очраклары була. Зур төзелешләр андый бәла-казасыз булмыйдыр да. Мондый ашыгыч "суык сугыш" хәрәкәте бөтен ил киңлегендә диярлек алып барыла. Стратегик ракета частьларын акылга сыймаслык, яшәргә уңайсыз, кыен шартлы, кулланырга яраксыз диярлек җирләргә урнаштыралар. Күбесенчә цивилизация учак-үзәкләреннән ерак җирләрдә. Менә шул чакта бер табышмак уйлап чыгарыла да инде. "Тау араларында, чүлтайгаларда, чәнечкеле тимер чыбык боҗралары эчендә яшиләр. Киптерелгән ризыклар белән тукланалар. Кемнәр ул?" - дип сорауга, - "Ракетачылар!" - дияргә кирәк... Берничә елдан соң, Стратегик ракета гаскәрләре аякларына баскач, тормыш яклары җайланды. Бөтен шартлар диярлек шәһәр тормышына якынлаштылар. Ләкин мәдәният үзәкләреннән ераклык һәм шәһәрчекләрнең ябык-йомыклыклары, пропуск режимы тормышыбызны колонияләргә тиңләштерә иде. Йортлар төзелеп бетсә, без дә шунда, урман эченә кереп урнашырга әзерләнәбез. Әлегә офицерларыбыз берәр атнага командировкаларга барып, үзебезгә тиешле бина-корылмаларны күзәтеп-тикшереп йөриләр. Сафка керә барган берсен, акт язып, үз кул-карамакларына алалар.
Бераздан, халкыбыз күбәя һәм хәрбиләребез кизү тора башлагач, миңа да шунда барып йөрергә туры киләчәк. Әлегә, язга чыкканчы, частьның төп өлеше һәм гаиләләребез Возжаевка шәһәрчегендә яши. Тормышыбыз да ярыйсы. Итне военторг атнасына бер китерә. Виктория җиләгеннән пешерелгән Болгария конфитюрлары һәм кытай-япон алмалары белән тәэмин итә. Конфитюр килолы калай кәнсир савытларында. Алмалары егермешәр килолы әрҗәләрдә. Конфитюрын да, икешәр әрҗәләп алмаларын да чанага утыртып алып кайтабыз. Хезмәтем, әйтмәгәнем булсын, авыр түгел. Киләчәк сынаулар әле алда. Тик шунысы бар, үзебезне "олы җирдән" аерылган нәүмизләр күк хис итәбез. Лазаретыбыздан каты авыруларны Белогорск госпиталенә озатабыз. Барган саен, каладан яңа медицина китапларын да алабыз. Тик алар монда сирәк килә. Лазаретның табиблары, барысы да диярлек, әле яшь, артык тәҗрибәсез белгечләр. Начальнигы капитан Панкратов һәм рентгенологы капитан Якименко - миннән бер ел элек академиябезне тәмамлаган офицерлар. 1960 елны, безнекенә караганда, назначениеләр әйбәтрәк булган икән шул. Үзебезнең "академикларны" очратсаң, агай-энеңне очраткан кебек була икән. Панкратов - хәйләкәррәк һәм эше турында артык борчылмый торган кеше. Күбрәк үз мәнфәгатьләре белән шөгыльләнә. Колхоз председателе улы, Ульянов өлкәсеннән. Хатынын кемнәндер көнли. Ул аның икенче ире, шулай булса да, урлап китмәгәйләре дип шөбһәләнә. Беркөнне хәтта фатирларында бикләп калдырган. Тиздән аны, башкача булдыра алмагач, Братаненко эпидемиолог эшенә күчерде һәм укырга юллады. Аның урынына Уссурийскидан майор Муравчикны утырттылар. Без аны үзара "буравчик" дип атый башладык. Тулы медицина белемен күптән онытып бетергән, ләкин кеше кулы һәм эш урыныннан бик яхшы файдалана белә. Карт төлке миңа: "Хасанчик!" - дип эндәшкән була. Ул да хатынының икенче ире. Күсе тешле ике үсеп килгән кызлары бар. Якименко гадел, тырыш, эшчән һәм җайлы хохол затыннан. Игезәк малайлар үстерә. Спортчы - спорт йөрүе белән мавыга. Ике елдан соң аны Мәскәү янындагы Красногорск хәрби госпиталенә алдылар. Шулай эш сөя торган адәмнәрне гел түргә уздырырга кирәк! Хирург өлкән лейтенант Росщункин да - Сарытауның медицина факультетын һәм хирургия курсын күптән түгел генә тәмамлаган кеше. "Үгез сөтен" чөмерергә ярата. Бирегә хезмәткә алынганда, ул бик көлке хәлгә төшкән булган. Белогорскига килүгә, иң әүвәле ресторанга юнәлә. Анда бер өстәл артында ялгыз, яшьрәк кыяфәтле полковник ашап утыруын күреп, бу да янына килеп, рөхсәт алып утыра. Заказ бирә һәм, аны-моны өнәми, берне тондырып та җибәрә һәм, кызып, полковник белән әңгәмәгә керә. Тапкан үзенә тиңне! "Сез белмисезме, иптәш полковник, мондагы дивизия командиры Горбунов эт икән, диләр?" Үзе дә мәхлук инде! Теге, ашап бетергәч, дәшми чыгып китә. Янәшәдәге өстәл артында тукланып утыручы офицерлар пырхылдап көлеп җибәрәләр. Чыгып киткән полковник үзе үк Горбунов булган икән! Билгеле, теленә тилчә чыккан Росщункинның чираттагы партконференциядә тетмәсен тетми калмыйлар. Ул ялкаурак. Берәр зуррак операция күздә тотылса, андый авыруны кичекмәстән Белогорскига озата. Менә шушы кеше белән бергә Мәрзиягә аппендицит операциясен ясарга туры килде. Хәл исә болай булды. Беркөнне Мәрзия, эчем авырта дип, кинәт чирләп китте. Карыйм: чире аппендицитка охшаган. Тукта әле, Росщункин һәм гинеколог булып кыланган Быкова да карасыннар, дим, бер акыл яхшы, ә өчәү шәбрәк. Болар да минем белән килештеләр. Юлы начар, утыз чакрым булса да, госпитальгә илтим, дим. Мәрзия исә: "Авыртуга чыдый алмам!" - ди. Әйе шул, ул хәтле сикәлтәле юл бик авырга туры киләчәк. Менә шулай, ахырда операцияне лазаретта ясарга булдык. Ярый әле, барысы да шома үтте. Аппендиксы әз генә үзгәргән иде. Гаеп бөерендә яки аналык трубасында, ахры. Бу өч әгъза янәшәдә булганга күрә, чирләп китүләре бер-берсенә охшаш, башта өстәмә махсус тикшерүләр, рентген-анализлар ясамый аеруы кыен. Ахырда, торабара Мәрзиянең бөер һәм аналык трубасының чирләре дә ачыкланды.
Быкова да наданрак булып чыкты. Ире татар, РТБ офицеры, фамилиясе дә Хәсәнов иде. Озакламый алар аерылыштылар. Операциядән соң терелгәч, Мәрзия туганнарына хат язган. Энесе Зәки, операциягә катнашуымны белгәч: "Уңмаса, мин аны судка биргән булыр идем!" - дип шапырынган. Ә ул аппендицит операциясен кайберәүләр авырмаганда да ясата, уңайсыз, килешмәгән чакта чирләп китмәгәем дип. Ә Эквадор армиясендә аны мәҗбүри бөтен солдатларга да ясаталар дип укыганым бар. Хирургларына аның өчен премияләр дә бирәләр икән. Шулай Зәки судка бирми калды. Ахмак! Авыруларга махсус рәвештә зарар китерүче табиблар, гомумән, бар микән ул? Булса, алар "СС" гаскәрләрендә, Берия КГБсында гына булганнардыр. Табиблыкка укыган һәм Гиппократ антын биргән кешеләр җәлладлар түгел. Кешегә операцияләрне ясарга белем, акыл, батырлык һәм көч кирәк. Мәрхәмәтле булуың да зарури. Һәрвакытта батырлыгым һәм белемем җитсә дә, миңа, кан чәчрәтеп, тере авыру кешенең тәнен кисү кыен булды. Шуңа күрә, хирург сәләтем булса да, байтак операцияләргә катнашып, үзем ясасам да, хирург буласым килмәде. Ә инде операцияләрнең зарары тия калса, аның объектив сәбәпләре күп була. Шулар рәтенә субъектив сәбәпләр дә керергә мөмкин. Әйтик, ялгышу, тәҗрибә җитмәү. Хирурглар арасында, кызганыч, салкын канлылар да очрый. Гамәлдә һәр эшнең дә уңмавы мөмкин кебек, хирургия операцияләре дә кайбер очракларда уңмый, әлбәттә. Кеше, тереклек иясе буларак, бик катлаулы җан иясе. Аңардан да катлаулырак җан иясе булганы юк әле. Аны ничә мең еллар буе өйрәнсәк тә, өйрәнеп бетмәгәнбез. Ул бит эволюциянең таҗы! Менә шуңарга пычак тыгып тыкшынып кара ди! Ләкин, башка чара калмагач, операцияне ясатырга мәҗбүр булабыз шул. Әле шунысы бар: операцияләрне җансыз машина түгел, ә киресенчә, шундый ук адәм баласы ясый! Мәрзиягә кагылганда, аңарга кайчан да булса, һичшиксез, аппендицит операциясен ясатырга туры килер иде. Чөнки уң ягындагы бөеренә таш утырган, һәм хатын-кыз чирләре белән дә интекте. Мондый очракта аппендикс та ялкынсыныр иде! Росщункинга килгәндә, хәрби медицинабыз аңардан уңмады. Тора-бара ул, эчүгә сабышып, тәмам сәрхушкә әверелгән. Ахырда, аны хатыны да баласы белән ташлаган дип ишеткән идем. Аракышәраб белән мавыгу юньлегә китермәс шул.
Яңа ел бәйрәмен хөрмәтләп уздырганнан соң, Мәскәүдән телеграмма килде. "Капитан" мәртәбәсе белән котладылар. Бик вакытлы, акчаны мулрак тотарга була. РВда званиеләрне тоткарламаска тырышалар иде. Күчәсе урынга командировкага поезд белән Поздеевка, Серышево, Свободный аша миңа да йөрергә чират җитте. Яңа урында байтак корылмалар эшләнгән. Безнең "ГЧ" склады янына тимер юл тармагы салынган. Шул юлда өр-яңа пассажир вагоннары рестораны белән тезелеп торалар. Бүлмәле вагоннарда офицерларыбыз яши, ә плацкартлыларында - солдат-сержантлар. Бер бүлмәдә медпункт ачтым, янәшәсендә - дүрт урынлы вакытлыча изолятор. Биредә саф һава, җирне ап-ак кар мамыгы каплаган. Урман эчендә тынлык. Шәрә агачлар һәм акка төренгән чыршылар арасында - борчулы күкшәләр. Эчтәрәк тукран тукылдаганы ишетелә. Газапсыз тамак туйдырып булмый шул. Менә шушы гаҗәп тынлыкта без, олы сугыш буласын көтеп, бик ашыгыч рәвештә коралланып ятабыз. Биредә эшем артык күп түгел. Ашханәбезне (вагон-ресторанны) тәртиптә тоту, авыруларны кабул итү. Аннары көн дә бер төркем солдатларны санитар машинага утыртып, стройбат поликлиникасына (җиде чакрым) рентгенга, теш табибына һәм, кирәге чыкса, башкаларына да күрсәтергә алып йөрим. Атнага бер офицерларга һәм солдатларга ВМП дәресләре бирәм. Солдатларны мунчага кертер алдыннан анда мунчала-ләгәннәренә хәтле дезинфекция ясарга кирәк. Чишендергәндә тиреләре чиста булмаганнарны аерып дәвалыйсың, аларны башкалардан соңрак юындырасың. Санинструктор, мунча кергәннән соң, тырнакларын кистерә, кирәк булса, суелган бетчә-мазарларын йод белән сөртеп бәйли. Солдатларны үз балаларыңны караган күк тәрбияләргә туры килә, кирәкле киңәшләр бирәсең. Шуңа күрә, әйтмәгәнем булсын, йогышлы чирләр юк, грипп, ОРЗ белән авыручылар да аз. Орёл һәм офицерлар белән мөнәсәбәтләр яхшы, мине ихтирам итәләр. Солдатларыбыз тәртипле, Петропавловск-Камчатка һәм Уссурийскидан. Үз иткәнемне сизәләр. Елан җылыга ияләшкән кебек, миңа гел: "Иптәш капитан!" - дип кенә торалар. Аларга монда минем белән тынычрак. Монда да военторг кибет ачты. Мәрзия янына өчәр көнгә кайтып йөрим. Ысланган эре симез кета түшкәләрен һәм башка кирәк-яракларны сәяхәтемнән ала кайтам. Күз тимәгәе, тормыш бер җайлангач гөрли генә. Частебыз һаман ике өлешкә аерылган әле. Шулай ике арада арлы-бирле хезмәт итеп йөри торгач, кыш та үтте. Язга чыктык. Гөрләвекләр акканда, бермәлне суүткәргечтә сулар бозылды. Кайберәүләрнең эчләре киткәләде. Былтыр үзем дә бер атна Белогорск госпиталендә ятып чыккан идем. Шәһәрчекнең водопроводы искергән шул. Өстәмә чаралар күрергә туры килә. Мәскәүдән яңа урыныбызга комиссияләр килә тора. Ә инде хәрби галимнәр, проектчылар, РВ белгечләре һәм Кораллы көчләрнең җаваплы вәкилләре ракета комплексларында кысылып яшиләр. Хезмәт итүчеләргә алар барысы да авырга төшә. Алар, кеше җилкәсенә атланып, кеше кулы белән эшләргә күнеккәннәр - күрсәтмә-боерыклар бирергә остарып беткәннәр. Үзләре моны "булышу" диләр. Җитмәсә, үзләрен балаларны караган кебек карап торырга кирәк. Ә кайберләре, ике яклы пычак булып, Мәскәүләренә кайткач әләкләүдән дә тартынмыйлар!..
Тайга эчендә күп тармаклы, төзелеп бетмәгән юлларны әзмәвердәй көчле КРАЗ-МАЗ-Урал-ЧТЗлар тәмам баткаклыкка әверелдергән. Юллар шулай өзелеп торганда, бер төркем төрле дәрәҗәле партия совет җитәкчеләре һәм генераллар белән Политбюро әгъзасы Козлов килде. Кара "Волга"лар кәрваны әллә кайларга сузылды. Юлның ике ягында эшләүче стройбат солдатлары, граждан бригадирлары, офицерлар, авыз ачып, гаҗәпсенеп карап торалар. Әйтерсең күктән ят галәм вәкилләре иңгән! Машиналар боламыкланган пычракка бата-бата, түшләре белән көчкә шуышалар. Ахырда алдагы машина үкерә-үкерә пычрак сиптереп, көпчәкләреннән үк батты. Кәрван туктады. Арттагы машиналардан, шинель итәкләрен күтәреп, генераллар һәм полковниклар чыгып, тегене этәргә тотыналар. Машинаның арткы урындыгында эшләпәле, тулы яңаклы юантыграк кеше бүлтәеп утыра. Шайтаннарга охшаган, пычранып-өтелеп беткән стройбат солдатлары исләре китеп карап торалар. Аларга полковнигың ни дә, генералың ни! Үзләренең җитәкчеләренә дә көчкә буйсыналар. Шунда берсе читтәрәк басып торган генералдан: "Иптәш генерал, нигә соң әле теге эшләпә машинасында утыра бирә?" - дип сорый. Генерал исә: "Ә синең, улым, политдәресләрдә Ленин бүлмәсендә ("ленкомната") булганың, кулыңа гәҗитләр тотканың, Политбюро әгъзаларының сурәтләрен күргәнең юкмыни? Яхшырак кара әле, бәлки, танырсың?" - ди. Солдат: "Без монда атааналарыбызны да оныта яздык, ә политдәресләр уку комбинатында гына булгалады!" - "Бу бит иптәш Хрущёвның уң кулы - Козлов!" - "Ә-ә, безгә барыбер!.." Әңгәмә бетә. Менә шулай, Рәсәй бу, агайнеләр, алдынгы илләрдәге кебек, төзелешне юлдан башламыйлар! Башта җирне казып-актарып бетерәләр дә, "төзедек" дип рапорт биргәннән соң, еллар буе канаубаткакларга бата-чума йөриләр! Үзләре дә: "Дуңгыз пычраксыз тора алмый!" - диләр. Нәтиҗәдә, Козловның килүе ни белән тәмамланганын төгәл әйтә алмыйм. Әлбәттә, өлкән хәрби һәм җирле граждан җитәкчеләре белән, күрсәтмәләр биреп, киңәшмә уздыргандыр ул. Аның төзелеш тизләнүгә һәм хәрби өлкәне төрле яктан тулысынча тәэмин итүгә файдасы тими калмагандыр. Җир шарының ташкүмер кебек кызган чагы иде. АКШ белән кискен рәвештә ачыктан-ачык ярышу бара. Ике як та кораллы көчләрен үстереп ныгыта. Кем куәтлерәк булыр? Мондый очракта артка калу - харап булу дигән сүз. Возжаевкада тагы шундыйрак кызык вакыйга булып алды. Яңа РВ Главкомын - Советлар Союзы Маршалы К. Москаленконы көтәбез. Бу урынга ул 1960 елның октябрендә Тюратамда һәлак булган артиллериянең Баш маршалы М. Неделиннан соң билгеләнә. Москаленко - Н. Хрущёвның ышанычлы кешесе. Аны усал телләр "сарай маршалы" дип тә атады. Ул Бөек Ватан сугышында актив катнашуы һәм канечкеч Берияне Мәскәү гауптвахтасында атып үтергәнче сакта тотуы белән мәгълүм. Аның турында Мәскәүдә хезмәт итүчеләр: "Ул, ниндидер чире сәбәпле, бик туңучан иде", - диләр. Перхушководагы штаб кабинетында йомшак урындыгын һәм өстәл астын электр җылыткычлары белән җиһазлаганнар. Мәскәү кабинетыннан яки фатирыннан чыгар алдыннан, адъютанты Перхушково штабына шалтырата икән. Шуннан соң кабинетын һәм урындыгын +22 градуска тикле җылыта башлыйлар икән! Мәскәү кабинетыннан РВ штабына атнага ике-өч тапкыр килеп рапорт алып, мөһимрәк кәгазь-приказларга кул куеп, тиешле күрсәтмәләр биреп, бер-ике сәгать утырганнан соң кайтып та китә икән. Билгеле, ул РВ гаскәрләре белгече түгел, чөнки махсус белеме юк. Шул шәхесне командирларыбыз шүрләп көтәләр. Менә Белогорскидан чыгуы турында әйтеп, безгә шылтыраталар. Портупеясын буган бурлат йөзле Орёл юл белән штаб арасындагы чирәмгә офицерларын алдан ук тезеп куйды. Моны армиядә "ефрейторский зазор" диләр. Кулындагы рапортын ятлый. Формам сезнекеннән аерылып тора дип, сафтан чыгып, капка янында арткарак китеп карап торам. Руслар әйтә бит: "Патшалардан ераграк тор - башың исән калыр!" - дип...
Менә кара җиңел машина, аның артыннан комдив Горбунов машинасы да килеп туктады. Алдагы машинаны йөртүче старшина тиз генә сикереп төште, кулында ал бәрхет кисәге. Ул машинаның безнең яктагы ишеген ача. Машина баскычында күн итекле аяк күренә. Старшина җәһәт кенә бәрхет белән аны ялтыратып өлгерә. Баскычка икенче итек баса. Старшина аны да ялтырата да читкәрәк тайпылып үрә баса. Ниһаять, зур фуражкалы, ялтыравыклы маршал билгеләре белән бизәлгән киемнән кечерәк итекләр иясе үзе күренә һәм саф ягына юнәлә. Орёл, сафны үрә бастырып, маршал каршына йөгерә, строевой адымга күчеп шып туктый һәм бүртенеп рапорт бирә. Маршал саф белән исәнләшә. Саф, гау-гау килеп, сәламен кайтара. Маршал: "Хәлләр ничек, сораулар бармы?" - дип сорый. Буламы соң, алдан ук кисәтеп куелгач! Шуннан соң ул, уңышлар теләп һәм тагы нидер әйтеп, машинасы янына юнәлә. Горбунов та артыннан калышмый. Орёл, бераз озатып, калырга рөхсәт сорый. Шуның белән машиналар кузгалып китә. Солдатларга старшиналар: "Саф ул изге җир!" - дип тукып торалар иде. Алай да, маршалның итекләрен болай ялтыратуы ниндидер уңайсыз, авыр хис калдырды. Алар китте, ә сөйләшүләр байтакка сузылды. Маршалны көн дә күрмисең бит! Хәтеремдә шул итекләре белән бергә тугралы, зур йолдызлы чигелгән маршал погоннары уелып калды. Әйе, Кораллы көчләребезнең яңа, бик мөһим тармагы - Стратегик РВ белән идарә итүчеләрнең төрлесе булды. Мисал өчен генә булса да әйтим, РВ штабының РТБлар бүлеге начальнигы карт генерал-полковник Балядко иде. Ул байтак еллар кавалериядә хезмәт иткән һәм андагы гадәтләр канына сеңгән. Безнең технологик залга килеп керүгә, ни эшләргә белмәвеннән, атом-төшле "ГЧ"ларны, чисталыкларын тикшергән кебек, кулъяулыгы белән сөртеп маташты. Хәер, аны озакламый лаеклы ялга озаттылар. Ә андыйлар бездә әз булмады. Яңа барлыкка килеп, аягына баса башлаган РВда гади генә мәсьәләләр хакында югарыда җитди бәхәсләр барганын еш ишетә идек. Башта көн кадагына мондый мәсьәлә эленгән: РВ хәрбиләрен нинди форма белән киендерергә? Тәкъдимнәрнең төрлесе булган. Шуларның берсе: Николай II чорындагы атлы казакларның формасы. Юк, шаярып әйтүем түгел. Ул формалар Беренче Бөтендөнья сугышыннан бирле хәрби складларда сакланып ята, имеш. Күрәсең, кемдер шул чакта ук казакларны юксынган икән... Ахырда тупчылар формасына киендерергә булалар. Әле мин РВга хезмәт итәргә килгәндә дә полкларда һәм РТБларда мотопехота, очучылар, диңгезчеләр формасын кигән офицерларны очратырга мөмкин иде. Кайсы-кайда "кыскартылган" бит!.. Тора-бара, әкренләп, аларны да тупчылар формасына киендерделәр. Без медиклар исә үзебезнең яшел төс кертелгән формада җитмешенче елга хәтле кала бирдек. Хәер, безгә дә бермәлне кара тасмалы тупчылар фуражка-погон-петлицалары кигезеп маташканнар иде. Барып чыкмады. Ә мин аларны алырга өлгермәдем дә.
Тагы бер мәсьәлә турында бәхәс куба: РВ частьларын нинди калып-рәвештә төзергә? АКШ үрнәге буенчамы? Аларда РВлары "авиокрылолар"ча бүленгән. Безнекеләр, ахырда, нигезгә туп гаскәрләренең төзелешен - батарея, дивизия, полк калыпларын үрнәк итеп алалар. Шулай АКШ һәм СССР РВларының төзелешләрендә ассимметрия туа. Гаскәрләрнең нинди рәвештә төзелүләре буш нәрсә түгел. Нигездә сугышка сәләтлелек, штаб һәм башка мәсьәләләр ята. Әйтик, полк икән, командиры полковник булырга тиеш, "папаха"ны бирергә кирәк!.. Соңрак башка мәсьәләләр дә барлыкка килде. Әйтик, РТБларга байраклар бирү мәсьәләсе. Алар моңарчы байраксыз хәрби частьлар иде. Әләмсез нинди мөстәкыйль хәрби часть булсын ди? Ә байраклы булгач, начальнигы да папахалы булырга тиеш. Аннары, Г. Жуковны лаеклы ялга озаткач, бераздан безнеке шикелле хәрби оешмаларның чын мәгънәсен истә тотып һәм тәртипне ныгыту максаты белән, замполитларның санын арттырырга мәҗбүр булдылар, һәм һәр 50-75 санлы аерым хәрби оешмаларга, сугышчан әзерлекләренә карап, берәр политхезмәткәр офицер өстәп кертелде. Бу инде чамадан тыш узыну булды, чөнки тәртипләр аңарга карап кына ныгымады. Мин гомеремдә чын мәгънәсендә эшчән, кеше күңеленә керерлек политхезмәткәрләрне сирәк очраттым. Аларның күбесенә мөгаллимлек һәм психолог сәләтләре җитмәде. Күбесенең махсус белемнәре дә юк иде. Тикмәгә генә алар турында да мәзәкләр чыкмагандыр. Янәсе, политхезмәткәрләргә эш урыннарын җыештырып тәртипкә китерү бигрәк ансат. Авызларын ябалар да, шуның белән беттекитте. Вакытын да, имеш, сайлый беләләр: "Солнце летнее палит - едет в отпуск замполит!" Аннары Некрасов поэмасының "Кому живётся весело, вольготно на Руси?" калыбында: "Начальникам физическим, всем замам политическим и старшему врачу!" - дип такмаклыйлар иде. Орёлның замполит майор Туркинның исеме җисеменә искитәрлек туры килә иде. Бер мәнсез зат иде. Артыннан көлми калмаган офицер булмагандыр. Кайберсе: "Турок!" - дип тә җибәрә иде. Әйтерсең төрекне күргәннәре бар! Ял дигәндә, яшь офицерларны ялга командирлар һәм штаб начальниклары һәр елны кара көздә йә кыш айларында озатырга тырыштылар. Бу хакта тагы бер мәзәк сөйләми булмас. Штаб начальнигы офицерларның киләчәк ял планын төзи. Командир, офицерларын сафка тезеп, мондый сорау бирә: "Кемнәр җылынган сыра һәм тиргә баткан хатын-кызларны сөйми, бер адым алга!" Берни сизмәгән яшь әтәчләр, кодрәтләнеп, сафтан бер адым алга атлыйлар. Янәсе, андый түбән зәвыклы мәхлуклар түгел! Командир, көлемсерәп: "Әһә, штаб начальнигы, болар берсе дә җылы сыра һәм тирләгән хатын-кызларны яратмыйлар икән. Ялга кыш айларында озатыгыз!" - ди. Мин, пионерларча вазифамны үтәп, офицерларны график буенча ял йортларына һәм шифаханәләргә җибәрергә тырышам. Юлламаларга бер чакта да мохтаҗлык булмады, бигрәк тә бу яклардагы "Океанский" (Владивостоктан унтугыз чакрым арырак), "Шмаковка", "Кульдур", "Дарасун" кебек шифаханәләргә. Юлламалар хәтта Камчаткадагы Тын океан хәрби флотының "Паратунка"сына да була иде. Анда кыш уртасында карлы вулкан таулары янында 40 градуслы геотермаль бассейннарында коену бигрәк кызыклы һәм шифалы! Шулай булса да, кызыксынучылар юк диярлек. Офицерлар ул чакларда шифаханәләргә ялга барырга атлыгып тормыйлар иде.
Хәзер генә ул шифаханәгә путёвкалар сорап аптыраталар. Димәк, тәмен белеп алганнар. Хәтер һаман узган вакыйгаларга кайта. 1962 елда без, берни булмагандай, бәйрәмле май аен шактый күтәренке күңел белән уздырдык. Ә 1-2 июнь көннәрендә Новочеркасск каласында эшчеләр митинг-демонстрациясен канга батырып таратканнар. Чираттагы расценкаларны төшереп, эш күләмен арттырганнан соң, ачлыкка дучар ителгән эшчеләр һәм кала халкы, дулап, урамга чыккан икән. Әйтергә кирәк, илдә ризык кытлыгы үзен нык сиздерә башлаган иде. КГБчы Шелепинның мөридләре халыкка ата башлаган, һәм Осетин, Советлар Союзы каһарманы генерал-полковник И. Плиев гаскәрләрен аларны бастырырга керткәннәр. Урамнарга танклар ыргылган. 25 кеше үтерелгән, 122 кешене кулга алганнар һәм 7сен атканнар. Күп еллар гына узгач белдек! Менә сиңа "ирекле" илдә үзләрен "халык хезмәтчеләре" дип атаган ил хуҗаларының чираттагы гамәле! Гәҗитләрдә бу ерткычлыклар турында бер сүз күренмәде. Радио-телевидениенең авызына су каптырдылар. Булмас димәгез, бу Советлар Союзы иле! Анда бөтен хәшәрәт-вәхшилек булырга мөмкин. Бик күп нәрсәләр үзебезнең халыктан һәм бөтен дөньядан яшереп эшләнә иде. Бу "канлы июнь" фаҗигасе турында ул чакта миңа майор Туркин: "Новочеркасскида Совет строена каршы демонстрация булган, әмма аны Плиев бастырган!" - диде пышылдап. Баксаң, Совет строена каршы булмаган ул, ә совет имансызларының гаделсезлекләренә каршы гына. Бездә берәр нәрсәгә карыша башласаң: "Син нәрсә, совет строена каршымы?" - дип, авызны томаларга ияләшкәннәр инде. Туркин хәбәрен ишетеп сискәнеп киттем. Илебездә ризасызлык демонстрацияләре һәм аларның кораллы көчләр белән бастырылуы минем акылыма сыймаслык хәл булып тоелды. Шуннан соң, безнең гаскәрләрне Кубага керткәч, Плиевны Микоян белән Фидель Кастро янына ярдәм итәргә җибәрәләр. Соңыннан, лаеклы ялга чыккач, Плиевны гадәттән тыш инспекция генералы төркеменә кертәләр һәм аңарга "армия генералы" дәрәҗәсен бирәләр. Ул Генераль Инспекция төркеменә отставкадагы маршаллар гына керә иде. Эш кабинетлары һәм окладлары тулысынча үзләренә кала иде. Шуңарга күрә ул төркемне "райская группа" дип атыйлар иде. Плиевның үрнәген М. Горбачёв чорында - 1989 елда Тбилисида генерал-полковник Родионов кабатлады. Ул да моның белән дан казанмады. Менә шундый иде алар СССР - Рәсәй генераллары. Үз халкын бастырудан да тартынмадылар. Билгеле, Новочеркасск галәмәте ил кытлыкка төшкәч килеп чыкты. Чирәм җирләргә шау-шу куптарып-шапырынып иген чәчүгә карамастан, шул елларда икмәк бетте диярлек. Кибетләрдә кукуруз, солы һәм соя оннарын кушып пешерелгән кара икмәк сата башладылар. Аны да тиз арада сатып бетерәләр иде. Солдатларга да шул кайрак кебек икмәкне ашата башладылар. Ул ипи тиз искерүчән иде. Чиләбедә авыру әти һәм әни ак ипине, сөт һәм манный ярмасын табиблар таныклыгы буенча өлешләп кенә ала башлаганнар. Без дә дөге, карабодай посылкалары җибәргән идек. "51нче"гә хезмәт итәргә күчкәч, замполит майор Тимофеев, округның партактивыннан кайткач: "Илдә азык-төлек мәсьәләсе авырайган!" - диде. Моны Хабаровск краеның беренче сәркатибе Шитиков: "Әле генә Канада бодае хакына кораб белән 740 тонна (!) алтын илттек!" - дип әйткән.
Менә шул чакта Черчилль: "Бөтен илләргә ашлык сатучы Рәсәйне Хрущёвның "зирәклеге" генә икмәксез калдыра алды!" - дигән. Шул чорда кечерәк ыгы-зыгыларның бүтән өлкәләрдә дә булуы мәгълүм. Әйтик, Свердловск каласында, Н. Хрущёвның киләсен көтеп, кала агайлары шәһәрне тәртипкә китерә башлыйлар. Иң зур "Уралмаш" заводы җирләрендә "кәгазь кортларын" алабута-әрем-билчәннәрне йолкырга өч көн рәттән куалар. Йолкып бетерә алмаганнарына солярка сибеп яндыралар... Менә билгеләнгән көнне завод идарәсе каршына кара лаклы машиналар килеп туктый. Эшчеләр өере яшенле кара болыт булып көтеп тора. Шактый юан Хрущёв, түшен киереп, гадәттәгечә елмаеп, машинасыннан чыгып, боларга таба юнәлә. Әйтерсең эшчеләрнең сөекле атасы! Азык кытлыгыннан гарык булган, көч-хәл белән генә көн күрүче эшчеләр кинәт, стихия рәвешле ярсып, күз ачып йомганчы Хрущёвны урап алалар һәм, пинжәгенә ябышып: "Йә, әйт әле, "халык хезмәтчесе", ничек безне мондый хәлгә төшердең?" - дип сорыйлар. Агарып, чырае качкан Хрущёвны тән сакчылары, көчкә аерып, машинасына өстерәп кертә, һәм бу кара машиналар шунда ук юк та була! Бу вакыйга турында үз күзләре белән күргән кешеләрдән ишеткәнем бар. Мин Ленинградта укыганда да, Хрущёв заводларга килгәли иде. Бер килүендә, расценкалар турында сүз чыккач, эшчеләргә болай дигән: "Беләм мин сезне, эшлисе урында тәмәке тартып, Хрущёв турында мәзәкләр сөйләп утырасыз!" Дөрес, аның турында мәзәкләр байтак иде шул. Ленинградның "Киров" заводында эшчеләр җыенында мөнәсәбәтләр куерып кыза башлагач, ул мәдәният сараеның арт ишегеннән чыгып тайган. Аракыга бәяләр күтәрелгәч, усал ирләр, кибеткә кереп: "Дай Никитку!" - дип кенә сорыйлар иде. Илдә тормыш хәлләре катлауланганнан-катлаулана барсалар да, үзен бик эшчән рәвештә тотып, җай чыккан саен акыл сата иде ул. Әле җитмеш яше тулуы уңаеннан, куштанланып, Л. Брежнев, бөтен политбюро әгъзаларын ияртеп, аны котларга кергәндә, Хрущёв, масаеп: "Җитмеш яшь - сәясәтчеләрнең иң җитлеккән чагы!" - димәсенме! Шулай, үзенә тиешле бәя бирә алмады ул. Шуннан соң озакламый, политбюро әгьзалары карары буенча Хрущёв урыныннан төшерелә. Ул Пицундада ял иткәндә, "соры кардинал" Суслов һәм икейөзле Брежнев политбюро утырышын билгелиләр һәм Хрущёвны чакыралар. Хрущёв кайта һәм үзенең төшерелүен ишетә. Аның кылганнарын исәпкә алсак, мәтәлеп төшүенең очраклы булмаганы аңлашыла. Ләкин Л. Брежнев та аның урынында әллә ни майтара алмады кебек... Ярар, инде үзебезнең хәлләргә күчик. Үтә үзенчәлекле ракеталар гаскәрләрендә безгә бүтән төп вазифалардан тыш гаять мөһим бурыч йөкләнгән иде - хәрби серләрне саклау. Безгә дүртенче курста ук махсус бүлек аша "ике нульле" яшерен эшләргә ЛенВО хокуклар юллаган иде. Миңа да, шул махсус бүлек тикшерүе иләгеннән үткәч, андый хокук кәгазе бирелде һәм ул "Шәхси эшемә" теркәлде. Аның номерын яттан белергә кирәк иде. Мәскәү штабына яки уку үзәгенә командировкага җибәргәндә, аны юлламага ук язалар иде.
Ярый әле минем нәсел тамырымны тикшергән чакларында Атабай авылының Шурасында мәрхүм Хәсән бабамның бертуганының улы рәис булып утырган. Ул тиешле язуны запрос булуга башкарып җибәргән... Рәхмәт инде! Бәхетем бар икән. Моның белән генә эш төгәлләнми әле. Хәрби серләрне ычкындырмаска вәгъдә кәгазенә кул куйдырттылар. Ә инде ычкындырасың икән, ул кәгазьдә УК статьясы да күрсәтелгән! Янәсе, белеп тор ничә елга утыртуларын яки атуларын! Ләкин илгә хыянәт итү беребезнең дә уена да килмәгәндер. Киресенчә, шикләнеп кул куйдыртуларына нәфрәт хисе дә кузгала иде. Атам-анам хыянәт итмәгәнне, ничек инде миңа ышанмаска? Әле шул подпискаларны кабат дивизия яки корпус штабына кергәндә һәм бүтән частьларга күчергәндә дә алалар иде. Ансыз бер йомышың да тәмамланмый иде. Ел саен диярлек махсус анкеталар тутырталар, анда һәр туганыңның кайда яшәгәнен яки эшләгәнен күрсәтү таләп ителә. Хәтта энем Әдһәмнең кайда һәм ничәнче зиратта җирләнгәнен дә!.. Ә инде конкрет хәрби оешмада хезмәт иткәндә, сурәтле пропускасыз беркая да йөреп булмады. Пропускта нинди бүлекләргә керергә рөхсәт ителүе махсус тамгалар белән билгеләнә иде. Яшермим, мин анда керергә атлыгып тормадым. Анда эшләүчеләрнең нурланулары да җиткән! Алар да "кыямәт яки тәмуг утыннары" янына үз теләкләре белән кермәгәннәрдер. Болай да зарарлы матдәләр җитәрлек иде. Тупикларга тимер юл цистерналары белән ракета ягулык-окислительләрен кертә башладылар. Противогазсыз яннарына килерлек түгел... Ә инде урман эчендәге яңа корылган ябык шәһәрчеккә күченгәч, без генә түгел, хәтта гаилә әгъзаларыбыз да пропусксыз керә дә, чыга да алмадык. КПП аша автобустан төшеп, берәмтекләп үтәргә кирәк иде. Берәр туганыңны кунакка чакырасың килсә, бер айга алдан гариза язарга кирәк булды. Алманнарның "СС" үрнәгеннән алынган пропуск кагыйдәләре бигрәк кырыс һәм алҗытып бетерәләр иде. Шәһәрчеккә кергән юл өсләрендә шлагбаумнар һәм сакчылар. Тирә-юнь чәнечкеле тимер чыбык белән кат-кат әйләндереп алынган, ә ракета комплекслары өстәмә электр челтәре белән дә уралганнар. Кагылсаң - беттең! Ул гына да түгел, кайбер җирләрдә яшерен миналар күмелгән. Билгеләнгән юллардан гына йөрергә туры килә. Ләкин бетон саклыкларга да карамастан, серләр ачыла, хәтта АКШка кадәр барып җитәләр! Хәрби стройбатлар башкарган мондый олы эшләрне яшерүе бик кыен. Мөмкин дә түгелдер. Йөзәр эшелоннар - төзү әйберләре, бетон, ком, чуерташ, махсус корыч конструкция-арматуралар, трубалар, трансформатор-вентиляторлар һәм озын, түбәләре генә ачыла торган вагоннар, төп юлдан аерылып, моңарчы бер адәм дә яшәмәгән тайга эченә көн-төн кереп торсыннар әле! Дөрес, бу төзелеш турында ялган риваять тараталар таратуын, ләкин ышаналармы?
Аннары, РВ корылмаларын бөтен ил төзи диярлек. Ә хәрбиләрнең саннары даими рәвештә үрчеп торуын, төрле комиссияләрнең килеп-китеп йөрүләрен ничек аңлатырга? Аннары көнбатыш илләрнең шымчыларын да тоткарлыйлар, дипломатларын да бу якка сәбәпсез килүләрен күреп, борып кайтаралар. Шул чакта биредә элек чит илгә качып киткән бер картайган графиня пәйда була. Аннары, беренче стратегик ракетаны әзерләп стартка бастыргач, аның махсус очу борт программасы, Мәскәүдән китергәндә, юлда югалган дип ишеттем. Энә түгел бит. Аны кораллы офицерлар аерым купеда саклап килгәннәр. Ничектер урлатканнар булып чыга... Булыр да. Ә бәлки, дошманнарны алдар өчен, махсус урлатканнардыр дим? Моны дезинформация диләр. Андый яшерен уеннар да оештырылалар бит! Соңрак бер искитәрлек вакыйга булып узды. Беренче ракетабыз сугышчан әзерлеккә стартка баскач, Окинавадан полк командирын Тинчурин (булачак генерал) үзе шул уңайдан тәбрикләгән, диделәр! Возжаевкада һәм тайгада ятканда офицерлар, яшеренеп, Окинавадан япон ханымның "Момура" радиотапшыруларын тыңлыйлар иде. Ул тапшырулар кыска дулкында махсус көнчыгыш совет гаскәрләре өчен оештырылган иде. Анда шәп музыка, совет җырлары яңа аранжировкада башкарыла һәм төрле хәбәрләр бирәләр. Хәтта кайбер офицерларны туган көннәре һәм балалары туу белән котлыйлар иде! Һәр тапшыру ягымлы хатын тавышы: "Момура сөйли!" - сүзләре белән башлана иде. Әле дә гаҗәпләнәм һәм, күп еллар үткәч: "Әллә бу үзебезнең тапшыруыбыз булды микән?" - дип шикләнеп куям. "Ят тавышларны" тыңлау ул елларда катгый тыела иде. Сизсәләр, ышанычны югалтасың дигән сүз. Ят тавышларны даими басып торыр өчен, тулаем Днепрогэс энергиясе сарыф ителә иде! Бәлки, аларны тыңлатмас өчен, юри "Момура" булып кыланганнардыр? Ләкин, без дошманнарның нинди яшерен эшләр булдырганнарын белеп торгач, алар да безнең турыда белми тормадылар. Штабларыбызда аларның очып узачак сәгать-минутларының графиклары бар. Шул мәлләрдә бөтен хәрәкәтләр тукталырга, бар халык һәм техника яшеренергә тиеш. Ләкин боларның барысын да төгәл үтәү кыен, һәм безнең кешеләргә гомуми хас булган тәртипсезлек тә үзенекен итә бит. Шулай булгач, безне капчыкка яшереп кара. Җәй көннәрендә миңа командировкага ешрак йөрергә туры килде. Яшәреп яңарган мохит куенында, хәрәкәтсез поезд эшелонында яшәргә күңелле булса да, чебен-черкиләрнең, озынборыннарның куерган кара болытлары күз-авызны ачарга ирек бирмиләр. Үтмәгән җирләре юк. Барысы да кан эчәргә маташа! Диметилорталат белән сөртенеп тә, тулысынча чагуларыннан котылып булмый. Кич җитүгә, урнашкан җиребездә, ДДТ шашкаларын кабызып, бераз канечкечләрне кыргалый идем. Ләкин бөтен тайга бөҗәкләрен алай ансат бетерә алмассың. ДДТ төтененең файдасы беразга гына тия. Солдатларны эшелон каршында чатырлар кордыртып урнаштырдык. Биредә кыр күгәрченнәре күп. Көн буе чырылдап-гөлдерәп мәш киләләр. Солдатлар аларны: "Жидовские кукушки!" - дип атый. Башта мин дә нинди кошлар икәннәрен белми идем. Янут этләре дә очрый. Аларның кызык гадәтләре бар икән. Кешедән качып өлгермәсәләр, үлгән булып кыланалар.
Берсен шундый мәлдә солдат Ряполов тотып кайта, бәйләп куя һәм, читлек ясап, читлеккә утырта. Чыннан да, кара йонлы кечкенә эткә охшаган. Ул аны ашатып, бауга тагып ияртеп йөрткәләде. Ләкин янут бераздан читлеген кимереп качты. Ирекне һәркем ярата шул. Соңрак, мин "51нче"дә хезмәт иткәндә, кышын бер сверхсрочник сукмактан "үле" янут гәүдәсен тотып кайта, тиресен тунарга дип. Йомшарсын дип ванна астына сала. Ул аны катып үлгән дип белгән. Бермәлне, эшкәртергә дип керсә, хәйләкәр януттан җилләр искән! Хатыны чыгып-кереп йөргәндә, ул кинәт күтәрелеп тайган!.. Эч чирләре килеп чыкмагае дип, солдатлар белән нык шөгыльләнергә туры килә. Шул араларда РВ медицина бүлегеннән тикшерү максаты белән баш токсиколог-радиолог полковник Гыйрфанов килде. Ул йомшак фигыльле һәм ихтирамлы мөселман заты иде. Кай яклардан булгандыр, сорашырга базмадым. Артык әңгәмә корып утырырга туры килмәде. Көне эссе иде. Төш вакыты җитеп барган мәл. Сусаганын сизеп, чәй эчәргә тәкъдим иттем. Аш пешерүче солдатка чәй китерергә куштым. Мүк җиләгенең сыгынтысын да өстәлгә куйдырттым. Тиздән теге солдат алюминий чәйнеге белән чәй китерде. "Чәйне һәм шикәрне шунда салдым!" - ди. Тустаганнарга чәй агызабыз. Кипкән иреннәребез белән өрә-өрә эчә башлыйбыз. Кинәт күзләр акая, чү, нәрсә булды бу? Теге чукынган нәмәстә шикәр комы урынына чәйнеккә тоз тондырган! Ничек инде шулай шикәр кабын тоз кабы белән бутарга ди? Юри шулай эшләде микәнни соң? Булыр да!.. Кәеф бозылды. Нинди сөйләшү ди шуннан соң? Чәйнең яңасын китерттем. Шуннан соң Гыйрфанов абзый китте. Сүз уңаеннан бер истәлеккә кагылмый булмас. Әнинең авылында ярлырак ир заты яшәгән. Аңарга абруйлы, мөхтәрәм мулла абзыйга чәй эчертергә туры килгән. Шуннан соң авылдашлары белән берәр бәхәс чыга калса: "Сез беләсезме минем кем икәнне? Мин хаҗи Мусага чәй эчерткән егет!" - дип, күкрәген киереп горурлана торган булган, бичара. Менә мин дә Гыйрфанов агага тозлы чәй эчергән егет! Исемен белми калдым. Минец аны "Мих-Мих" дип атый иде. Шушы вакыйгадан соң, ул пенсиягә чыкканчы, Себердә, Капустин Ярда, Перхушковода гыйльми конференция-җыеннарда аның белән очрашкаладык. Аны-моны әйткәне булмады. Ләкин миңа күтәрелергә дә булышмады. Байтак вакыттан соң, үзем токсиколог-радиолог булгач, Гыйрфанов минем ише яшь белгечләрне гыйльми конференциягә Перхушковода җыйды. Көннәрнең берендә аннан Мәскәүгә - Склифасовский исемендәге ашыгыч ярдәм итү институтының клиникасына ашыгыч ярдәмнең ничек оештыруларын һәм агуланган авыруларны карарга бардык. Институтның бер өлеше граф Ширәмәтнең махсус сараенда урнашкан. Шул мәһабәт сарайның гүзәл залыннан озын, бормалыбормалы, лабиринтка охшаган подвал коридорларыннан берәү чыгып, безгә икенче бинага китәргә кушты да, үзе каядыр кереп юк булды. Гыйрфанов, белгән кеше кебек, безне ияртеп, шул подвал коридорларына алып китте һәм юл таба алмый, башларыбызны әйләндергәнче, ярты сәгать лабиринтта йөртте. Ачуыбыз чыкты. Ул да монда беренче тапкыр икән... Алланың рәхмәте, бетәсе түгел ишекләрнең берсенә каршыбызга килгән бәндә коткарып кертеп җибәрде тагы. Югыйсә кичкә хәтле йөргән булыр идек! Шуннан соң Гыйрфановка игътибарым кимеде. Үзең белмәгәндә, белдекле булып кыланмыйлар һәм кешеләрне бутамыйлар аны! Үзе дә бичара халәтенә төшкәнен сизде бугай.
Гыйрфанов РТБдан киткәч, шул көннәрдә үк диярлек, офицерларны казарма тормышына күчерделәр. Отпускаларда булганнарын кире кайтардылар. Бу бөтен Кораллы көчләрдә башланган хәл иде. Сәбәбе - Куба - Кариб кризисы. Возжаевкага кайтмый, эшелонда яшибез. Барча солдатофицерларыбыз биредә. Штабыбыз инде салынган, казармалар төзелеп бетте диярлек. Дивизиянең бер генә полкы сугышка әзер булып кизү торса да, дивизия сафка басты дип игълан ителде. Һәм шуның өчен офицерларга өстәмә акча түли башладылар. Гәҗитләрдә, радио-телевидение аша, политуку һәм марксизм-ленинизм дәресләрендә АКШ империалистларын бертуктаусыз диярлек сүгәләр. Әйтерсең үзебез Кубага тыкшынмаган һәм СССРның йөзе кара түгел! Үзләре ич Кубага яшерен рәвештә совет гаскәрләрен һәм ракета частьларын керткәннәр. Ул урта ераклыкка оча торган ракеталарны АКШның хәрби базаларына төбәп тә куйганнар! АКШлылар шул сәбәптән, СССРны агрессиядә гаепләп, Кубаны диңгез флотлары белән камап алганнар. Бу инде хәрби блокада дигән сүз. Куба белән СССР арасында күпер салынган кебек, тәүлегенә утызар совет корабы, океан һәм диңгезләрне гизеп, кирәк-яракларны ташып йөри. Җитәкчеләребез СССР исеменнән: "Совет армиясенең җыр вә бию ансамбленнән гайре Кубада бер генә солдатыбыз юк!" - дип, бөтен дөнья алдында ялган тараттылар һәм бу ялганны күп мәртәбә кабатладылар. Без көлештек кенә. Әйтерсең бөтен дөнья сукыр һәм чукрак! Ахырда АКШныкылар, Космостан төшереп алынган Кубадагы СССР ракеталарының фотосурәтләрен күрсәтеп, гәҗитләргә төшереп, ракета частьларының саннарын игълан итеп, СССРның ялганын фаш итәләр. Менә ничек бөек дәүләтнең абруен төшерәләр! Шаярырга урын калмый. АКШ чын-чынлап, ультиматум куеп, безгә каршы сугыш ачарга җыена башлады. Ә СССРның стратегик ракеталары әле сугышчан әзерлеккә баса гына. Алар әле әз. Ә Н. Хрущёвның шапырынуы буенча, бездә ул ракеталар конвеердан "сарделькалар" кебек төшеп кенә торалар ди... Дивизия махсус бүлегенең полковник-офицерларының җыенында иярченнәрдән алынган зур фотосурәтләрне күрсәттеләр. Берсендә - Пентагон алдында бихисап җиңел машиналар җыелган. Икенчесендә - ак йортлары янында шундый ук хәл. Димәк, хәрби һәм сәясәт киңәшмәләре бара. Өченчесендә - Куба утравы тирәсендә АКШның хәрби кораблары. Кайбер сурәтләрдә АКШ һавасында очып барган очкычларның борт саннарына хәтле күренә! Фотоательеларда төшерә белмәгәндә, галәм күгеннән төшереп үрнәк күрсәтәләр! Бераз тарткалашып-карышып маташканнан соң, безнекеләр каракларча яшереп керткән гаскәр һәм ракеталарны, хурга төшеп, кире кайтарырга мәҗбүр булдылар. Д. Кеннеди үзенекендә нык торды. Әйтерсең дөнья алдында СССРның яңагына чәпәде. Нәкъ урыслар үзләре әйткәнчә булды: "Пошли за шерстью - вернулись стрижеными!" Сәләтең булмагач, әтәчләнеп көчәнеп маташмыйлар аны! Үпкәләгән һәм СССРга ышанычын югалта башлаган Фидельны тынычландырырга һәм үгетләргә Микоянга баралар. Ул анда Фидельдан аерылмый байтак торды, үлем түшәгендә яткан хатыны янына бәхилләшергә дә кайта алмады, чөнки Куба белән дуслык бозылыр хәлгә җиткән иде. Кызык бит, СССРның бөтен дөньяны кочаклыйсы килә. Бөтен дөньяга социализмны иңдермәкче булып маташа, ә үз халкы суган суы суырырга җитешкән!
Ракета гаскәрләрен дә бик кызык керткәнбез. Аннан кире кайткан офицерларны төрле частьларга тараттылар, һәм аларның маҗараларын үз колакларым белән ишеттем. Офицерларны һәм солдатларны Одессада һәм Балтыйк портларының пакгаузларында үзләренә ошаган граждан киемнәренә киендереп, пароходларга утыртып алып киткәннәр. Андый тәҗрибә бар инде. 1935-1936 елларда да шулай яшерен рәвештә Испаниягә СССР гаскәрләренең кергәннәре бар. Солдатларны трюмнарда урнаштыралар. Аларга палубаларга көндез чыгарга катгый тыела. Солдатлар тын алырга эчке күлмәктән төнлә генә чыгалар, чөнки бирелгән граждан костюмнарын "дембель" көненә саклыйлар! Җыйнаксыз һәм әдәпсез солдатлар ризык калдыкларын тегендә-монда ярыкларга түгеп-ташлап вә косып, трюмнарны черетеп, тәмам сасытып бетергәннәр. Үзләре дә тончыга язганнар. Атлантик океанда корабларны АКШ хәрби лачыннары каршы ала. Тикшереп һәм куркытып, алар бертуктаусыз үкерә-үкерә, мачталарга тияр-тимәс кенә оча башлыйлар. Ниһаять, безнекеләр, аякларыннан язып, авыр хәлгә калып, Куба утравына килеп төшәләр. Андый ерак диңгез сәяхәте кемне дә алҗытып бетерә. Ракеталарны билгеләнгән җирләргә җайлап бастыра башлыйлар. Солдатлар, кискен кисәтүләргә карамастан, Кубаның һәрбер тылсымлы тропик куакагачларына ябырылалар. Моңарчы күрмәгән-белмәгән орлык-җимешләрен тизрәк авызларына озаталар. Нәтиҗәдә дизентерия эпидемиясе башлана. Әй, дуслар, тәртипсез Рәсәй халкын әле дә акылга утырта алмыйлар! Дөнья күрмәгән солдатлар маймыллар рәвешенә бик ансат төшәләр. Бик булдыклы, сабыр һәм эшчән капитан В. Щукин исемле яшь хирург белән Новосибирскиның Пашино бистәсендә бергә хезмәт итәргә туры килгән иде. Ул да Куба галәмәтен татыган. Килеп төшүгә, медицина хезмәткәрләре бушаган өйләрдә, абзарларда һәм чатырларда госпиталь корырга керешкәннәр. Санитар солдатлары белән бергә офицерлар да, бердәм булып, җиһазларны, медукладкаларны ташып-урнаштырып, бөтен кара эшләрне көн-төн ял итми эшлиләр. Кубалылар моны күреп сорыйлар икән: "Кайчан инде офицер табибларыгыз килә?" - дип. "Менә бит, без күптән килгәнбез!" - дигәч, "Шыттырмагыз, табиблар һәм офицерлар кара эшне гади кешеләр кебек эшләмәсләр!" - диләр икән. Кадерсез совет офицерларының борыннары белән җир сөргәннәрен алар, билгеле, белмәгәннәр. Эшләре беткәч, аруланып, ак халатлар кия башлагач кына, гаҗәпләнеп ышанырга мәҗбүр булганнар. Кайберәүләр Куба түтиләреннән йогышлы чирләр эләктерәләр. Ул "бүләкләрне" илебезгә дә алып кайталар. Ләкин СССР антибиотиклары, каешланып-чыныгып беткән чит ил гонококкларын көчкә зур дозалары белән генә җиңә ала. Минем белән укып чыккан танышым да җенес "томавын" эләктереп кайта. Ә соңыннан, аңарга полковник мәртәбәсен бирмәгәннәренә үпкәли башлагач, нәкъ шуны исенә төшерәләр. Совет офицерларына чит ил хатын-кызлары белән алай "аралашырга" катгый тыелган ич. Курсташыма кагылганда, минемчә, дөрес иткәннәр. Чит илләрдә һәм, гомумән, үзеңне тота белергә кирәк.
Йә, кыйссамны дәвам итим. "Интернационалистларыбыз" кайтканда, инде кыш була, һава сүрелә. Ничек киләләр - шулай китәләр. Ни майтарып? Халыкның малын һәм акчасын заяга гына сарыф итеп. Илебезгә җитәрәк диңгез дулкыннары өсләрендә суык булып китә, ачы-тозлы җилләр өтеп исәләр. Армиядән ата-ана өйләренә кайтырга әзерләнгән беркатлы солдат-сержантлар пөхтә костюмнарын һаман да кызганып кими саклыйлар. Кайчан эшләп алачак әле алар андый затлы киемнәрне? Палубага да хозурланырга эчке киемнән генә чыгалар. Суык тисә - тия, ә менә туган җирләренә киенеп кайтасылары килә! Ләкин портларыбызга килеп төртелгәч, бичараларны чишендереп, элеккечә тузган шыксыз хаки формаларга киенергә, ә костюмнарын кире кайтарырга кушалар! Солдат-сержантлар, ярсып, шулай интегеп саклап килгән костюмнарның тетмәләрен тетеп, аяк асларына ташлап таптыйлар! Йә, әйтегез инде, ник вакланмый, бүләк итеп үзләренә калдырмаска ди? Мәнсезлек дими, ни дияргә? Фетнә куптарырга әзер "карт" солдатларны озакка сузмый демобилизациялиләр. Рухлары какшаган һәм тәртиптән ычкына башлаган кече офицерларны төрле частьларга тараталар. Ләкин анда да күбесеннән файда булмый диярлек. Куба мәсьәләсе сүрелә төште. Декабрь азагында Мәрзия янына кайттым. Ул чакта вагоннардан яңа казармаларга күчкән идек инде. Өйгә бер чиләк чамасы күк җиләк җыеп кайттым. Тәмле, бик үзенчәлекле җиләк. Безнең казармалардан арырак ул җиләк мул үскән иде. Аны җыйганда, йоклап яткан кыр кәҗәсен куркыттым бугай. Ул кинәт сикереп, атылып китте. Алар биредә күп. Төнлә юлга чыгып яталар һәм, машина яктысына эләгеп, машина алдына чабып чыгып, кайчакларда көпчәк асларына да эләгәләр. Ул күк җиләкне солдатларга җыйдыртып, кышка паёк хисабына үзләренә варенье да пешерттек. Инде чираттагы ялым җитте. Кайткач, лазаретта ишетәм: Кисловодск шифаханәсенең парлы юлламаларыннан кемдер баш тарткан. Имеш, Братаненко шунда ял итәргә теләүчеләрне эзли. Белогорскига шылтыратам һәм, юлламаларны кулга төшереп, Мәрзия белән юлга атылып чыгып та китәбез. Чиләбе аша узсак та, тукталып керергә вакыт юк, болай да бер тәүлеккә соңга калабыз. Мәскәүгә хәтле туры килгән урынга утырсак, ә аннан махсус бик чиста, урын-җирләре аныкланып куелган вагонга утырып бардык. Мин шунда, бәйдән ычкынган эт кебек, иреккә чыкканыма ышанып бетмим. Рәхәтләнеп киттек. Кисловодскида бик җылы иде әле. Бөтен мохит ямь-яшел. Биек һәм киң ябалдашлы кәстәнә агачларының шома, күркәм көрән чикләвекләре тротуарларга шып итеп төшеп тәгәрәшәләр. Елның бигрәк матур чагына туры килгәнбез. Халык пөхтә җәйге киемнән. Чатларда каратутлы әрсез алыпсатарлар кибетләрдән алынган кием-салымнарны сатып йөриләр. Аларны тыючылар күренми. Шифаханәдә без беренче тапкыр. Оҗмахка кердекме! Аерым бүлмә бай җиһазландырылган, идәндә келәмнәр, холларда кисмәкле гөлләр, көзге-кәнәфиләр... Эшчеләре ягымлы, ял итүчеләр ачык йөзле. Бина-бүлмәләрдә чиста һәм тыныч. Ризыклары мул, тәмле. Возжаевкада эләкмәгәнне монда ычкындырмыйбыз. Ресторанга кереп, берәр бокал шампан шәрабын эчеп, краб итен авыз итеп чыгабыз. Тансык йөзем тәлгәшләрен алып сыйланабыз. Биредә иркенлек. Туры килгәндә, Равил абый әйтмешли, дөньяның артына тибик әле. Буфетка нарзан суын эчәргә йөрибез, нарзан ванналарына керәбез. Шәп! Паркка һәм якындагы тауларга йөрибез. Күңелле. Нинди хозурлык! "Комсомол" исемле ясалма күлләрен карап, коенып кайттык. Көн дә диярлек кино карыйбыз. Холларында әле телевизорлар юк.
Монда көтмәгәндә Прилукидагы элекке штаб начальнигын - подполковник Скворцовны очраттым. Ул, командиры полковник Кошкин кебек, лаеклы ялга чыккан икән. Болай "сыерчык" белән "мәче" тату хезмәт итәләр иде. Скворцов минем академия бетереп чыгуыма гаҗәпләнде. Биредә онытылмаслык егерме биш тәүлек үткәнен сизми дә калдык. Тагы шул фирменный поезд белән башкалага киттек. Мәскәүдә яңа төзелгән "Спутник" кунакханәсендә тукталып, ун тәүлек яшәдек. Урыннарыбыз аерым булды. Башкалабызга эләккәч, күбрәк күрәсе, кирәкле һәм ошаган әйберләрне аласы килде. Күршеләр заказлар да биргәннәр иде. Вакытны заяга уздырмаска тырыштык. Ерак Көнчыгышта бу сәяхәтне ел буе көтеп торасың бит. Башта янәшәдәге ВДНХ сарайларын һәм күргәзмәләрен карап чыктык. Аннары Горький проспектын (Тверьская) җәяү, ике ягыннан да кибетләрен тикшереп үттек. "Россия" кинотеатрында Бондарчук куйган "Сугыш һәм солых" төсле киносының премьерасын яратып карадык. Төрле кош ите шулпаларын пешерә торган махсус ресторанда тукланып алдык. Кызыл мәйданда булдык. "Пассажда" Мәрзиягә яңа гына модага кереп барган кара синтетик тун сатып алдык. Метрода гизеп йөрдек. Икенче көнне Комсомол проспектында яңа ачылган "Синтетика" кибетендә булдык. Бу урамның киңлегенә, турылыгына һәм озынлыгына исең китәр! Өченче көнне "Националь" ресторанында сыйландык. Дүртенче көнне - "Метрополь"да, ә аннары - "Москва"да. Соңгысының ризыклары ошап бетмәде. Зур театрга билет таба алмадык. Кермәгән кибетләребез калмады. Мәскәү кибетләреннән Марокко сардиналарын, биш литрлы савытта Венгрия тозлы кыярларын, затлы сыр-колбасалар, тартмалы шоколад, хәлвә, һинд чәен, маркалы шәраб, ун дистә күкәй, Чех бокалларын һәм тагы затлы һәм тәмле ашамлыклар алдык. Кисловодскида да әйберләр алган идек, шул рәттән Мәрзиягә көзге шакмаклы кыска бишмәт, ак ридикюль һәм затлы спортчылар рюкзагы. Хабаровск поездына җыена башлагач, әйберләребез биш урын булды. Минем ике кулыма авырлары, ә Мәрзиягә - җиңелләре. Ел буе җыйган акчаларыбызны туздырдык. Авызыңа эләккәнен йот дигәндәй, туры килгәнен алмый үтмәдек инде. Монда кирәкле әйберләрне һәм тансык ризыкларны алмый, аннары кайдан аласың ди? Военторг ул бит күбесенчә начальствоны гына тәэмин итәргә тырыша... Мәскәүдә эт булып арысак та, аякларыбыз өстерәлә башлаганчы йөрсәк тә, бай тәэсирләр алып, бик канәгать булып кайттык. Мәскәүнең мул, чәчәк аткан чагы иде. Кайтышлый Чиләбегә кагылдык, туганнарыбызны күреп, кунып, юлыбызны дәвам иттек. Барысы да исән-саулар иде. Омскины узганда, Мәрзия туган тиешле яшьтәше Рәзинә белән очрашты. Ул анда индустриаль институтта укый иде. Сөйләшүләре егерме минут кына булды. Алай да бер шешә шампан шешәсен бушатып, Мәскәү конфетларын авыз итеп өлгердек. Рәзинә иптәш кызы белән килгән иде. Шуннан соң, саубуллашып, сәяхәтебезне дәвам иттек. Кисловодскида эчкән нарзан һәм поездның бертуктаусыз селкетүе үзенекен итте: Мәрзияне бөер өянәге тотып, ташы төшә башлады. Киләсе станциядә аңарга атропин кадатып, көчкә фатирыбызга кайтып кердек.
Кисловодск, шифаханә һәм Мәскәү истәлекләре байтакка сузылып, күңелләрне күтәреп тордылар. Йөри алганда йөр икән! Ялдан кайтканнан соң, озакламый йөк эшелонын китертеп, безне гаиләләребез белән яңа корылган шәһәрчеккә күчерергә керештеләр. Чегәннәр таборы кузгалдымы! Биредә кыскартылып, Барабанщиков полкы гына кала. Ул да соңрак Сарытау тирәсендәге Тейковога күчәчәк... Лазарет безнең белән күчә. Җыена башлагач, берәм-берәм алынып килгән йорт әйберләре байтак җыелган - яңа панцирьлы сәке, диван, сервант, комод, тумбочка, чемоданнар, савыт-саба, киемсалым, азык-төлек. Станциягә йорт әйбер-җиһазларын, офицерлар белән бергәләшеп, йөк машиналарына төяп ташыдык. Күмәкләшеп эшләгәндә җиңел һәм күңелле. Солдатлар казарма һәм штаб малларын ташыдылар. Караңгы төшкәч кенә эшләребез бетте һәм эшелонны озаттык. Эшелон артыннан төнге поезд белән үзебез дә киттек һәм Ледяная станциясенә таң атуга килеп төштек. Торган урыныбыз бушап калды. Белогорск, Возжаевкалар белән ара өзелде. Ләкин Кытай белән мөнәсәбәтләр дошманлашуга хәтле барып җиткәч, ул бушаган урыннарны, Туладан килеп, танк дивизиясе биләячәк әле! Яңа йорт ("Хрущёвка") фатирларының ачкычларын алдык. Миңа йортның башында, икенче катта бер бүлмәлесен ("полуторка") бирделәр. Фатирлар җылыткычлар белән җиһазланганнар, аш бүлмәләрендә плитәле мичләр салынган, бәдрәфләре, канализацияләре бар, ләкин ванналар әле куелмаган, һәм җылы кертелмәгән иде. Кательня өлгереп бетмәгән. Әйберләребез өйләдән соң гына килде. Тагы күмәкләшеп ташыдык. Урнаша башладык. Фатирыбыз якты, күркәм. Әле бер дә җылытылмаган салкын бүлмәдә төнне калтыранып көчкә уздырдык. Таң атуга, кар ерып, утын хәстәренә керештек. Мичне ягып җибәргәч һәм аш пешерә башлагач кына, тәннәргә җылы керде. Берничә көннән соң йортларга җылы бирә башладылар, ә язга таба ванналарын да китерделәр. Хатыннар, ирләре кайтканны көтми берләшеп, аларны фатирларына куанышып күтәреп ташый да башладылар. Мин дә күршеләр ярдәме белән берсен керттем. Калын чуен нәмәстәләр бигрәк авыр икән. Шуңа күрә суның җылысын озаграк саклыйлар. Шулай тормыш әкренләп тагы тәртәсенә керде. Кибет монда бер генә. Мәрзия анда сәгатьләр буе чират тора. Әйберне өлешләп кенә саталар. Сатучылары да тәҗрибәсез офицер хатыннары. Көчкә кыймылдыйлар. Ризык талымларга туры килми. Кибеттә ни китерәләр - шуны аласың. Беренче якшәмбе көнендә поезд белән Свободный шәһәренең базарына каз түшкәсе йә башка ризык, тозланган кыяр, кәбестә-мазар булмасмы дип бардык. Ләкин базарында себеркеләр, балта саплары кебек нәрсәләрдән гайре бер нәрсә дә юк иде. Кыш биредә үзәккә үтәрлек суык икән. Шулай бермәлне базар уртасында бармакларым каткан күн итекләр эчендә, үкереп еларлык итеп, өшеп сызлый башладылар. Мәрзиянең аякларында яңа кара киез итекләр. Аңарга яхшы. Ә мин тыпырчынып, кая сугылырга белмим. Бәхеткә каршы, шул чакта күзләремә берсенең кулында киелмәгән соры киез итекләр чалынды. Сатулашып та тормый алдым. Һәм шунда ук хром итекләремне салып кидем. Озын кунычлы мул вә йомшак итекләрне киеп алгач, гүя үлем газабыннан котылдым. Шундый рәхәт булып китте. Белеп әйткәннәр, җылы җанны саклый, дип. Әллә инде бу итекләрне миңа Хозыр галәйһиссәлам туры китергән?
Свободный шәһәрендә әйләнеп карарлык бер генә күркәм бина да вә кызыгы да юк. Ресторанына кереп ашадык. Фәкыйрь генә ашханә шунда. Ашларының кызыктырганы - ап-ак, эшләпә хәтле эре, шыңгырдап торган тәмле тозланган гөреҗдәләр! Алар инде шулхәтле, шөет орлыкларын (туран уты) салып, хасиятләп-килештереп тозланганнар ки, ашаганда телеңне йоттырырлык! Җайлы гына сөйләшеп сорагач, бидоныбызга да тутырып саттылар. Менә бит, Свободныйның берние дә хәтеремдә калмаган, ә бу һаман истә. Тикмәгә генә Суворов: "Солдатның күңеленә юл ашказаны аша ята!" - димәгәндер. Хәзер Рәсәйнең "Свободный-18, яки 20" дип аталган космодромнары шул элекке безнең ракета комплекслары инде. Миңа бик таныш җирләр... Клуб, ашханә һәм кафе әле төзелеп бетмәгән. Кино карарга мәктәпнең спорт залына йөрибез. Кисловодскида һәм Мәскәүдә булганнарыбыз төшләребездә күргән кебек кенә. Мәскәү һәрчакта Мәскәү инде ул. СССРның Мәккәсе. Ул - теләсә нинди кеше зәвыгына хуш килерлек кала. Күңел ачарлык урыннары да, татлы ризыклары да җитәрлек. Исеме дә аның борынгы төрек сүзеннән - ат тышавын аңлата. Тикмәгә генә регион түрә-генераллары Мәскәүгә омтылмыйлардыр. Ләкин Мәскәүнең икенче ягын, аның кемнәр хакына алай иркен яшәгәнен дә яхшы беләбез инде. Зәмһәрир суыклар узып, яз башлануга, шәһәрчегебезне кар суы басты. Тротуарлар әле салынмаган. Ләкин станциядән полк-дивизияләргә авыр машиналар күтәрерлек калын һәм киң бетон плитәләрдән юл салалар. Менә кайдан башлана ул Татарстанга һәм Рәсәйгә эләкми калган юллар! Инде тормыш җайланды диярлек. Хатын-кызлар мөмкинлек булган урыннарга эшкә урнаша башладылар. Мәрзия дә янәшәдәге төзүчеләр штабына машинистка эшенә ялланды. Ленинградта бераз стенографисткамашинисткалар курсында укып алган иде. Үзебезгә хәрби сәүдә кибетеннән бәләкәй язу машинкасын алдык. Кирәге чыкмагае... Эшли торган урыным моннан җиде чакрым гына. Үзебезнең автобусыбыз белән барып-кайтып йөрибез. Бик җайлы. Бер казармада медпункт һәм изолятор ачтым. Бөтен эшемне махсус кулланмалар һәм уставлар буенча кордым. Командование, офицерлар һәм дивизия табиблары белән яхшы мөнәсәбәттә. Бу яктан борчылырга урын юк. Тик күңелне бераз хезмәт мәсьәләсе кыбырсыта. Майор мәртәбәсен алыр өчен, олырак хезмәт урыны кирәк. Бу хакта, җаен табып, яһүд кешесе - корпус табибы полковник А. Наугадов белән сөйләшәсе бар. Комиссия белән бирегә Хабаровскидан килгәли. Еламаган баланы имезергә ашыкмыйлар бит. Армиядә, кагыйдә буларак, олы начальниклар белән үзеңнең киләчәк хезмәт хакында кайгырта башласаң: "Әле сиңа иртәрәк!" - дип әйтергә яраталар. Ә аннары, вакытың җитеп уза башлагач: "Инде соңга калгансың, яшең үтеп бара!" - диләр. Димәк, башта иртә, ә аннары соң! Аларны борчыма гына. Ә үзләре исә, этешеп-төртешеп, төрле хәйлә-җайларын табып, кайсын эчереп-сыйлап, кайсына ялагайланып - тәлинкә тотып, аулар оештырып, гел өскә үрмәләргә тырышалар. Андыйларны байтак күргәнем бар. Шундый карьеристлар кеше өстеннән таптап үтәргә дә тартынып тормыйлар. Нәкъ менә шулар, түрә булгач, бүтән лаеклыларны үзләреннән алгарак уздырмаска көч куялар да инде. Мондый яклары белән илгә һәм Кораллы көчләребезгә нинди зыян китерүләре хакында язып торуым кирәк микән? Маршал Гречко - хәрбиләр министры, ә Брежнев СССР атасы булганда, кода-кодагыйлык аркасында, ришвәтләр биреп, фәхешлекләр кылып, халык муенына атланучылар әз булмады. Бу барыбызга да мәгълүмдер. Бу хакта матбугатта язылганы да җитәрлек. Дөньябызны шулар череттеләр дә инде.
Кызганыч, азгынлык чире армиябезне дә читләп узмады. Бер илдә бит! Әйтик, Гречко чорында җыен яраксызлар гаскәр башлыклары булып беткәннәр иде. Кошевой, Третьяк кебекләрне искә төшерү дә җитә. Брежнев, Гречко һәм аларның якыннары үзләрен, назлы кызлар сыман иркәләтеп, уч төбендә генә сикертеп торырга омтылалар иде. Моны тиз белеп алган бәндәләр түрәләрнең йомшак яклары белән бик оста файдаланды. Ә гади халык нишләде соң? Барысын да күрде һәм наданлыкка, гафләткә батып, битарафлыкка бирелеп, күңеле кайтып, әкренләп эштән бизә башлады. Сәрхушлыкка, угрылыкка салынды. "Бөек" җитәкчеләрнең хакимлекләренең нәтиҗәләре шул булды. Мондый авыр сырхаудан терелер көн килер микән? Дивизиябезнең шактый өлеше, ракеталарын торгызып, сугышчан әзерлеккә басты. Болары әле җир астында түгел. Старт өстәлләре җир өстендә. Ләкин кораллануның бу башлангыч адымы гына. Күнекмәләр үткәрәләр. Озын, шәм күк төз ракеталарның атом белән коралланган очлы башлары күкне тишеп тора. Әйтерсең бу кыямәт кисәүләре мәхшәр көнен кисәтәләр! Ләкин аларны галәм күге аша дошман иленә яудырыр өчен, башта, байтак вакытны сарыф итеп, эчләренә махсус цистерналардан саулыкка үтә зарарлы күп кенә "гентил" шифрлы ягулыкны һәм шулай ук агрессив оксидлаштыручы "АК-27A" дигән сыекчаны тутырганчы йөгертергә кирәк. Ягулыкны һәм оксидлаштыручы сыекчаны кирәгенчә тутыргач, ракеталарны җибәрер өчен боерык алганнан соң, ике минут чамасы вакыт сарыф ителә. Бу МБРларга алмашка полигоннарда төгәлрәкләре һәм әзерлеклерәкләре сынала, һәм аларга шахталар да казыла. Свободныйдан бүтән полкыбыз да бирегә, урман арасына күчеп, төп вазифасына тотынырга аныклана. Анда өлкән табиб булып капитан Клименко хезмәт итә. Ул миннән бер ел алдан укып чыккан иде. Дивизия командирыбыз Горбунов генерал дәрәҗәсенә иреште. Үзе бер төпчек кенә. Братаненко, аңарга ялагайланып, махсус санинструкторны букчасы белән өркетеп куйды. Янәсе, олы шәхес кинәт чирләп китмәгәе дә, аны инфаркт сукмагае! Генерал кая гына бармасын, санинструктор букчасын тотып, артыннан ияреп, йомышларын үтәп йөри. Моңарчы мондый хәлне авиациядә хезмәт иткәндә генә күргәнем бар иде: авиация маршалы Руденко Прилукига махсус табибын ияртеп килде. Офицерлар җыенында чыгыш ясаганда, аның кыза башлавын күреп, табибы шунда ук әкрен генә ымлап-эндәшеп тынычландырырга тырыша иде. Кирәкләре булганда, шулай кадерләп карыйлар, ә кирәкләре беткәч мәтәлдерәләр! Горбунов кебек кечерәкләре, күрәсең, олыракларыннан үрнәк алалар. Урыслар мондый очракларда: "Что крестьяне - то и обезьяне!" - диләр. Җәй башында гаскәрләрнең сәләтләрен тикшерергә һәм тормыш якларын күрергә яңа РВ главкомыбыз - Советлар Союзы маршалы Крылов килде. Элек ул ДВОда хезмәт иткән кеше. Урта буйлы, юантыграк, түгәрәк битле, тукмак борынлы адәм. Йөзе бераз калмыкка да охшашлы димме... Болай шау-шу куптарганы ишетелмәде. Кайбер карт, сәнәктән көрәк булган генераллар кычкыручан, тынгысыз булалар. Андыйларын да очратырга туры килде. Бу чакта офицерлар араларында байтак латыйфалар сөйләнелә. Берсе мондый. Картаеп барган генералның хатыны, имеш, бала таба. Бу, куанып, хатыны янына хәл белергә адъютантын юллый. Теге барып килә: генерал, түземсезлек белән: "Йә, күрдеңме, нинди?" Адъютант: "Нәкъ үзегезгә охшаган, иптәш генерал!" Генерал: "Кит инде!.." Адъютант: "Әйе, үзе пеләш, үзе чөгендер кебек кып-кызыл, үзе яман акыра!" Безнең главком андый түгел. Тыныч кешегә охшый. Стройбат клубында офицерларны җыйдыртып, "киңәшмә" үткәрде. Каравылларны мөмкин кадәр кыскартырга, сакчыларның санын мөмкин хәтле киметеп, алар урынына тиешле җирләрдә электр челтәрләрен тарттырып куярга һәм мина кырларын, төрле сигнализация әсбапларын булдырырга кушты. Әгәр дә берәр җирдә сигнал була калса, кизү торучы укчыларны җиңел машина яки вертолёт белән шунда ук җибәрергә һәм тиешле чарасын күрергә! Акыллы карар. Тәрәккыять заманында нигә искегә ябышып ятарга һәм хәрбиләр санын арттырырга ди? Тәнәфестә ул ял итеп утырганда, без - берничә яшь офицер - янына ук килеп бастык.
Маршалны көн дә күрмисең бит! Ул, безне аңлагандай, аны-моны әйтмәде, елмайды гына. Тужуркасында алтын йөгертелгән тугралы төймәләрен, Генштаб академия ромбигын һәм маршал тамгаларын, укалы, чигелгән погоннарын да җентекләп карадык. Крылов хакында мондый сүз йөри иде. Имеш, аның элегрәк язылган аттестатына Хәрби министр - Советлар Союзы маршалы Малиновский болай язган: "Академии не оканчивал и в иных не нуждается!" Күрәсең, соңрак, ничек булса да, генштаб академиясен тәмамлаган! Шәһәрчегебездә кунакханә төзелмәгән иде әле. Ул килүгә, торакның бер подъездында өч бүлмәле фатирда аңарга кунакханә булдырдылар. Пинчук хатыны һәм башка командирлар хатыннары анда келәмнәр, пианино, кәнәфиләр һәм пәрдәләр кертеп, чәчәкләр җыеп җиһазладылар. Һәм маршалны шунда ашатып-эчертеп йөрделәр. Маршал белән Перхушководан ЛОР белгече килгән иде. Аның тагылып йөрүенең сере мондый икән. Ватан сугышында булачак маршал дошман снаряды шартлаганда контузияләнгән. Шул мәлне аның колак пәрдәләре ертылып канаганнар. Яралардан соң колак пәрдәләрендә җөйләр барлыкка килгән, һәм алар саңгырауланганнар. ЛОР белгече исә, шул колак пәрдәләрен кокаин белән майлап, көн дә пневмомассаж ("по Воячеку") ясый икән. Маршал кокаинга ияләшкән булса кирәк... Шул киңәшмәдә гарнизон һәм стройбат командирлары маршалга: "Безгә ДВО командующие бер дә булышмый!" - дип белдергәннәр. Маршал киткәннән соң, көннәрнең берсендә биредәге тормыш хәл-әхвәлләре белән танышырга ДВО командующие генерал-полковник Крейзер килде. Килми хәле юк, чөнки Крылов - хәрби министрның урынбасары һәм ВС депутаты! Крейзер - каратутлы гына бер яһүд шунда. Аның махсус пассажир вагонын тупикка кертеп куйдылар. Ул үзенең пешекчесе, табибы, адъютанты һәм сакчылары белән йөри икән. Аның белән бер төркем өлкән офицерлар да килгән иде. Янәсе, сезгә нинди ярдәм кирәк? Дивизия округ җирләрендә булгач, аның иминлеге өчен ДВО штабы да җаваплы. Бигрәк оборона өчен һәм азык-төлек белән тәэмин итү өчен. РВ Крейзерга буйсынмагач, безнең аңарга исебез китмәде. Җәй көннәрендә Мәрзия белән тирә-юньдәге урманга һәм бәләкәй генә тайга инеше буена сафланырга чыккаладык. Черкиләр һәм озынборыннар тынгылык бирсәләр икән!
Көз җитүгә, Мәрзия хатын-кызлар белән, машинага утырып, ике мәртәбә гөреҗдә җыярга барды. Икесендә дә зур чиләкләрен тутырып кайтты. Чистартып юдык һәм ваннада тәүлек буена җебеткәннән соң тозладык. Бик тәмле булды. Гөмбәләрне җыярга һәм хасиятләрен китереп хәстәрләргә икебез дә яратабыз. Гөмбәләренә карап, тозларга да, маринад белән пешерергә дә, табада кыздырырга да, ашын пешерергә һәм тозланган гөмбә уылдыгын аныкларга да була. Иренми дөрес эшкәртеп әзерләсәң, менә дигән файдалы ризык ул. Аларның рак чиренә каршы торырлык ниндидер матдәләре дә бар, диләр. Тикмәгә генә чаганы кайнатып эчәргә кушмыйлардыр. Көзен җыйган гөмбәләр кыш көннәрендә бигрәк тансык тәгамгә әверелә. Беләләрдер инде, чит ил рестораннарында гөмбә ашы иткә караганда да кыйбатрак санала һәм кызыл балык уылдыгы белән бер исәптә тора! Кышка якын-тирәдәге май гөмбәләрен дә җыеп, маринад белән пешереп куйдык. Бу сап-сары гөмбәләр вак коймакларны хәтерләтәләр. Кыш барысын да ашата! Март азагында, туры килгән юлламаларны кулга төшереп, Одесса хәрби округының шифаханәсенә дәртләнеп ялга киттем. Чиләбедә тукталып, бер атна чамасы әти өендә кунак булып, аның алтмыш еллыгын уздырдык. Мәрзиянең туганнарына да барып, хәлләрен белеп килдек. Алар безгә юлга тозланган каз түшкәсен пешереп бирделәр. Ите бик тәмле иде. Чиләбедә ул чакта әле ачы җил бозланган урам карларын себерә, борын-колакларны чеметеп ала. Суыкка карамастан, барысы да исән-имин иде. Кәшифә балалар сырхауханәсендә эшли. Наҗияне, ревмакардит белән чирләгәндә, шунда дәвалаган. Соңрак Кәшифә, укып белемен арттырганнан соң, мөстәкыйль эшкә - Смольный бистәсенә фельдшер медпунктына күчте. Автобус белән йөрисе булса да һәм эше артса да, аңарга әйбәтрәк һәм иркенрәк, чөнки өстеннән карап торучы юк. Сырхауханәдә исә балаларны үгетлиүгетли, процедура бүлмәсенә ташый-ташый кулсыз калып арган. Ләкин анда белем һәм тәҗрибә туплар өчен, эше бушка булмаган. Ата-аналары алдында абруе да артты хәзер. Аны таный башлаганнар... Өченче апрельдә юлыбызны Одессага дәвам иттек, чөнки бишендә шифаханәгә барып керергә кирәк. Поезд көнбатышка барган саен, яз кыяфәте артканнан артты. Таныш Урал тукталышларын, Уфаны, укыган ФАШ мәктәп бинасын дулкынланып карап уздым. Монда да эзләрем калган... Инде вагон баскычына асылынып түгел, ә җиһазланган йомшак купеда утырып барам һәм, биредә каешланып кичергәннәремне исемә төшереп, йөрәк әрнүен көчкә тыям. Минем дә мондый көннәргә ирешүем бар икән! Берәр танышым, бергә укыган дусларым күрсәләр иде хәерче рәвешендә монда укып йөргән ач татар малаен! Очрасалар танырлар микән медицина капитанын? Юк шул, берсе дә күренмәде. Тормыш барысын да күптән тараткан... Украина җирләренә кергәндә, кар каралып эри башлаган иде. Юл буе саесканнар очрый. Менә юлыбыз тәмамлана. Одессада карның эзе дә юк. Олы, мәшһүр көньяк шәһәренең ничек ошаганын әйтеп торасы да түгел. Көн җылы, кояш нурларына күмелгән. Халык җәйге киемнән. Гүзәл биналар һәм матур һәйкәлләр... Күңел үсеп китте. Биредә һава торышы Амур өлкәсеннән нык аерыла икән шул.
Шифаханәнең Уналтынчы Фонтан бинасында урнаштырдылар. Икебезгә дә ике агач сәкеле аерым бүлмә бирделәр. Балконы һәм тәрәзәсе диңгезгә карап тора. Боз бистәсеннән соң бу урынны оҗмах дисәң дә хак булыр. Янәшәдә Кара диңгез. Аны Мәрзия беренче мәртәбә күрә һәм шатланып елмая. Төкле аягың белән! Коену сезоны әле башланмаган. Ләкин яр буенда халык кызына. Трамвайга утырып, Тугызынчы Фонтан аша үзәк урамнарына йөрибез. "Фонтан" исемле булсалар да, анда бернинди фонтаннар юк һәм беркайчан да булмагандыр. Элек шул тирәләрдә мичкәләп атлар белән халыкка су китерә торган урыннар булган. Кайберләрендә китергән суны тотарга таш "коелар" да ясаганнар. Менә шуннан бирле "не фонтан" әйтеме телгә керә дә инде. Берәр нәрсә килешмәсә, Одессада: "Не фонтан!" - дип кенә җибәрәләр. Кала кибетләрендә азык-төлек мул. Каһарман вә курортлар каласы! Импорт шәраб-сыралар тезелеп тора. Без, кызыгып, кургаш башлы, озын шешәле "Сенатор" исемле кара "бәрхет" сыраны тартмасы белән авыз итәргә алдык. Бераз ияләшкәч, диңгез янына кызынырга йөри башладык, ахырда, батырланып, суга кереп чумгалый да башладык. Чыдарлык. Пляжда әле халык әз, иркен һәм рәхәт. Шунда фотосурәткә дә төштек. Бер истәлек булып калды. Хәзер шул сурәткә гаҗәпләнеп карыйм һәм яшьлегебезнең булганлыгына ышанып бетмим. Булды микән ул? Әллә төшемдә генә күренде микән? Ничек гомер тиз уза! Башта бетмәс-төкәнмәс кебек иде бит... Өйләдән соң шәһәргә, киноларга чыгабыз. Безгә трамвайларда утырып йөрүе дә тансык. Дерибасов урамында сокланып йөрибез. Опера театры данлы бинасы, Дюк Ришелье һәм Пушкин һәйкәлләре, Куприн тасвирлаган "Гамбринус" шәраб подвалы, Потёмкин баскычы, кәстәнәле француз бульвары, ботаника бакчасы һәм Шевченко исемендәге парк - барысы да безгә кызык. Граф Потоцкий сараенда булдык. Анда - картиналар музее. Сарайның җир асты юлы диңгезгә чыга. Анда шәраб подвалы һәм шәраб фонтаны булган. Шунда кунак паннары күңел ачып, эчеп утырганнар. Кайберләрен үтереп диңгезгә дә агызганнар. Хәзер диңгез юлын тимер рәшәткә белән томалап япканнар. Диңгез портында зур-зур теплоходлар: "Моннан да күркәм, тылсымлырак илләр бар!" - дип искәртәләр. Бәлки, кайчан булса да, безгә дә берсенә утырырга насыйп булыр!.. Диңгез буйлап, пароходлар артыннан бертуктаусыз кычкырышып, акчарлаклар оча. Бөтенләй бүтән дөнья! Без акчарлаклар түгел шул, теләгән җирләргә оча алмыйбыз, канатларыбыз киселгән... Аннары автобус белән экскурсиягә "кояшлы" Молдавиягә киттек. Молдавиянең элекке мәркәзе Тираспольда мамалыга ашап (кукуруза ярмасы боткасы) тамак ялгап алганнан соң, Кишинёвка юнәлдек. Молдавия башкаласының урамнарын, кибетләрен карап, базарына кереп, үзәк ресторанында ашап, универмагта Мәрзиягә җәйге күлмәк алып, кичке ашка шифаханәгә кайтып киттек. Бик күңелле булды. Юл буе яһүд гид лыгырдап барды. Кишинёв безгә үзенчәлеге, тормыш итү яклары белән бик ошады. Бөтен җирдә бар нәрсә ике телдә язылган. Татарстанга үрнәк! Бу юлы да Кишинёв һәм Одесса универмагында, данлы "Привоз"ларында кирәкле затлы кием-салымнар алдык, хәтта модага керә башлаган торшерга хәтле бар! Ялыбыз бик файдалы узды һәм күңелебездә тирән тәэсир калдырды. Бирегә тагы да килергә дигән уйны күңелгә салып, үзебезнең оябызга кайттык.
Шул елда полковник Наугадовны очратып, зуррак урынга күчерүен сорадым. Мондагы хезмәтнең әһәмияте беткән иде инде. Байтак тәҗрибәләр туплагач, олырак эшләр башкарасы килә. Сәләтемне яхшы тоям. Аннары исем-дәрәҗәмне дә үстерәсе бар бит... Начальник белән сөйләшкәннән соң: "Хабаровскиның аръягында "51нче километрда" өлкән табиб урыны бушый. Шунда медицина өлкәсендә тәртипле хезмәт оештыра алсаң, килештек дигән сүз!" - диде. Менә ул башта ук үземә билгеләнгән урын, насыйп булгач, үземә кире кайта! Наугадов: "Власовны беләсеңме, ул синең курсташың бугай?" - дип сорады. Белмәскә, ул бермәлне курс партоешмасының сәркатибе дә булып йөргән иде. Яхшы укыды. Тыныч фигыльле, болай булдыклы күк күренә иде. Менә шуның лазаретында ятучы ике солдат төнлә, аптекасын талап, эчеп агуланганнар икән. Тикшерү башлана, тиешле чараларны күрмәгән һәм җавапсызлыгы өчен Министр приказына эләгә һәм эшеннән түбәнрәк төшерелә. "Миндә Америка частеның штаты булса, алай булмас иде!" - дип акланган икән. Бу сүзләре тикшерүчегә аеруча ошамаган. Үз эшен оештыра алмаганда, дошман армиясенә ишарәләве нигә кирәк булган диген! Ә теге солдат калдыклары эзләгәннәрен тапканнар. Шул кирәк дими, ни әйтергә? Аның әйтүенчә, "51нче"дә яшь медицина офицерлары эшләре турында әз уйлыйлар, күбрәк Хабаровскига барып күңел ачып йөрергә яраталар икән... Анысын һәм башкасын да ничек тәртәләренә кертеп җайга салу әмәлләрен беләм. Менә шулай, язмышым мине тагы шул якка тарта. Фатир мәсьәләсен белештем. Инде анда берничә биш катлы йорт салынган. Шулай булгач, тәвәккәлләп, ризалыгымны бирдем. Ник дисәгез, ул якның табигате, ел фасыллары бу җирнекенә караганда күпкә әйбәтрәк - йомшак. Анда яңа елга хәтле диярлек озын, коры, җылы көз. Тайгада кыргый йөземенә, кедр чикләвекләренә хәтле үсә. Хабаровск базарының Свободныйныкына караганда аермасы чагыштыргысыз зур. Азык-төлек белән тәэмин итүләре дә мулрак. Олы шәһәр тирәсендә тормыш яхшырак җайга салынган була. Кирәк икән, барып кайтырга да мөмкин ич. Аннары, иң мөһиме, вакыты җитүгә, майор мәртәбәсенә дә ирешәсең. "Майор" латинчадан зур, олы дигән сүз. Өлкән офицер разрядына керә. Майорның хезмәт халәте һәм айлык акчасы бөтенләй бүтән. Мәрзияне дә истән чыгарырга ярамый. Яшәгән җиребездән аның күңеле тәмам бизгән иде инде. Наугадов киткәннән соң, командующийның яңа урынга билгеләү боерыгын байтак көтәргә туры килде. Наугадов кеше мәнфәгатьләрен кайгыртырга ашыкмый иде. Җиде тапкыр үлчәп, бер кисә. Үшәнрәк тә. Мәгълүм, көткән кешегә һәрчакта озак тоела. Анысы да бар. Беренче кар явып, ката башлаган җиргә ята башлагач кына, ниһаять, кирәкле боерык килә! Ул чакта Братаненко, демобилизацияләнеп, үзенең туган Ак Чиркәү шәһәренә бөтенләй күчеп киткән иде инде. Ул анда лаеклы ялына чыкканчы ук өй юнәтеп өлгергән. Дивизия табибының вазифаларын исә вакытлыча Панкратов үти иде. Эпидемиология курсыннан күптән түгел генә укып кайткан кеше. Братаненко урынына бөтенләй кунакларга өметләнә. "Мин сине үземнең эпидемиолог урынына тәкъдим итәргә җыенган идем, ник китәсең? Бергә яхшы хезмәт иткән булыр идек!" - диде. Билгеле, миңа монда да күтәрелерлек урын табылган булыр иде, тик, күңел ятмагач, кызыгы бетте. Мин мөстәкыйльрәк булырга телим. Әйтергә кирәк, М. М. Панкратов белән дә мөнәсәбәтләребез яхшы иде. Аның миңа бер усаллыгы да тимәде.
Дөнья күргән Alma mater шәкертләре ич. Братаненко да аттестациядә: "Эпидемиолог эшенә лаеклы" - дип язган иде. Панкратов, начальство арасында йөреп, шактый шомарды. Бәлки, ул әйткәнчә дә начар булмас иде, тик минем язмышым хәл ителгән инде, үкенергә урын калмаган. Дөресен әйткәндә, Панкратов бик булдыра алырлык кеше түгел, байтак вазифаларын минем җилкәмә аудара иде. Ә минем аның колы буласым килмәде. Ишеткәнемчә, миннән соң ул да урынында озак утыра алмаган, каядыр көнбатышка күчкән. Уем рас килгән. Ләкин миңа, ул көнбатыш якларына ирешкәнче, байтак кына көнчыгышта һәм Себердә ат урынына хезмәт итәргә туры киләчәк. Шунысы кызык, бу якларда офицерлар нинди генә урын биләп хезмәт итсәләр дә, әмма гел көнбатыш частьларына күчәргә омтылалар. Уралның бу якларын Тын океанга кадәр кыргый дип таныйлар. Һәм сөеп бетермиләр. Бәлки, монда тумагангадыр, үз итмиләр... Урыслар бу якларда, ни әйтсәләр дә, килмешәкләр шул. Кулларындагы песнәк белән канәгатьләнмичә, һаман һавадагы торна артыннан чапканнар!.. Хәбәр алуга куанышып, әйберләребезне җыеп, күчү мәсьәләсенә керештек. Безнең илдә гади кешегә уңай шартлар буламы соң? Станциябез янәшәдә булуга карамастан, контейнерлар бүтән - Бузули станциясендә, егерме чакрым арырак. Әйберләребезне йөк машинасына төяп, шунда киттем. Бузули әле ул ярымстанция генә. Элек аңарга караучы да булмагандыр. Арырак, урман эчендә ниндидер бәләкәй ял йорты сыман нәрсә бар. Әллә инде түрәләрнең ау йортлары? Малыбызны контейнерга бушатып, әйләнеп кайттым да, кирәкле әйберләребезне үзебез белән алып, Мәскәүдән Хабаровскига узып барган поездга утыргач кына тынычландык. Менә йөк вагоннары белән тулган, щебёнка өемнәре белән күмелгән Ледянаяны калдырып, Свободный - Серышево - Поздеевка - Возжаевка һәм Белогорскины да уздык. Поезд төн караңгылыгына кереп бара. Арып беткән гәүдәләрне йокы басты. Таң атканда, без инде Хабаровскига килеп җиттек. Ашыкмый гына төштек. Ашыгуның кирәге юк. Ияләшергә кирәк. Камыт бераз көтеп торса да, беркая китмәс. Мәрзиягә каланы күрсәтергә кирәк. Рестораннарда сыйланасы бар. Андый бәхет сирәк очрый. Такси яллап, кунакханәгә илтергә куштык. Ярыйсы гына кунакханәгә урнашканнан соң, тамак ялгарга һәм каланы карарга чыгып киттек. Биредә җылы иде әле. Чаганнардан яфраклар да коелып бетмәгән. Кәеф күтәрелде. Табигатьнең тәэсире зур шул. Гомеремнең тагы яңа сәхифәсе ачылырга тора. Мин ул ак тормыш битен пычратмый гына язып тутырачакмын!.. "Ерак Көнчыгыш" исемле ресторанда иң татлы ризыкларны алып ашадык. Шулар арасында маринадлы трепанг салаты аеруча тәмле иде. Ул - ак гөмбә яки тозланган гөреҗдә сыман ашамлык, "диңгез кыярларыннан" хәстәрләнгән нәрсә. Үзе алтынтамыр тамыры кебек шифалы. Инде менә нихәтле вакыт узуына карамастан, тәме һаман исемдә. Кибетләрдә эре Амур балыклары, башка тәм-томнар. Халык, урамнарны тутырып, киноларга, стадионга, базарга, Амур ярына агыла. Укучы шәкертләр, интуристлар байтак. Менә кайда халык яши икән ичмасам! Без дә шәһәрне кызыксынып карап йөрдек. Киң, мәгърур Амур буена бардык. Таш белән ныгытылган яр буенда озак сокланып карап тордык. Арырак, югарыда - крайком кунакханәсе. Аргы якка кечерәк теплоход йөри.
Биредә нихәтле ял йортларын, күңел ачарлык корылмалар төзергә мөмкин. Рейн буйлары ише генә булмас иде! Куллана белмиләр шул. Үзләренә җиткәч ярый инде... Биредә язучы, ау белгече Арсеньев яшәгән, край китапханәсендә мемориал тактасы бар. Аның "Дерсу Узала"сын укымаган кешеләр әздер дип беләм. Япон Акиро Курасава төсле киносын да төшергән иде. Бу якларда Иван Арамилев та булган. Аның "Солёная падь" хикәясен, бик яратып, "Яңа дөнья" журналында укыган идем. Без шундый инде, үзебезнекеләрне юньләп белмәсәк тә, ятларны ярыйсы беләбез. Монда байтак кызык кешеләр яшәгән һәм яши. Хәтта атаман Семёновның якын дусты язучы Васильевны да гөнаһларын кичереп кайтардылар!.. Харбинда яшәгән булган. Ә ул "Харбин" дигәннәре хәрбиләр сүзенә туры килә бугай... Возжаевкадан һәм Ледянаядан соң әкияти дөньяга кергән күк тоелды. Бузули - "боз иле" түгел инде. Сулуларыбыз иркенәеп китте. Шәһәр безгә ошады. Монда яшәргә була! Ләкин безнең яңа торыр урыныбыз арырак - урман эчендә, чебен-черкиләр дөньясында. Ул дөньяда - Коры Этәдә яшәгәнем бар, күнегәсе түгел... Әлегә канатланып, читлектән ычкынып котылган кошлар сыман, берничә көн булса да, рәхәтләнеп, ирекле кешеләр арасында яшибез. Шулай, кайчакта дөнья безгә дә елмаеп куя. Күңелләребез гел юньле калада яшәргә омтыла. Шәйләгәнегезчә, замана чиреннән икебез дә азат түгел. Кайчан булса да, бәлки, теләкләребезгә ирешербез әле. Өметебезне өзмик. Өметсез - шайтан, диләр. Берничә тәүлектән соң телефон аша хезмәт итәсе урыннан машина чакырттым. Ике сәгатьтән соң УАЗ-450 машинасы белән полк медпунктының начальнигы капитан Гарновский безне алырга килеп җитте. Таныштык һәм, утырып, шәһәрдән вокзал яныннан борылып чыгып киттек. "9нчы" чакрымнан (элемтә полкы урнашкан җир), Кара елганы, Князе Волконканы (сөрелгән декабрист утары) һәм Апастасьевка авылын узып, "51нче" чакрымга килеп төштек. Калкулык сыртында селикат кирпечтән дүрт кенә биш катлы йортлар салынган, астарак бишенчесе төзелеп бара. Фатир җитмәгәнлектән, байтак офицерларның гаиләләре әле Хабаровск кырыендагы бер баракта яшиләр. Инешнең аръягында - стройбат шәһәрчеге. Салына башлаган йорттан түбәнрәк бер чакрым узсаң - округның элемтәчеләр ротасы, алардан арырак шактый зур күл һәм аннан да арырак Амур борылышы. Анда - балыкчы нанайлар авылы. Тирә-юньдә - урманлы калкулыклар. Ул калкулыкларны монда "сопкалар" диләр. Вакытлыча урнашырга бишенче катта буш бер бүлмәле фатир тәкъдим иттеләр. Беренче катта ике бүлмәле фатирдан майор Сёмин топчан менгезде. Анда - гаиләләр өчен медпункт кебек нәрсә, һәм шунда хатыны табибә булып эшли. Алар икесе дә дивизия штатыннан. Дивизия штабыбыз Биробиджанда урнашкан. Ире - монда дивизия ОКС бүлегенең махсус күзәтүчесе, стройбатка тиешле биналар эшләтә. Санинструкторлар урындыклар һәм утын керттеләр. Фатир мичле, ә ванна бүлмәсендә су җылытырга титан куелган. Аны да ягып җылытасы. Мәрзия беренче катта ике бүлмәле фатирда урнашкан кибеткә азык алырга керде. Ә мине Горновский командир һәм табиблар белән танышырга алып китте. Ул Ленинградның Беренче медицина институтының хәрби факультетын тәмамлаган, Тын океан флотында хезмәт иткән.
Минем яшьтәге җор белорус. Ике кызы бар. Сугышчан әзерлектә торучы дивизияләребез арырак, урман эчендә - сопкалар арасында. Казармалар, дивизия медпунктлары, ракета ангарлары һәм аларның җибәрү өстәлләре дә шунда. Полк штабы вакытлыча беренче дивизиядә, ә аның КПсы бирерәк. КП ярым җиргә күмелгән бетон бункер булып чыкты. Өстән кәсләр белән капланган. Командир бункерда иде. КШУ бара икән. Кагыйдә буенча, рапорт биреп таныштым. Командир - подполковник Г. Пупков. Ул да монда яңа кеше. Юаная башлаган тыгыз бәдәнле, сөйләшергә җайлы урыс. Пупков элек мотопехотада комбат булган. Соңыннан, Мәскәүнең Фрунзе исемендәге командирлар академиясен тәмамлаганнан соң, ГДР армиясендә киңәшче вазифасын үтәгән. Бирегә килгәнче, Самборда (Галиция) урта ракеталар полкында командир урынбасары булып та өлгергән. Шактый тәҗрибәле, хезмәтчән кеше. Теге бишенче йортка, подъездның икенче катына урнашканнан соң, гаиләләребез белән дуслашып та киттек. Ике укучы кызлары бар иде. Хатыны украинка. Үзе авыл малае, Вятка ягыннан бугай. Сугышта да бераз катнашкан. Аңардан кайбер кызык мәгълүматлар ишетергә туры килде. Үзе сөйләгәнчә, Мәскәүдә укыганда, аңарга ЦДСА бинасында маршал Будённый белән бер очрашуда булырга туры килгән. Академия тыңлаучыларын һәм курсантларын ул чакларда мәҗбүри рәвештә "очраштыра" торган гадәтләр бар иде. Шул очрашуда Будённыйның "Үткән юл" китабының икенче томы чыгу уңаеннан укучылар белән фикер алышу уздырылган икән. Шунда карт маршал, кызып: "Мин боларны да кылыч белән чабып, тегеләрне дә тураклап тар-мар иттем!" - дип сөйләгәндә, залдан бер казак сугышчысының тавышы ишетелә: - "Сэмэн, син берүзең генә тураклаганда, без кайда булдык соң?" - дип. Маршал мин-минлеккә бирелеп арттырып җибәргәнен абайлап тынып кала. Аңарга сораулар бирә башлыйлар. Залда тагы картайган бер отставкадагы өлкән офицер, торып: "Семён Михайлович, әйтегез әле, зинһар, ни өчен сез безне 37 нче елда утырттыгыз?" - дип сораган. Будённый, дорфаланып: "Ни өчен утыртканны мин шәп беләм, ә менә нигә чыгарганнарын әле дә аңлый алмыйм!" - дигән. Ул байтак нәрсәләрне аңламый да калган, ахры. "Ә маршал Тухачевскийны нигә аттырдыгыз?" - дип сорау бирүчегә дә, - "Тапкансыз, ниткән маршал булсын ди ак пирчәткәләр киеп йөрүче һәм скрипкада уйнаучы адәм?" - дип җавап кайтара. Күрәсең, фикерләре белән Бериядән артык аерылып тормаган. Ә без сабый чакларыбызда, "Пионерская правда"ны укып, Ворошилов һәм Будённый белән горурлана идек. Алар турында матур җырлар җырлый идек. Ә алар исә бик күп күренекле хәрбиләрнең башларын сатканнар! Бермәлне РВ гаскәрләреннән егермеләп алдынгы солдат-сержантны, хезмәтләрен хуплап, Будённый белән очрашырга дачасына алып баралар. Ул, аларны аталарча кабул итеп, байтак сөйләшә, атына атланып, кылычын да айкап ала. Аннары телгә алынган атларын бүләк итеп өләшә. Солдатларга тәэсире тирән була. Частьларга кайтып, башкаларга да сөйлиләр. Андый тамашалар хәрбиләрне патриотик тәрбияләү максатыннан оештырыла да инде. Шул ук чорда РВ гарнизоннары буенча Главпурдан, махсус лектор вазифасын үтәп, үз вакытында бик данлы Соколов-Соколёнок фамилияле генерал йөри иде. Ул - Гражданнар һәм Бөек Ватан сугышлары каһарманы. Ниләр белән генә бүләкләнмәгән!
Батырлыгы өчен яшь вакытында ук "Соколёнок" кушаматын такканнар. Увольнениеләрдән дә мәхрүм ителгән солдат-сержантларның рухларын күтәрер өчен, андый очрашуларны еш оештыралар иде. Ул "51нче" гарнизонда да булды. Шундый танылган кеше булса да, безгә моңарчы аның турында берни мәгълүм түгел иде. Дан дигән нәрсә тиз онытыла икән. Кем белә аны хәзер? Шулай булгач, дан артыннан куып йөрисе түгел. Кирәк икән, ул сине табар!.. Пупковка мин ошадым булса кирәк, моны мин беренче минутлардан ук сиздем. Соңыннан да ул, миңа ышанып, һәрчакта ихтирамлы булды, бер ниятемне дә кире какмады. Командир белән бердәмлектә хезмәт итү бик мөһим нәрсә. Моны башкалар да күреп "мыекларына чорныйлар". Хәзер инде Пупков - отставкадагы генерал. Ракета гаскәрләре илгә күп кенә генералларны үстереп бирде. Полкыбызда ике дивизия. Өченчесен оештырмаска булганнар. Дивизиядә урта ракеталар белән коралланган өч батарея. Алар АКШның Окинавадагы хәрби базаларына төбәлгәннәр. Билгеле, бу бик зур серне кайбер офицерлар гына белә һәм ул хакта сүз йөртмиләр. Дивизиянең штабы, клубы, казармалары, вакытлыча медпункты - стройбатлардан калган җыелма агач щитлардан. Ашаханә - кирпечтән. Ялгыз офицерларга медпункт һәм ике катлы тулай торак сала башлаганнар. Әлегә полк медпункты да дивизиянеке белән бергә. Штат белән шунда таныштым. Икенче дивизиянең табибы - минем курсташым лейтенант Александров, ә беренчесенеке - лейтенант Стецюк, кече табиб - лейтенант Глятман, РТБ табибы - капитан Бескоровайный. Ике фельдшерыбыз, аптека начальнигы, шәфкать туташлары, лаборантка һәм санинструкторыбыз бар. Теш табибының урыны буш. Менә кемнәр белән хезмәт итәсе. Өстәвенә өч санитар һәм йөк машинасы белән ДДАбыз бар. Димәк, хуҗалыгыбыз шактый зур. Полк штабы, складлар, автопарк, полк медпункты, клуб, кунакханә, балалар бакчасы сала башлаганнар. Сигезьеллык мәктәп булачак. Болар барысы да шәһәрчегебез кырыенда. Уңайлы. Стецюк - академиябезне яңа гына бетергән кеше, ниндидер совпартократлар улы. Бескоровайный Куйбышев мединститутының хәрби факультетын тәмамлаган. Глятман - Махачкаладан. Хәрби хезмәттә яңа кеше. Бескоровайный моңарчы Сахалин утравында - Корсаковода мотопехотада хезмәт иткән. Яка астына салгалый. "Бездә кызыл балыкны этләр дә ашамыйлар иде!" - дип сөйләргә ярата. Аны невхлар кышка киптерәләр һәм "юккола" дип атыйлар икән. Стецюк, аның белән дуслашып, авызына гына карап тора. Горновский белән килеп кергәндә, машина йөртүче солдатларга хәтле мине көтеп утыралар иде инде, һәм барысы да бердәй сынаулы күзләрен миңа текәделәр. Халык байтак икән. Бескоровайныйның санитар машинасыннан гайре берние юк. Ул да полк медпункты иңендә. РТБ солдатлары дивизияләрдә. Аларны дивизия медпунктлары тәэмин итәләр. Шулай булгач, ул минем карамагыма керә. Ни уйлаганнары турында сизенәм. Кызыксыналар, шикләнәләр. "Ярый, эшебез уртак, бер-беребезне аңлашып, йөкләнгән бурычларыбызны төгәл үтәп, яхшырак хезмәт итәргә тырышыйк!" - дим. Шулай дими, ни әйтим? Инде болар белән берләшеп, җиңнәрне сызганып җигеләсе генә кала. Хәзер мин алар өчен дә җаваплы кеше.
Танышып, сүзне кыска тотканнан соң, җыенны тараттым. Александров, санитар машинасына утырып, моннан ун чакрым арырак урнашкан дивизиясенә китте. Аннан да арырак округ штабының яшерен запас КПсы гына. Полкның халәте аңлашыла башлады. Биредә майтарасы эшләр чамасыз күп икән. Казык кагудан башлыйсы дисәң дә ярый. Граждан медикларына караганда, хәрби медикларның беренче планда күпкырлы профилактика мәсьәләсе тора. Шулай булгач, офицерларның һәм солдатларның саулыкларын тикшереп, тиешенчә тазарту чараларын күрәсе, гаилә әгъзаларына да ярдәм итүне үз өстебезгә аласы бар, чөнки гади генә инъекция-процедураларга алтмыш биш чакрымга йөрмәсләр ич! Иң мөһиме - йогышлы чирләр эпидемиясеннән саклану. Кизү торучы частьны эпидемия аягыннан екса, Ибәт абыеңны әйттерерләр! Аннары, мондый частьларда зарарлы һәм хәтәр эшләр байтак. Аларны үткәргәндә, ул-бу булмагае дип, даими күз-колак булып торырга кирәк. Барча бинаобъектларны безгә стройбат төзи. Өйрәнчек солдатлар кайбер эшләрен, миннән киткәнче - иясенә җиткәнче дигәндәй, аннан-моннан гына әвәлиләр. Медпунктларыбызның төзелүен дә даими күзәтергә туры килә. Авыз ачып калсаң, аннары иза чигүең ихтимал. Билгеләнгән көнгә тапшырасы эшләре төгәлләнмәсәләр дә, актларына кул куйдыртмакчы булып маташалар: "Аннары бетерербез!" - дип. Бетерерләр, көт! Нык торырга туры килә. Өч яңа медпунктка округ медокладыннан тиешле җиһазлар, прибор-аппаратлар яздырып аласы бар. Ашханәләрнең, казармаларның, өч шәһәрчекнең арулыкларын кайгыртып, тикшереп торасы бар. Өлкән табиб - үз өлкәсендә милиционер да, прокурор да, эпидемиолог та, эшләрне оештыручы җитәкче дә! Бөтен башкарасы эшләрне күз алдына китерәм дә, хезмәттәшләрем белән башкара алуыма нык ышанам. Ниятләрем пакь, белемем һәм тәҗрибәм җитәрлек. Яңа кешене көтеп кенә торган сыман, эшлисе эшләре бигрәк күп җыелган. Элекке өлкән табиб Ушаков (медицина флоты офицеры) бүгенгесен һәм иртәгесен кайгыртып, баш ватып маташмаган. Моннан ычкыныр ягын гына караган. Әйтерсең бүтән җирдә эшләргә кирәкми! Ахырда җаен табып тайган. Җитәкчеләренә карап, башка медицина офицерлары да юлдан язып беткәннәр диярлек. "Солдат йоклый - хезмәт бара!" дигән яраксыз әйтемгә буйсынганнар, күрәсең. Ничек тә этептөртеп, үзләрен ялыктырмый-борчымый яшәргә тырышканнар. Кичке алты җитүгә, беркемнән дә рөхсәт алмыйча, Александров, санитар машинасына утырып, хатыны янына Хабаровскига, ә аның артыннан өйләнмәгән Стецюк та трай тибәргә элдерәләр! Гаиләсе монда булса да, Бескоровайный да алардан калышмый. Дивизияләре һәм РТБ табибларсыз кала. Ул-бу була калса, аларны эзләп кара! Икенче көнне арып-талып, еш кына махмырдан да арынып бетмичә, сәгать тугызга-унга көчкә дивизияләренә киләләр һәм ял итеп алу форсатын эзли башлыйлар. Ә инде ялга шимбәнең төшке ашын ашагач ук ычкыналар. Бу инде калганнарның җилкәләренә салыну дигән сүз. Катлаулы медицина вазифалары фельдшерларына һәм санинструкторларына кала. Ә алар инде чамалы белемнәре җиткәнче генә эшлиләр һәм еш кына миңа шылтыратырга мәҗбүр булалар, чөнки фатир телефоны миндә генә. Горновскийның һәм Глятманның телефоннары юк. Төнлә дә тынгылык юк. Бескоровайный исә, хезмәткә китәсе никрут егет кебек мутланып, кунак рәвешендә яши. Аның РТБ солдат-офицерлары безнең ашханә - медпунктларга беркетелгәннәр. Аларны тәэмин итү дә безнең җилкәдә. Жора Бескоровайный байтак вакытын Стецюк белән беренче дивизиядә үткәрә һәм, эш вакыты дип тормый, аракы чөмергәли.
Стецюкны да шул тәмам аздыра язган. Кызурак Горновский боларны җиңә алмый аптырап йөри. Әчелешле буласы да килми. Кушканын кече табиб Глятман гына карышмый эшли. Анысы да инициативасыз. Наугадов: "Аларны "кулга" ала алырсыңмы?" - дип, тикмәгә генә сорамаган икән. Өч УАЗ һәм бер ГАЗ санитар машиналарының бер генә көпчәкләрендә дә шомарып тузмаган покрышкасы юк! Машиналарны аяусыз үз мәнфәгатьләренә арлы-бирле йөгертә-йөгертә, еллык лимитларын ярымзаяга сарыф итеп, тәмам җимерелер хәлгә җиткергәннәр. Автобус йөрүенә карамастан, үзләренең шәхси машиналары урынына кулланалар. Кинәт каты чирләп киткәннәргә ашыгыч ярдәм итү хезмәте тәртипкә салынмаган. Санинструкторлар шундый мәлләрдә табибларын эзләп интегәләр. Гаилә әгъзалары - олысы да, кечесе дә бер Сёмина карамагына калдырылганнар. Теш табибына һәм башка белгечләргә күрсәтер өчен, авыруларны көн дә икешәр машинага утыртып, ямщиклар хәленә төшеп, Хабаровскига - хәрбиләр поликлиникасына илтәләр. Анда барып кайтырга теләүчеләр чиратка языла. Чират кыскармый. Хатын-кызларны гинекологка күрсәтергә дә, бала табарга да калага илтәләр. Биредә, мондый эшләрне җайга салыр өчен, бернинди чара да табылмаган. Шулай булырга тиеш тә дип уйлыйлар. Рентген, ЭКГ, гаиләләр өчен аптека һәм балалар бакчасы - берсе дә юк. Боларның барысын да башымнан вә күңелемнән үткәреп, авыр шартларны җиңеләйтер, эшләребезне җайга салыр, уңай чаралар тудырыр өчен, әмәлләр эзли башладым. Бер атна үтүгә, барысына да төшендем. Ниләрдән башларга соң? Әлбәттә, тәртиптән! Корыч тәртип урнаштырмасаң, бернинди эш тә майтарып булмас! Шундый карарга килгәч, беренчедән, берсен дә рөхсәтсез Хабаровскига чыгармаска булдым. Кашык ашаганда кирәк була ул. Частьлары монда булгач, алар да бергә булырга тиеш түгелме? Бу ниятемне катгый рәвештә шунда ук гамәлгә ашырдым. "Яңа себеркенең" себерүе кайберәүләргә ошамаса да, нишләмәк кирәк? Безне монда, акча түләп, уен өчен җыймаганнар бит! Александров рөхсәтсез, санитар машинага утырып, Хабаровскига китеп карады-каравын. Ләкин финанс бүлеге аша машина һәм бензин өчен акчасын каерып алып, үзенә шелтә биргәннән соң шып тынды. Бу бүтәннәргә дә сабак булды. Нигә әле җитлеккән кешеләргә нәни балаларны үгетләгән күк төчеләнеп йөрергә? Алар бит рәсми урын биләп торалар һәм йөкләнгән вазифаларын яхшы беләләр. Икенчедән, санитар машиналарны, шул исәптән РТБныкын да, турыдан үз карамагыма алдым. Аларның табиблары белән кизү тору графикларын төзеп, командирга кул куйдырдым. Шуның белән, моннан ары һәр тәүлек буена автопарктан машиналарның берсен генә чыгарырга рөхсәт ителде. Элек "эте дә, бете дә" дигәндәй, ул машиналарның лимитларын туздырып, кирәкмәгәнгә утырып йөргәннәр. УАЗларның лимитлары исә елына 8 мең, ә ГАЗныкы 12 мең генә. Хабаровскины бер тапкыр гына әйләнеп кайту да кимендә йөз илле чакрымга төшә. Кайбер кечерәк начальниклар, үз машиналарының лимитларын саклап, медофицерлар белән дә исәпләшми, санитар машиналарын җигәргә ияләшкәннәр. Кешенеке жәл түгел! Юк инде, нәфесләрен кискен өзәргә туры килде. Һәр әйбернең хуҗасы бар, узынмыйрак торсыннар! Бигрәк РТБ һәм икенче дивизия машиналарын туздырганнар иде. Яңа тәртип урнаштыргач, РТБның командиры полковник Наумов: "Безнең УАЗ ватылган, график буенча кизү торырга бирә алмыйбыз!" - дигән булган иде. Ләкин мин, бер дә исем китми: "Ярар, алайса, авыруларыгызны ашыгыч рәвештә госпитальгә илтергә үзегезнең җиңел машинагызны бирерсез!" - дигәч, алмашка урынбасарларының машинасын бирергә һәм УАЗны кичекми автозаводка төзәтергә озатырга мәҗбүр булды.
Шунда Бескоровайныйны үз санитар машинасына хуҗа була белмәгәне өчен сүктем. Өченчедән, икенче дивизия машинасын төзәтергә җибәрүен, яңа УАЗга вә покрышкаларга заявкалар юллавын сорадым. Кешенең гомере кыл астында булганда, машинаң ватылып юлда тукталса нишләрсең? Адәм гомере белән шаярырга ярамый бит! Дивизиядән покрышкаларны төрле сылтаулар табып бирмәскә маташканнар иде. Алар анда яңаларын, ялагайланып, начальствоның "газикларына" куярга тырышалар, вакытлары чыкмаса да. Хәрби округның "Суворовский натиск" (без аны "Суворовский нажим" дип атый идек. Редакторы яһүд Шапа иде) гәҗитенә усал мәкалә язгач, Биробиджаннан дивизиянең авто-трактор бүлеге начальнигы көпчәк резиннарын, машинага төяп, үзе китермәсенме! Түрәләрнең дәрәҗәләренә карамый, хакны ярып дөрес кылсаң, барысы да хәл ителәчәк икән! Дүртенчедән, моңарчы монда булмаган хәлне - табибларның тәүлекләп график буенча кизү торуларын гамәлгә керттем. Анысын да Пупков хуплады. Үземнән башлап, һәр офицер (алты кеше) башта беренче дивизия медпунктында, ә соңыннан ПМБда тәүлекләп кизү тора башладык. Берең кизү торганда, калган бишебез төнлә тыныч йоклый. Йөкле хатыннарны бала табаргамы, берәрсенә ашыгыч операция ясатыргамы, кизү торучы табиб, карап, калага илтә. Мондый хәлләр, язылмаган кагыйдә буенча, күбесенчә төнлә була. Кайбер төнне округ госпиталенә (алтмыш чакрым) икешәр мәртәбә барырга туры килә. Шул сикәлтәле юлдан миңа башка йомышлар белән дә күп мәртәбә, буыннарымны какшатып бетергәнче йөрергә туры килде. Ә өлкән табибның йомышлары күп була. Госпиталь юлын да таптыйсың, округның медбүлегенә дә, корпус штабына да, өлкә сәламәтлек бүлегенә дә барасың. Әле мин килгәндә, полкыбызның бер өлеше елдан артык Князе Волконкада аерым хуҗалык булып яшәде. Аларга да байтак күз-колак булып йөрдем. Князе Волконка белән полк арасының юлын җәй вакытында миңа берничә мәртәбә командир аша грейдер белән тигезләтергә, ә кышын көртләрен кырдырырга туры килде. Ул юлның газабын байтак күрдем. Бер мәлне кыш уртасында Князе Волконкага җитәрәк бер бичара хатынга, "кендек әбисе" булып, бала табарга булыштым. Төн уртасында беренче йортның ишеген кагып, баланы юып-биләп, анасына биреп, чәй эчертеп, юлыбызны дәвам иттек. Андый очракларга машинабызда аерым сандыкта бөтен кирәкле әйберләребез бар иде. Кышын һәр санитар машинага хәтта берәр бәйләм коры утын да салдырта идем! Юл хәлен алдан шәйләргә кирәк ич!
Әлегә һаман бишенче катта яшибез. Багажыбыз да озак көттермәде. Әкренләп гарнизонда медицина эшләребез җайланды. Моны сизми калмаган кеше булмагандыр. Табиблар үзләре дә үзгәрешләр белән канәгать иделәр. Заводка озатылган машиналарыбыз да яңарып кайтты, беренче дивизиягә яңасын да бирделәр. Тәртип булганда, барысы да үз нәүбәтендә эшләнә икән! Бишенче мәсьәләне дә чишәргә керештем. Офицерларны һәм солдатларны елына ике, гаилә әгъзаларын бер мәртәбә рентген аша үткәрергә кирәк. Бу эшне башкарыр өчен, округның Күчмә рентген кабинетын сорап китерттем. Ләкин ул елына бер тапкыр гына килә ала. Анда да сиңа кирәгенчә торып эшләми. Округта бер без генә түгел бит! Бүтән чара табарга - үзебезнең рентгенкабинетны булдырырга кирәк, дим. Ничек инде хәзерге заманда рентгенсыз яшәргә? Округ госпиталенең җитәкчеләре белән сөйләшеп, кече табиб Глятманны рентгенолог һөнәрен өйрәнергә өч айга рентген кабинетына юлладым. Арон моңа бик риза иде. Яһүдләргә укырга гына булсын! Пупков белән киңәшеп, рентген кабинеты хәстәренә керештем. Ул үзем урнашкан йортның башында беренче катта ике бүлмәле фатирны бирде. Йортта яшәүчеләргә "х" нурларының зарары тимәсен өчен, фатирның түшәм-диварларын барит измәсе белән сылап акларга кирәк, ә анысы биредә юк. Кыйммәт нәрсә. Барит измәсен сорап, РВ штабына яздык. Шакыган кешегә ишекне ачалар, ди бит. Бер ай чамасы узганнан соң, ул измә белән кечкенә контейнер килде. Аны шунда ук сыладык. Бусы булды. Инде хәзер округ медскладыннан, безгә штат язуы тиеш булмаса да, рентген аппаратын һәм тиешле бөтен җиһазларын баш рентгенолог аша юллап аласы калды. ВМО начмеды һәм баш рентгенолог белән сөйләшкәч, аларны да яздырдым. Горновский бөтенесен йөк машинабызга төяп алып кайтты. Медтехникадан белгечне чакыртып, аны тоташтырып, көйләп тә куйдык. Глятман якшәмбе көннәрендә кайтып, кызыксынып йөрде. Эш урыны инде анык. Ул укудан кайтуга, Стецюкны ун көнгә ЭКГ серләренә төшенергә шул ук госпитальгә ЭКГ кабинетына юлладым. Медпунктларыбыз да төзелеп бетеп бара. Күңелем үсә. Эш артыннан эш арта. Ә эш ул бит эшләүчене сөя. Хәзер хатын-кызларны тикшерергә лаборанткасы белән округ гинекологын шәһәрчеккә инәлеп чакырдым. Ул чакта округның хәрби гинекологы кыскартылмаган иде әле. Аңарга бездә хатыннарны ике көн буе карарга туры килде. Авыруларның исемлекләрен төзеп, дәваланырга юлламалар бирдек. Шулай бик мөһим эшне башкардык. Декабрь башында кулыма "Океанск" шифаханәсенә хатын-кызлар юлламасы эләкте. Теләп баручылар булмагач, Мәрзияне җыендырып озаттым. Тагы бер дәваланып кайтсын әле ятим үскән бала, дим. Башкаларны гына дәваларга димәгәндер! Кызганыч, шул якларда хезмәт итсәм дә, үземә "Океанск"та ял итәргә туры килмәде. Шулай Тын Океан шифаханәсен татымый калдым. Гарнизоныбызда поликлиника булмагач, барысы да безнең өскә салыналар. Хатын-кызларга алтмыш чакрымдагы Хабаровскига суык кышларда, балаларын калдырып, автобуска утырып дәваланып йөрергә читен. Бу мине дә борчый, уйландыра башлады. Үзем гинекология фәнен академиядә яхшы өйрәнгән идем. Бескоровайный хирургия курсында укыган, ә Сёмина - эчке чирләр белгече. Шулай булгач, үзебезнең төп эшләребездән тыш, икешәр сәгать һәркайсыбыз аерым фән буенча хатын-кызларны медпунктта кабул итеп дәвалый алабыз. Шулай иттек тә. Үземнең өстемә гинеколог вазифасын һәм горздрав бүлегеннән бер шәфкать туташы штатын юллап алдым.
Моңа аптека базасыннан дарулар да китереп сату вазифасын йөкләдем. Шулай аптекалы да булдык. Ул урынга бер офицерның элек акушерка булып эшләгән хатынын алдым. Шуннан соң беренче тапкыр хатыннарны кабул итәргә килдем. Ләкин башта алар миңа күренергә оялдылар. Ишек төбендә җыелып, керергә базмый, бер-берсен кыстап тордылар. Тик бүтән чара юк бит. Ахырда Кустовның хатыны: "Әй, кызлар, безнең ишеләрне күрмәгәнмени ул, ни булса, шул булыр!" - дип, ишекне каерып керде. Мин, ишетсәм дә, аны-моны сиздермәдем инде. Карадым, шунда ук шәфкать туташына ничек эшлисен күрсәтеп бирдем. Әрсез Кустовадан соң хатыннар бер-бер артлы, кызарып, башларын күтәрми генә күренергә керә башладылар. Кулымнан килгәннәрен дәваларга монда калдырдым, ә калганнарын Хабаровскига юлладым. Менә шулай шәһәрчегебезнең тормышын шактый җиңеләйттек. Мәрзия шифаханәдән кайтканчы, йортлы булдым. Яңа гына төзелеп беткән йортның икенче катыннан ике бүлмәле фатир алдым. Фатир бик күркәм. Тәрәзәләре ике якка карый. Солдатларыбыз белән әйберләрне ташыдым. Күченгәндә йорт әйберләре күп булып күренә, эт булып арыдым. Күченгәнче, идәннәрен яңадан буяткан идем. Фатирның батареялары бар, суык су кертелгән, канализация үткәрелгән. Котельный җылыта башлады. Аш бүлмәсендә плитәле мич. Ванна бүлмәсендә суны титан белән җылытасы. Бәдрәф янәшәдә. Тагы нәрсә кирәк? Рәхәтләнеп яшәргә була. Ишек аша гына гаиләсе белән Пупков урнашты. Димәк, безнең белән аралашып яшисе килгән! Бу подъездга башкаларны да сайлап кына керткән. Дүртенче катта Горновскийлар, ә бишенчесендә лаборанткабыз Есько ире һәм кызы белән. Бездән түбәнрәк тагы бер йорт салына. Анысы төзелүгә, Хабаровскидан бөтен офицерларыбыз күчеп бетәчәк. Сигез сыйныфлы мәктәп беренче сентябрьдән үк эшли. Анда район аша медпункт ачарга булыштым. ПМП аптекасыннан үлчәү-мазар, бикс, шприц-стерилизаторлар һәм башка кирәкле әйберләр бирдерттем. Шәфкать туташы инде эшли башлады. Димәк, гарнизонның тормышы бу яктан да җайланды. Клуб, кунакханә, балалар бакчасы, кибет (клубтан гайре барысы да бер бинада) ачык диярлек. Шәһәрчегебез күз алдында матурлана. Офицерлар гаиләләре белән танышып, дуслашып киттеләр, бер-берсенә кунакка йөрешә башладылар. Яңа ел бәйрәмен, җыелып, Горновскийларда уздырдык. Мәрзия бишенче гыйнварда гына кайтты. Аңарга яңа фатирга кайтып керүе күңелле булды. Бераз дөнья күреп, кәефе күтәрелеп кайтты. Керогазыбыз көйләнгән, керосин һәм утын бар. Су җылытып, ваннада юынып кинәнәбез. Искечә Яңа елны каршыларга Владивосток күчтәнәчләре - эре балык консервасы бар. Менә дигән салат ясарга була! Сирәк булса да, якын-тирәдәге балыкчылар яңа гына тотылган балыкларын китереп саткалыйлар. Мәрзия бик теләп ала, балыкчылар бистәсеннән көздән берничә пыяла савыт тозланган кызыл балык уылдыгын сатып алдык. Шул елларда уылдыкны һәм кызыл балыкны кулдан иркен алып була иде әле. Кибеттә дә какланган һәм тозланган горбуша-кеталарны саталар иде.
Октябрь аенда елгалар балык белән кайный. Шул чакта бөтен халык кышка балык һәм уылдык хәстәрләргә керешә. Шуның белән дан тота да инде бу як. Бескоровайный әйтүенчә, Сахалинда, имеш, кызыл балыкны этләр дә ашамый! Хәзер анда да хәлләр хөртиләнгән дип ишеттек. Үзебезнең хәлгә килгәндә, тозланган гөреҗдә һәм шампиньоннар үзебезнеке. Бәрәңге, кәбестә, помидор һәм суган Хабаровск базарыннан килә. Тик менә кечкенә кибетебездә һәрбер нәрсәгә чират торасы. Анысы Мәрзия эше. Чиратсыз тормышыбызны күз алдына да китерү мөмкин түгел. Чиратлар Советлар иленең визиткасы. Гыйнвар аенда полк җитәкчеләре белән бергә күңел ачарга - Хабаровск каласына Мәскәүдән килгән "Диксилент" концертын тыңларга бардык. Аның ише ретро эстрада ансамбльләре оешып үрчи башлаган чак. Күңелле булды. Дәртләнеп, автобусны яңгыратып, юл буе җырлап кайттык. Сирәк булса да, андый күңел ачуларны гарнизоннарда замполитлар оештыргалыйлар иде. Соңыннан, югары командованиенең таләбенә колак салып, мәдәният министры Е. Фурцева әмере буенча, Мәскәү артистлары шактый еш килә башлады. Байтакларын күрергә насыйп булды. Мәгълүм, андый тамашалар, аулак һәм ябык гарнизоннарда хезмәт итүче гаскәриләрнең рухларын күтәрер өчен, махсус оештырыла. Үзәк мәдәният сулышын берникадәр тоеп торырга мөмкинлек бирәләр. Тик татар ансамбльләре генә килә алмады. Югыйсә татар яшәмәгән җир юк. Бездә дә маңкорт Дамир Белов һәм ГСМ начальнигы Кадыйров хезмәт итә. Ял көннәрендә, гадәттән тыш берәр хәл булмаса, атнасына бер тансык йокыны туйдырып, шәһәрчек тирәләрендәге урман аланнарына һавага чыгабыз. Зур кала корым-сөремнәреннән ерак булганга күрә, биредә һава саф, сулап туйгысыз, кар чиста, ак төсен югалтмый. Сирәгәеп калган сыман шәрә ялангач урман, төшләр күрепме, үлеп йоклый, язга яңа хәл җыя. Аның каты йокысын кышларга калган сирәк кошлар да уятмаска тырышалар кебек. Тавышсыз гына агачтан-агачка, куактан-куакка җим эзләп очып йөриләр. Бер карлыгач яз китерми дигән кебек, болар да урманны әллә ни җанландыра алмыйлар. Йөрәк тибеше ишетелерлек тынлык. Җан тынычлыгы, мәңгелекнең агышы... Җир-ана, балаларына гыйбрәтле үрнәк күрсәтеп, борчылып, җаннарын тынычландыра, дәвалый... Кайтышлый биредә мул үскән сазан куакларының берничә ботак-тармакларын сындырып алып кайтабыз. Суга утыртсаң, өй җылысына алданып, алар, берничә тәүлектән соң язны хәтерләтеп һәм бүлмәгә ямь биреп, алсу чәчәк ата башлыйлар. Бигрәк гүзәл һәм талымсыз үсемлек. Яз башлануга ук сазанак куаклары барысыннан да алданрак, дөньяга ямь кертеп һәм безне куандырып, зәңгәрсу-алсу чәчәк ата башлыйлар. Әле яфраклары да ул чакта юньләп күренми... Сазанакны мин беренче мәртәбә бу якларда күрдем һәм, гаҗәпләнеп, аның хакында сизмәстән тулган күңелемне бушатып, истәлек шигырен дә урысча язып куйдым. Укучым гафу итсен инде. Нишләмәк кирәк, барча СССР милләтләре балаларының телен урысча ачтыра башлагач, ирексездән һәм ихтыярсыздан диярлек урысча уйларга да, язарга да мәҗбүр буласың. "Кемнең арбасына утырсаң - шуның җырын җырлыйсың!" - диләр бит. Әлбәттә, бу мәкаль белән ансат кына акланып булмас. Хәерле булсын, маңкортларга яраклаша башладык!
Ләкин анысы да бушка бугай, чөнки маңкортлар урысча да юньләп укымыйлар. Маргиналларга бер милләт психологиясе - миллилеге якын түгел. Урыслар үзләре: "Бүреләр өерендә бүреләрчә уларга туры килә!" - дисәләр дә, әйтик, Татарстанда туып-үсеп, татарча сөйләшергә җыенмыйлар. Димәк, ялган интернационализм пәрдәсенә төренеп, урыслар үзләренекен нык саклыйлар. Башкаларны йоту максаты аларның геннарына сеңгән. Шул ялган интернационализм хисенә һәм ятларның горефгадәтләренә нык бирелүчән татарлар акылга тиз утыра алмастыр, ахры. Кырыкка ярылырга җитешеп йөргәндә, февраль аенда булса кирәк, өйдән тагы бер шомлы хәбәр килде. Уникеилле эчәгесеннән кан саркып, атам хастаханәгә эләккән. Хирурглар операция ясарга кыстыйлар икән. Нишләмәк? Мөмкинлегем булганча посылка юнәтеп җибәрдем һәм операция ясатырга ризалыгын бирмәскә куштым. Соңрак яңарак чыккан һинд даруын - викалин һәм искергән фарингитын дәваларга шәфталу маен да юлладым. Алланың рәхмәте, озак ятып, әти үлем тырнагыннан ничек булса да котылды. Табиблар да ул чакларда авыруларга, тиеннәр хисабына эшләсәләр дә, бик миһербанлы иде әле. Бәхетсезлеккә юлыккан бәндәнең кесә-янчык якларын чамалап маташмыйлар иде. Соңгы елларда гына котырына башлады андый гадәт. Әтинең чирләп киткән көннәрендә борчылып беттем, җан тынычлыгымны тәмам югалттым. Шуннан бирле әтинең һәм әнинең кинәт үлеп китүләреннән куркып яши башладым. Телеграммалардан һәм телефон шылтырауларыннан өркә идем. Ә ул өлкән табибның хәерсез телефоннары эштә һәм өйдә дә йөдәтеп бетерәләр. Холкың шөбһәләнүчән булгач, үзеңне үзгәртүе һәм авызлыклап кулда тыеп тотуы да кыен. Шуның өстенә бихисап хезмәт борчулары да өстәлә ич. Вакуумда яшәмибез!.. Яңа клуб салынып беткәч, кичләрне һәм кайчакларда бәйрәмнәрне дә шунда уздыра торган булдык. Эчемлекле мәҗлесләр ул чакларда ничектер тыелмый иде. Үзешчән концертларга да катнашкаладык. Кабатланмас яшьлек галәмәтләре... Илебезнең ышанычлы вә тотрыклы имән баганасына, ә Кораллы көчләребезнең төп көч-куәтенә әверелгән РВ үсеп, бөтен өлкәләргә диярлек тамырларын җәйгәндә, аңарга солдатлар җитми башлады! Мәгълүм ки, ач сугыш елларында һәм нужалы сугыштан соң балалар, бигрәк тә ир балалар әз туды. Хәзер менә шуның нәтиҗәсе үзен нык сиздерде. Яшьләрне җитлегеп бетмәстән - унсигез яшьләрендә армиягә алырга карар чыгарсалар да, барыбер хәтсез үсә башлаган Кораллы көчләрнең РВ тармагы тишекләрен алар гына каплый алмадылар. Менә шуны исәпкә алып, телефончы-телеграфист, хисапчы, санинструктор һәм бүтән шундыйрак солдатлар урыннарына кызлар алырга мәҗбүр булдылар. Яз көннәрендә безнең полкка да сиксәннән артык кыз алынды. Гаҗәпләнергә туры килми, Израильдә күптәннән ирләр белән бер сафта хатын-кызлар да берәр ел хезмәт итә бит. Башка илләрдә дә, әйтик АКШта да андый үрнәк бар. СССРда сугыш вакытында бик күп хатын-кызлар хезмәт итте... Юбкалы солдатларны полкның Князе Волконкадагы мунчасына автобуслар белән китерделәр. Бу кызлар Рәсәйдән, Себердән, Хабаровск өлкәсеннән иде. Араларында азып-тузып йөргәннәре, хәтта бала тапканнары да бар. Хезмәт хакына кызыгып һәм иргә чыгу нияте белән ялланганнар кебек.
Кешене шул тамак газабы йөртә. Чырылдашып шау-шу киләләр. Тәртип дигән нәрсәне белмиләр, оялу хисләре юк. Аларның тән тазалыкларын тикшереп, юындырып-дезинфекцияләп, үлчәп, медицина кенәгәләрен яздырып, хәрби киемнәргә киендерергә кирәк. Бу җаваплы эшләр әйберләр белән тәэмин итү бүлегенә һәм медицина хезмәткәрләренә кагыла. Боларны мунчага алып баруны ышанычлы шәфкать туташы Марья Ивановнага - үзебезнең инженер-майор Шевченко хатынына йөкләдем. Солдат кызларны, әллә ни махсус җиһазланмаган булса да, аерым казармага урнаштырдык. Карантиннан соң аларны дивизияләргә һәм полк штабына бүлделәр. Сынаганыбызча, файдалары әз, ә мәшәкатьләре чамадан артык булды. Солдатлар һәм кайбер офицерлар гел алар тирәсендә бөтерелә башлады. Хатын-кызлар - армиядә зур проблема ул. Аларга махсус юыныр бүлмә, тастымаллар булырга тиеш. Бүтән ягы да бар. Алар кайбер оялчан офицерларны, дәресләр үткәргәндә, кызартып тиргә батыралар иде. Кызларыбыз ике ел дәвамында солдат-офицерлар белән чуалып, декрет ялларына һәм кайберләре тормышка чыгып, демобилизацияләнеп таралып беттеләр. Шул тискәре тәҗрибәдән соң аларны армиягә сирәк, теләр-теләмәс кенә алгаладылар. Ни әйтсәләр дә, хәрби хезмәт һәм казармалар хатын-кызлар өчен түгел инде. Шул елларда хатын-кызларның байтагы чит илләрдәге гаскәрләребезгә бик теләп ялланалар иде. Әйтик, ГСВГга, Венгриягә. Күп түлиләр, кием-салым анда мул, баеп кайтырга мөмкин... Чүпрәкчапрак дигәндә, безнекеләрнең ач күзләре шарланалар инде! Ниһаять, шул тылсымлы Европага чыккан Дунька-Маруськалар белән кызык хәлләр дә булгалаган. Шундыйларның берсе турында болай сөйлиләр иде. Беренче тапкыр хезмәт хакын алуга, яңа килгән авыл кызлары өс-башларын карый башлыйлар. Ә ГДР кибетләрендә алырлык әйберләр күп. Менә ял көнендә болар хәрби киемнәрен алмаштырып, киенешеп чыгалар. Алманнар аларны күреп шаккаталар. Баксалар, өсләрендә берсеннән-берсе матуррак челтәрле эчке киемнәр икән. Дөнья күрмәгән колхоз кызына барыбер түгелмени! Комбатлары, бу тузга язмаган манзараны күреп, хурлануыннан зәңгәрләнеп-бүртенеп: "Күздән югалыгыз, бу эчке күлмәкләр бит!" - дип, йодрыгын болгап кычкырганын сизми дә кала. Шулай була ул "тимер пәрдә" артында посып, акны-караны күрми, бездә "социализм җәннәте" дип яшәгәндә!.. Ярый, сүземнең төп эзенә төшим. Биредә дә дивизияләрнең чикләре чәнечкеле тимер чыбыклар, аннары сигнал чыбыклары һәм ахырда югары вольтлы электр челтәрләре белән уратылып алынган иде. Шиклерәк җирләрдә яшерен миналар да күмелгән. Дошман шымчы-диверсантларыннан сакланалар. Ул тирәләрне бары махсус белгечләр генә тикшереп йөри ала. Электр челтәрләренә еш кына төрле киек-җәнлекләр, куян-бурсыклар, фазаннар һәм кыр кәҗәләре эләгеп һәлак була. Күбесенчә караңгы төндә... Бу бит тайга! Аларның табигый мохитләре. Монда эре җәнлекләрдән боланнарга хәтле бар. Алар бит мәкерле адәмнәрнең мондый хәтәр, харап итәрлек эшләрен белмиләр! Ияләшкән җирләрендә яшәп торалар. Тикшереп йөрүчеләр шул бичараларның көйгән түшкәләрен тәүлегенә бер җыеп чыгалар. Бу саклык челтәренең табигатькә нихәтле зыян китергәнен чамалыйсыздыр. Мондый тиген ит турында солдатлар да белеп ала. Андый нәрсәләргә солдат халкы бик сизгер. Тамаклары тук булса да, нәфесләрен сузып һаман эзләнәләр. Хәер, солдатны тулысынча туйдыруы кыен. Чыныгып үскән чаклары бит.
Менә шуларның бер "зирәгрәк" төркеме "отбойдан" соң, яшеренеп, тимер чыбыкларның эчке якларыннан табыш эзләргә чыгалар икән. Электр челтәрендә куяннымы, кыр кәҗәсенме күрүгә, болар, чәнечкеле тимер чыбык асларын казып, җиргә тияр-тимәс кенә тартылган электр челтәрен таяклар белән күтәртеп, түшләре белән астыннан шуып чыгып, чокырда учак ягып, тегене кыздырып ашарга ияләшкәннәр! Май чүлмәгенең дә чатнап ватылган соңгы мәле була. Менә караңгы төшүгә ит сөючеләр, гадәтләренә кергәнчә, яшеренеп-посып, чираттагы табышны барларга чыкканнар. Көйгән җәнлек түшкәсе әзер! Ләкин бу юлы кыек эшләре барып чыкмый. Иң хәтәр мәлдә челтәрне күтәреп торган ботак чыдамый чыртлап сына һәм аның астындагы сержантның гәүдәсенә дөп итеп төшә! Ахыры мәгълүм. Сержантның киеме шунда ук көлгә әверелә. Үзе дә, кара янып, гомере белән хушлаша. Мондый фаҗигане яшереп булмый. ЧП! Ата-анасына: "Шәхси тәртипсезлеге аркасында!" - дип хәбәр итәргә туры килә. Тикшереп йөрүчеләргә дә эләгә. Чәнечкеле тимер чыбыкларны кеше үтмәслек итеп ныгыталар. Электр челтәрен күтәрмәслек итеп тарттыралар. Сигнал элемтәсен көчәйтәләр. Тирәсен чыбык-ботаклардан арындыралар. Бездә гел шулай: берәр фаҗига булып узгач кына ашыгыч рәвештә саклык чараларын күрә башлыйлар. Бу күңелсез вакыйга бик күп ит яратучыларга үтемле гыйбрәт булды. Андый бәла-казалар байтак булгалады. Хәтеремдә, ике лейтенант - Плужников һәм Костин - якшәмбе көнне, бер матайга атланып, беренче дивизиядән калага кәеф ачарга барырга чыгалар. Плужников - матай хуҗасы - КПны җиңел генә узмакчы була. Утырып барган килеш, башын иеп, шлагбаум астына чума, ә артта утыручы Костин, авызын ачып, маңгае белән шлагбаумга бәрелеп мәтәлә! Аңын югалткан Костинны Стецюк медпунктына күтәреп китерәләр. ЧП! Каушап киткән Стецюк Бескоровайныйга чаптырта һәм миңа хәбәр итәләр. Мин килгәндә, икесе дә Костин янында тулганалар иде. "Әллә ни зурдан түгел лә!" - дигән булалар. Карасам, бичараның маңгай тиресе колакларына хәтле ярылган! Тире ярылгач, сөяк чыдамый инде. Пинцетлар белән каерып карасам, баш чүмече дә ярылып кузгалган! Моны күреп, икесенең дә исләре китте. Дивизия табибы Стецюк әйткәнчә, бичараның хәле алай ук җиңел түгел икән шул! Шок халәтендәге Костинны ашыгыч рәвештә, корпус вертолётын Пупков аша чакыртып, округ госпиталенә - нейрохирургия бүлегенә озатырга туры килде. Шул гына аны үлемнән коткарды да инде. Без килеп төшкәндә, анда Наугадов та килеп өлгергән иде. "Әнәс, ни булды, һәр фаҗиганең кыйпылчыклары минем өстемә дә очалар!" - дип зарланды. Аны командующий белешергә җибәргән икән. "Безнең гаебебез юк монда, нигә хафаланырга, киресенчә, рәхмәт әйтсеннәр!" - дидем. Терелгәч, авыруны демобилизацияләделәр. Миңа Костин рәхмәтен дә әйтә белмәде! Аның ише фаҗигаләр икенче дивизиядә дә булгалады. Һаман шул тәртипсезлек һәм башбаштаклык аркасында. Бермәлне солдатлар ял көннәрендә станокта ярты метрдан озынрак һәм беләктән юанрак уенчык ракета ясыйлар да, эченә сабын савытларын ваклап, шырпы башы белән тутыралар һәм ут төртәләр. Тирәсендә авыз ачып карап торучылар байтак була. Ракетаның "ягулыгы" кабынып китә һәм ул, урыныннан кубып һавага очар урынга, берсенең нәкъ каеш буган җиреннән корсагын аркылы тишеп тоткарлана һәм яна бирә. Телефон аша безне чакырырга чабалар. Мин Бескоровайный белән килгәндә, бичараның корсагында тимер ракета кызу иде әле, ә солдат шок халәтендә хәрәкәтсез ята.
Ракетаның очы һәм койрыгы корсакның ике ягыннан да күренеп тора. Эфир сибеп, аны суындырдык. Эчәгеләре шиксез пешкәннәрдер... Зур операциясез ракетаны тартып алырга ярамый. Корсагын бәйләп, дарулар кадап, тагы вертолёт чакыртып, округ госпиталенә илттек. Анда пешкән эч маен вә метр ярым эчәгеләрен кисеп алалар һәм терелгәч демобилизациялиләр. Уен муенга тиючән ул. Безнең дивизия автопаркларында кышын машиналарның радиаторларында су урынына - антифриз. Һәр машинаның радиаторына "Антифриз - яд!" - дип, язу эленә. Шуңа да карамастан, каравылда торучыларның берсе "агу" икәненә ышанмый авыз итә. Антифриз, бер йотым гына эчелсә дә, бөерләргә бәрә. Алар эшләми башлый һәм, кешенең канын бәвел баса да, атна эчендә үлемгә китерә! Бу очракта да шулай була. Шул ук дивизиядә рекламация буенча яңа килгән ракетаны төзәтергә заводтан белгечләр чакырталар. Ул ракеталарның люк-трубалары заводта эретелгән резина кебек нәрсәләр белән ябыштырылган була. Белгечләр аларны ниндидер сыекча белән шприцлап эретеп алалар да кирәкле эшләрендә кулланалар. Киткәндә берсе кунакханәдә шул сыекчаны нәни шешәсе белән онытып калдыра. Җыештыручы солдат иснәп карый. Исе тәмле булгач, йотып та җибәрә. Моның белән дә шул ук хәл була. Эзләнгән бәндә үз әҗәлен таба ул! Минем алдымда тагы бер җитди мәсьәлә калкып чыкты. "ГЧ"лар белән шөгыльләнүчеләрне, ракеталарның зарарлы ягулыгы һәм зәһәр оксидлаштыручы сыекча белән эшләүчеләрне ел саен махсус комиссия аша саулыкларын тикшереп уздырасы һәм хезмәтләрен дәвам итәргә фатиха бирәсе бар. Ләкин андый комиссияләр Хабаровскида һәм аннан да ераграк Ледяная госпиталендә генә эшлиләр. Шулхәтле ишле халыкны, эшләреннән аерып, ничек инде атнасына бер кабул итә торган комиссиягә юллап бетерәсең ди? Алай иткәндә, частьның сугышчан әзерлеге бозыла. Командование исә беренче нәүбәттә шул үтә җитди мәсьәләне генә кайгырта бит. Ә юл чыгымнарын исәпләгәндә, комиссия мәсьәләсе тагы да кискенләшә. Әле ул комиссияләре дә сине колач җәеп көтеп тормыйлар. Артык эш кемгә хаҗәт? Менә шуларның барысын да исәпкә алып, андый комиссияне үзебездә булдырырга кирәк дигән уйга килдем. Без дә дипломлы табиблар ич, авыруны саулардан аера беләбез. "Тәҗрибә" дигән нәрсә эшли, өйрәнә торгач кына туплана бит. Телефон аша Наугадов белән сөйләштем. "Миңа комиссия турында фикерең ошый. Аның исемлеген төзе дә генерал Архиповка расларга, рәсмиләштерергә җибәр!" - диде. Моңарчы башыма кергән уйдан чигенгәнем юк иде әле. Табибларым белән киңәшкәннән соң, үземне комиссия рәисе, Бескоровайныйны - хирург, Стецюкны - күз белгече, Александровны - ЛОР, Глятманны - эчке чирләр һәм рентгенолог белгечләре иттек, Еськоны лаборант дип теркәдем дә, ике нөсхәсенә Пупковка кул куйдырып, исемлекләрне Перхушковога юлладым. Комиссиядә һәркем күңеле тарткан һәм яхшырак белгән фән белгече вазифасын сайлап алды. Горновскийга, теләмәсә дә, дерматолог вазифасын йөкләдем. Белеме бу өлкәдә чамалы иде. Чуаннан гайре башка тире чирләре турында: "Бу ни, диагнозын ничек язарга?" - дип, атлаган саен диярлек миннән сорап торды. Күзгә күренеп торган тире чирләрен миңамы белмәскә? Мин аларны фельдшерлыгымнан бирле яхшы таный идем. Еллар үтүгә, әлеге табибларыбыз шул мин юраган белгечләр булдылар да.
Ике атнадан исемлекнең Архипов раслаган нөсхәсе килде. Ышанып бетмәгән хезмәттәшләремнең исләре китте. Хәзер инде эшкә дә керешергә мөмкин, тиешле хәрбиләрне комиссия аша үткәрергә була, дим. Нигә әллә кемнәргә инәлергә? Без үзебезнең офицер-солдатларыбызны яхшырак беләбез ич! Комиссия эше байтакка сузылды, ләкин ул, үзебезнең гарнизонда башкарылганга күрә, артык мәшәкатьсез узды. Үзебез дә, командованиебез дә бик канәгать идек. Әлбәттә, саклык чараларын үтәп эшләгәндә, 2-3 ел дәвамында саулык үзгәрешләрен сизеп булмый. Андый тискәре үзгәрешләр байтак еллар буе эшләгәннән соң гына барлыкка килергә һәм үзгәргән геннар аша яңа буыннарга тәэсир итәргә мөмкин. Безнең вазифабыз исә әлегә саулыклары тулы булмаганнарны зарарлы эштән азат итү һәм дәвалау. Монысы инде кулыбыздан килә. Шул чакларда тагы бер мәсьәлә күзгә чалынды. Зарарлы эшләрдә эшләүче офицерлар бик яхшы, хәрби очучыларның бишенче күләм (норма) хакына теләгән азыкны сатып ала алалар, ә шул ук зарарлы эшкә катнашкан солдат-сержантларга әлегә бары икенче күләм паёгы гына бирелә. Моны солдатларның ике ел гына хезмәт итүләрен истә тотып эшләгәннәр бугай. Янәсе, таушалып өлгермәсләр! Ләкин яшь организмның зарарлы нәрсәгә үтә бирелүчәнлеген абайламыйлар. Ә бу бит генофондның бозылуына китерәчәк. Гади солдат паёгы яшь җан ияләренә профессиональ зыянга - химик матдәләргә, ионлаштыру нурларына каршы торырлык тотрыклылык-сәләтне тулысынча бирә алмый. Бу җитди мәсьәләне тирәннән аңлаган хәрби табиблар аны киңәшмәләрендә көн кадагына күтәреп куялар. Әлбәттә, без дә читтә калмадык. Зарарлы хезмәттәге солдат-сержантларга махсус паёк кирәклеген таләп итә башладык. Шул паёкка атланмай, бавыр паштеты, сыр, поливитаминнар кертергә, шикәрне һәм балыкны арттырырга кирәк, дидек. Мондый нигъмәтләрне өстәмә рәвештә тик зарарлы эшләр алдыннан ашатырга зарур дигән уйга килдек. Ахырда югарыдагы җитәкчеләребез Архипов белән Гыйрфанов главкомыбыз аша бу үтә мөһим мәсьәләне хәрби министрга җиткерәләр. Анысы Косыгинга мөрәҗәгать итә. Менә шулай паёк арттыру мәсьәләсе дәүләт, ә чынбарлыкта яшь буын (кемнеңдер балаларының) саулыгын саклау проблемасына әверелә! Дәүләт башлыгы исә бу эшне хәл итәргә Югары Шурага тапшыра. Анда мәсьәләне тикшерергә карт большевиклардан махсус комиссия төзиләр. Тутыгып беткән бюрократик машина шыгырдый-шыгырдый хәрәкәткә килә башлый. Косыгин илнең азык-төлек мәсьәләсенең авырлыгы турында комиссиягә искәртә. Совет бюрократларының мондый ысуллары һәркемгә мәгълүмдер. Комиссияләрдә теләсә нинди мәсьәләне батырып юкка чыгарырга була. Аннары аларның карарлары таләпләребезне кире кагарга шәп сылтау булып кала. Тапканнар кемнәргә тапшырырга! Бу алымнары күз буярга гына ясалды, ахры, чөнки паёкны Косыгин комиссияләрсез дә арттыра ала ич.
Бер үк фирка түрәләренә буйсынырга һәм үз мәнфәгатьләрен генә кайгыртырга ияләшкән өстенлекле, картаеп мүкләнгән большевиклар корпорациягә безнекеләрне чакыртып тыңлыйлар һәм мондый карарга киләләр: "Халык сезгә хезмәткә сау-сәламәт (?) улларын бирә. Аларның саулыкларын саклау - сезнең бурычыгыз!" Нәкъ Косыгин ымлаганча, җаваплары алдан ук аныкланып куелган булса кирәк! Һичшиксез, оныклары шундый хәтәр хезмәтләрдә булсалар, бүтән карар чыгарган булырлар иде. Башкаларның балалары кызганыч түгел шул!.. Хакны әйтми булмый, райком сәркатипләреннән һәм исполком рәисләреннән башлап, югарыга хәтле бер генә түрәнең онык-улын да хәтәр эштә күргәнем булмады. Алай гына да түгел әле. Балалары, кагыйдә буларак, ата-аналары яшәгән җирдә хезмәт иттеләр яки, "телефон хокуклары" буенча, хәрби хезмәттән бөтенләй азат ителделәр. Балаларының Әфганстанда яки бүтән "кызу" җирләрдә хезмәт итеп һәлак булганнарын ишеткәнегез бармы? Ишетмәссез дә, күрмәссез дә, чөнки военкомнар алар карамагында ич. Бер военкомнар гынамы! Хәзер совпартократлар халыкның бизүенә үпкәләгән булалар тагы! Ә ни көткәннәр соң чамасыз кыланып? Шуны да искә төшерергә кирәктер: икмәкле илнең, Хрущёв атлы бәндә хөкем сөргәндә, икмәксез калган вә Кытай белән даими тәмсезләнә башлаган чаклары. Тормышның көннән-көн яме кими башлаган чагы иде. Ләкин аларга гына карап, хәрби хезмәт туктатылмады бит. Киресенчә, аның кирәклеге арткан мәле... Көтмәгәндә, апрель аенда Мәрзиям чирләп китте. Чир һәм бәла-казалар гел көтмәгәндә килә шул. Минем чират буенча икенче дивизионда кизү торган вакытым. Өйгә кайтып керсәм, хәләл җефетем ничектер кызарып, бичара рәвешендә боегып, хәлсезләнеп утыра. Әйтерсең суык кышка кергән көзге чебеш! Тән җылылыгын үлчәп карасам - 38 градус! Карыйм тикшереп, үпкәсен тыңлыйм. Менә кайда икән чирнең сәбәбе! Ярый әле үпкәсендә гади генә ялкынсыну булса!.. "Киен, госпитальгә китәбез!" - дим һәм санитар машинасын чакыртам. Җыенып юлга чыктык. Нидән башланган әле бу чир җылы өйдә үз көенә утырган кешедә? Сорашам. Җир кибеп өлгермәстән, кояш нурларына хозурланып кызынырга чыкканнар икән. Шул шул, белештерми алдан кычкырган күкенең башы ярыла, диләр.Үпкәсен рентген сурәтенә төшергәч, туберкулёз икәне ачыкланды. Уйлаган идем аны... "Туберкулёз!" - дигәч коелып төштем. Күрәселәребез бетмәгән икән әле! Ятимлек, кием вә ашарга юньле ризык җитмәү, вакытында тукланмау, әрнүле кадерсез бала чагы, тузанлы тынчу тукыма фабрикасында яшьли эшләве, уңайсыз күчмә шартларда яшәү эзсез узмагандыр шул. Өстәвенә әнә шул озын кыштан соң язгы кояшта кинәт чамасыз кызыну җитә калган - "йоклап" яткан ялган чир микробларын (Кох таякчыкларын) уяткан. Мәрзияне шунда ук туберкулёз бүлегенә салырга туры килде. Элекке бүлек начальнигы Волковны, янгын чыгып, бер авыруы һәлак булу сәбәпле, Сахалинга күчергәннәр иде, ә монысын шуннан соң бу урынга утырттылар. Волковны яхшы белгеч диләр иде.
Хуҗасыз ялгыз калган фатирга кара кайгыга батып кайттым. Кечкенә генә бер мизгел эчендә тормышның яме таралды, ә иңемдә "хезмәт" исемле авыр гер асылынып тора. Хезмәт ул бит хатыныңның чирләвенә карап тормый, үзеңнең бертуктаусыз җигелеп һәм бирелеп эшләвеңне таләп итә. Мәче йоклаганда, тычканнар шаяралар. Үзең эшләп үрнәк күрсәтмәсәң, кул астыңдагыларның да сүлпәнләнеп ялкауланулары мөмкин ич... Хатынсыз өйнең яме булмавы турында әйтеп торасы да түгел. Ләкин эшләргә дә, яшәргә дә кирәк. Ахырзаман да, әҗәл дә җитмәгән. Төшенке, писсимистик хисләргә бирелеп, җебеп торсаң, кешелек сыйфатын да югалтуың ихтимал. Кешелек сыйфатын беркайчан һәм бернинди шартларда да югалтырга ярамаганлыгын беләбез ич! Округ госпиталендә Мәрзияне бик яхшы дәваладылар. Ике айдан артык ятканнан соң, аны туп-туры ике айга Бурабайга (Казахстан) - хәрбиләрнең туберкулёз шифаханәсенә юлладылар. Бусы тагы да яхшырак булды. Киендереп озаттым. Хәле инде чибәрләнгән иде. Күкчәтауда яшәүче Мәрьям апасын, җизнәсен күреп, хәсрәтен таратыпмы, Бурабайда ике ай дәваланып, кымыз эчеп, Мәрзия көзен генә, сагындырып бетергәч кенә кайтып керде. Бурабайда булганда, энесе Зәки белән дә күрешкән. Аны шул якка машинасы белән ашлык ташырга җибәргәннәр икән. Сөйгән колына Алла үзе чыгарып куяр юлына, дияләрме әле! Менә шулай хәтәр чир мәсьәләсе кискен рәвештә һәм вакытында хәл ителде. Аннан соң да ике ел буена тубдиспансерның исемлегендә торып, язларын ПАСК эчеп дәваланды. Шуның белән, Аллага шөкер, сырхауның тарихы бетеп, күңелсез истәлеге генә калды. Һәр чирнең чараларын үз вакытында эзлекле рәвештә күрү зарур. Югыйсә туберкулёз кебек зарарлы инфекция чыганаклары, үз сәгатьләрен көтеп, шартламаган миналар булып калырга да мөмкин. Табигый ки, Мәрзия хастаханәдә яткан чагында, миңа, тегене-моны илтеп, байтак йөрергә туры килде. Бик арыдым, йончып беттем. Ял кирәклеге нык сизелә башлады. Мәрзияне Бурабайга озатуга, чираттагы ялымны алып, Сочидагы К. Ворошилов исемендәге шифаханәгә җыена башладым. Сочида Кораллы көчләребезнең икенче - Я. Фабрициус исемендәге шифаханәсе дә бар. Анысы генералполковниклар, армия генераллары вә маршаллар өчен. Хәер, кыш айларында, сирәк булса да, аның юлламаларын полковникларга да биргәлиләр иде. Билгеле, Мәскәүнекеләргә, Генштабныкыларга. Миңа әле полковник дәрәҗәсенә үсеп күтәреләсе бар... Һава бер, диңгез бер, тик шифаханәләр аерым, җиһазлары һәм тәрбия-ашатулары бөтенләй бүтән диярлек. Гражданнар сугышы каһарманы Ян Фабрициусның ялга утырып килгән очкычы диңгезнең шушы тирәләрендә ватылып мәтәлгән. Ян үзенең резин мендәрен хәлсезләнеп бата башлаган пассажир хатынга биргән. Ләкин үзе дә, авыраеп, диңгез ярына йөзеп чыга алмыйча һәлак булган. Белмим, бу фаҗигале катастрофа очраклы булды микән? Ворошилов үз көндәшләреннән арына белгән, диләр. Сталин да Фрунзены мәҗбүри операциягә салдыртып харап иткән диләр бит. Гадәтләрен белеп, шикләнергә җирлек бар. Гражданнар сугышы каһарманының трагик үлеменнән соң шифаханәгә аның исемен биреп мәңгеләштерәләр.
Мондый рыцарьлыкның тагы бер үрнәген беләм. Ватан сугышы елларында армиябезнең баш гинекологы булып грузин профессоры Жордания хезмәт итте. Кафедрада гинекология фәнен аның китабы буенча да өйрәнгән идек. Ул сугыштан соң ниндидер халыкара гыйльми симпозиумга очып барганда, самолётлары ватылып мәтәлә башлагач, үзенә генә бирелгән парашютын бер йөкле хатынга тапшыра. Билгеле, мондый хәлиткеч авыр адымны олы җанлы, инсафлы адәмнәр генә ясый аладыр. Инде байтак ниятләремне гамәлгә ашырдым, ә менә бездә эшләргә теләүче теш табибы һаман табылмый. Хабаровскига көн дә бер машина черек тешлеләрне ташырга туры килә. Ямщик булып йөрү ялыктыра да, ачуны да китерә. Шуның өчен укыдыкмыни без? СССРның нинди өлкәдә беренче урын биләп торганын беләсегез килсә, аптырап тормагыз. Һичшиксез, СССР халкы теш чирләре белән барча илләрне уздырган! Шәхси тәҗрибәмнән чыгып әйтәм: кечкенәдән тешләрне һәм саулыкны сакларга өйрәтмәгән шул безнең тәрбия. Югыйсә балалары, армиягә алынып өлгермәстән, медпунктларга көтү-көтү булып йөгермәсләр иде. Әйтерсең армиягә шуның өчен генә алыналар! Ә армиягә килгәнче нигә дәваланмаганнар соң, кая булган ата-аналары? Бөтен сер шунда ки, безнең СССР халкы чамадан тыш җәмгыять җилкәсенә асылынырга күнеккән. Ник медпунктларга йөрмәскә, хезмәттән тайпылырга сәбәп булгач? Ә иждивенчылыкның авырлыгы башкалар җилкәсенә төшәчәген берәү дә исәпләми. Социализм системасы үзгәрсә, мондый хөрәсәннәр нишләрләр икән? Ялга китәр алдыннан Пупков белән теш табибы турында сөйләштем. Бәлки, барган җирдә табып килергә күндерермен? "Таба алсаң, фатир бирермен!" - диде. Поезд белән барасы көннәрне исәпләп, миңа ялга кырык биш тәүлек бирделәр. Вазифаларымны ПМП начальнигына тапшырып, шифаханәгә киттем. Берничә көнгә Чиләбегә кагылдым. Мәрзиянең хәлен белгәч, әни бик борчылды һәм: "Үзеңә дә чире йокмады микән?" - дип сорамый булдыра алмады. Әни кеше һәрчакта әни инде, без аңарга гел бала булып калабыз. Чиләбедән Адлерга тагы самолёт белән очтым. "Адлер" бөркет дигән сүз икән. Ул шундагы элекке бер биләмә хуҗасының - алман Адлерның исемен йөртә. Анда бөтенләй бүтән дөнья иде. Һавада бер генә болыт та күренми! Кояшлы эссе көн. Ял итүчеләргә шул гына кирәк тә. Тирә-юньдә яшеллек, төрле гөл-чәчәкләр хуш ис аңкытып торалар. Мөгаен, бу оҗмахтай якларда ял итүдән олырак бәйрәм юктыр. Ел буе хыялланып көткән мәлләрем! Бергә булсак, тагы да күңеллерәк булыр иде... Аэропорт ресторанында сыйланып хәл алгач, автобуста кысылып шәһәргә киттем. Шәһәре зур авыл сымак. Тик ял йортлары һәм диңгез янындагы ресторан гына шәһәрне хәтерләтә. Искергән агач өйләр җимеш һәм дәфнә бакчаларына сыенып утыра. Ләкин иң мөһиме - без күпләребез бу җылы якларга Кара диңгездә коенырга һәм хозур мохит куенында сихәтләнер өчен киләбез. Зәп-зәңгәр диңгез янәшәдә әкрен генә гүләп, җәйрәп ята. Ничек чумып, йөзеп алмаска? Гадәтебезгә кергәнчә, көньякның базарларында булырга тырышабыз. Нигъмәтләрен авыз итәсе килә. Тора-бара Адлер нык үзгәрде.
Берничә елдан соң анда шифаханә-пансионатлар шәһәрчеген төзеделәр. "Кыргый" ял итүчеләргә буш пляж да калмады диярлек. Адлерның күләгәсез, тузанлы базарында күзгә гел сату итүче әрмәннәр чалына. Дөньяда бер үзләре генә булгандай, урам тутырып кычкырып әрмәнчә лаф оралар. Урыслар алдында бер-берсенә ана телендә эндәшергә кыймый торган татарлар түгел шул! Бу әрмәннәр үзләрен башка милләтләрдән өстен тоталар. Үзләренең Әрмәнстаннарында да алар шундый микән? Кайлардан гына килеп тулган диген бу кычыткан токымы һәм кайларда гына юк икән алар? Шуларны күрүгә, медицина лейтенанты Э. Оганесян маҗаралары исемә төште. Аның турында полкыбызда риваятьләр сөйлиләр иде. Ул беренче дивизиядә О. Стецюкка хәтле "хезмәт" иткән. Дөресрәге, хезмәт урынында әллә нигә бер генә күренгән. Дивизиядән таеп, күбрәк Хабаровскида күңел ачып йөргән, ләкин айлык хезмәт хакын аласы көнне шәп хәтерләгән! Әнә шул иблисне эшкә җигә алмый интеккән командирлар полкта гына түгел, хәтта корпуста да калмаганнар (дивизия штабы корпусныкына караганда ераграк - Биробиджанда иде). Дивизия авыруларын кабул итүен төшләрендә дә күрмәгәннәр. Оганесян үзе дә аның ни икәнен белмәгән. Ул Ереваннан чакырылган. Анасымы, үги атасымы мединститутларының рентген кафедрасында доцент булып эшли, имеш. Бирегә килүгә: "Мин монда хезмәт итә алмыйм, Ереванга күчерегез!" - дип дуларга керешкән. Әйтерсең армия - син теләгән җирдә генә хезмәт итә торган урын! Үгет-нәсыйхәт биреп, аның белән кем генә шөгыльләнмәгән, ләкин ул һаман шул бер җырын сузган. Байтак кешене йөдәтеп газаплаган. Полкка тап төшермәс өчен, судка бирәселәре килмәгән. Икенчедән, бәлки акылга утырыр әле дип тә уйлаганнардыр. Өченчедән, ничек тә әмәлен табып, йә көчләп булса да хезмәт итәргә мәҗбүр итәрбез, йә котылырбыз дип ышанганнар. Ләкин йөзе кара мәлгунь үзенекен кыла биргән. Берзаман, чираттагы хезмәт хакын алып тайганыннан соң, атналар буе дивизиядә күренмәгәч, командир урынбасары подполковник Белов җиңел машинасына утырып эзләргә китә. Яшьләрнең берсе Оганесянның кайда яшәгәнен тишкән. Подполковник үзе болай дип сөйли: "Ике бүлмәле бер карчык өендә яши икән. Кәҗәнкәгә керүгә, мотоциклына абындым. Хуҗа карчык боегып утыра. Кояш шактый күтәрелүгә карамастан, теге юньсез йокысыннан әле уянмаган. Ишеген ачып керсәм, сәкесе янында күзгә башта шайтаннар уенчыгы - штанга чалынды. Әйдә тор, дивизиягә киттек, дим. Бу әзмәвердәй, бөтен юан гәүдәсен горилланыкы сыман кара йон баскан "кар кешесе" теләмәс кенә торды. Эндәшми, ялангач килеш тышка чыгып китте. Әйтерсең бер кыргый кабан! Аннары керде. Киен, киттек, дим. Юк әле. Шулай ук эндәшми штангасын күтәреп хәрәкәтләнергә кереште. Штангасын какшаган шыгырдавык идәнгә ташлаган саен, тәрәзә пыялалары, карчыкның икенче бүлмәдәге чынаяклары, савыт-сабасы сикерешеп зыңгылдашалар. Олы башым белән сүз таба алмый, сабырлыгымны туплап көтәм. Тимерләрен аягыма ачу итеп ыргытып җибәрмәгәе! Карчыкның башына ук баскан икән! Ниһаять, юынырга чыкты. Аннан ашыкмый гына киенде. Кәҗәнкәдән дә тәгәрәтеп чыгармый гына матаена атланды да, стартёрына басты һәм, бөтен өйне дер селкетеп, әче төтене белән тутырып, кышкы ишекне каерттырып урамга ыргылды! Үзем чыгып киткәндә, карчыкка: "Йортыңны җимереп бетергәнче куып чыгар бу әрмән кисәген!" - дим. Ләкин бераздан Оганесян, мотоциклына атланып, дивизиядән тагы олакты. Инде нишләргә? Корпус командующиена демобилизацияләгез дип инәләбез. Анысы: "Шул юньсезне өшкертергә миңа китерегез!" - дип боера.
Тагы эзләп киттем. Ярый әле белгән офицерларымнан адресын сорап алдым. Теге вакыйгадан соң карчык өеннән күчеп киткән икән. Яңа фатирын табып керәм. Хуҗа хатын: "Ике сөйрәлчек хатынны бүлмәсендә бикләп, әле генә кибеткә китте!" - ди. Көтәм. Менә ул килеп керә дә, мине күрүгә төсе үзгәреп: "Ай, ахмак, нигә адресымны калдырдым икән!" - дип, башын чайкап җибәрә. Бүлмәсен ача. Җыештырылмаган сәкесендә чәчләрен дә тарамаган ике нәмәстәкәй ярышкандай көнбагыш ярып утыралар. Кабык белән идән тулган. Аларга коры гына: "Күздән югалыгыз!" - дим. Тегеләр бер сүз әйтми, ашык-пошык киенеп чыгып китәләр. "Тиз генә үзеңне тәртипкә китереп киен, корпус командующие янына барабыз!" - дим. Киенә. Машинага утырып, Кызыл елгага киттек. Командующий генерал Маряхин, чакыртып алуга: "Син, хөрәсән, нигә әле хезмәт итәргә теләмисең?" - дип, кырысланып сорау бирде. Теге бер дә каушамый. Рус сүзләрен вата-җимерә, сорауга сорау белән җавап кайтара: "Ак аю Кавказда яши аламы? Юк. Шуның шикелле, Кавказ кешесе дә монда ничек хезмәт итеп яшәсен?.." - "Шаярма, без сине судка да бирә алабыз!.." Теге, командующийга текәлеп, өстәле янына килә дә, аның кәгазь битен алып, санап, егерме биш таякчык сыза һәм: "Бу хезмәт итәсе еллар!" - ди. Аннары командующийга карап: "Хәзер төрмәдә утырасы елларны сызыйк! - ди һәм, өч таяк сыза да, - Җитәрме?" - дип сорый. Командующий, телен йоткандай, моңарга акаеп карап тора. Теге тагы ике сызыкны өстәп куя. "Менә күрәсезме аермаларын - егерме биш һәм биш?" - дип сорый! Командующий, кинәт ярсып: "Чыгып кит!" - дип акыра һәм миңа: "Бу хөрәсәнне судка бирегез!" - дип боера. Озакламый без офицерларның Намус хөкеме карары белән, Оганесянның лейтенант дәрәҗәсен төшерттереп, психиатр аша демобилизацияләдек. Шуның белән ул Ереванына кайтып китте. "Психик яктан сәләтсез" дигән язу белән хәзер яшәп карасын!" - дип, сүзен тәмамлаган иде подполковник. Соңыннан Оганесян, Ереваннан әйләнеп килеп: "Медицина язуын үзгәртегез, мине аның белән эшкә алмыйлар!" - дип мөрәҗәгать итте, ләкин, шалишь! "Син инде хәрби түгел, безнең монда катнашыбыз юк!" - дидек. Шулай бермәлне Кубадан корпусыбызга әхлаклары какшаган совет офицерлары килеп төшә. Аларны тиешенчә корпус командующие кабул итә. Шуларның байтаклары бусагадан ук: "Хезмәт итәргә теләмибез, безне демобилизацияләгез!" - дип, ачыктан-ачык ярып сала. Ә берничәсе генералны өнәми, идәнгә демонстратив рәвештә утырып: "Акчабыз бетте, безгә аванс түләтегез", - дип, оятсызланып таләп итәләр, ә үзләре хезмәт итәргә теләмиләр! Армиядә "аванс" дигән нәрсә юк инде ул. Акчаларын эчеп туздырсалар да, ашханәгә беркетергә мәҗбүр булалар. Алар дигәнчә генә, тоталитар дәүләт армиясеннән ансат ычкынып булмый шул. Төрле частьларда шулар белән байтак изаланалар. Ләкин тора-бара, барып чыкмагач, бөтенләй кулдан язганнарын барыбер куып чыгаралар!
Әрмәннәр турында сүз чыккач, аны дәвам итик. Возжаевкада минем белән РТБда өлкән лейтенант Хачатурян такелажник-стыковщик булып хезмәт итте. Бусы үзенең хезмәттәшенең хатыны белән чуалды. Барыбыз да кырмыска оясындагыдай бер җирдә өелеп торганда, моны һич яшереп булмый. Женсовет әгъзалары бермәлне, хурлап, ишегенә ирләрнең ак эчке штанын кадаклап куялар, ә офицерларыбыз бу вөҗдансыз икейөзле әрмәнгә сүз әйтергә базмыйлар!.. Хачатурян исә арабызда әллә кем булып кукраеп йөри. Тукта әле, мәйтәм, арт сабагыңны укытыйм! Чираттагы офицерлар җыенында Орёлдан сүз алам да мондый сорау бирәм: "Үзе белән бергә хезмәт иткән иптәшенә хыянәт итеп, хатынын аздырган офицерга безнең арада урын булырга тиешме?" - дим. Барысы да сагаеп, тынып калдылар. Хачатурян пешкән чөгендер кебек кызарып китте. Канәгатьләнгән замполит Туркин, кем хакында сорау биргәнемне белсә дә, сүземне дәвам иттерер өчен: "Кем соң ул?" - дип сораган булды. Әрмәннәр турында сүз чыккач, истәлегемне дәвам итим. Менә тагы мисаллар. Берзаман КОдВОның командующие булып Амазасп Бабаджанян хезмәт итте. А. Микоян һәм Союз маршалы Баграмян чорларында байтак әрмәннәр югары урыннарга үрмәләделәр. Бабаджанян исә ахырда артиллерия маршалы һәм Ленинград артиллерия академиясенең начальнигы булды. Әлбәттә, аңарга И. Х. Баграмян булышты. Одессада хәрбиләр шифаханәсенең "ашказаныэчәклек" бүлегендә - тугызынчы фонтанда аның сөяркәсе - бик чибәр шәфкать туташы бар иде. Әрмәннәр чәчләрен агарткан "блондинкаларны" аеруча яраталар. Соңыннан Баграмян, сөяркәсен тыл полковнигына кияүгә биреп, ЦВГга аларны генерал урынына озата. "Всё могут короли!" - дияргә генә кала. Шул якларына карамастан, Бабаджанян да, Мкртычян да шактый булдыклы һәм кызык затлар иде. Офицерлар белән уртак телне тиз таптылар. Штаб офицерлары белән берәр частьны тикшерергә чыкканда, юлда Мкртычян портфеленнән ике шешә әрмән коньягын чыгарып куя да: "Коньяк миннән, закуска сездән!" - ди торган иде. Брежнев заманында эчемлекләр арзан һәм иң куәтле корал иде. Кайберәүләр әнә шул "корал" белән көндәшләрен җиңеп, өскәрәк калкып чыктылар да инде. Түрәләр арасында хәмерсез бер эш тә "пешми" иде. Сәрхушлык тормышыбызның һәр күзәнәгенә үтеп кергән чак. Шуның зәхмәтеннән әле дә арына алмыйлар, һәм ул хәтәр зәхмәт киләчәк гаепсез буыннарда да сизеләчәк. Тумыштан гарипләр артканнан-арта. Эчмәгән һәм эчә алмаган кешеләргә ул чорда үтә кыен иде. Имеш, берәү диңгездән кармагына алтын балыкны эләктереп ала. Балык исә моны гаҗәпләндереп, кеше тавышы белән: "Җибәр, ни теләсәң, шуны бирермен!" - ди. Теге ни сорарга белми аптырап: "Менә шушы диңгез кырык градуслы аракы булсын!" - ди. Балык койрыгын болгап ала да: "Авыз ит!" - ди. Теге котелогы белән батырып ала да чөмереп карый. Кырык градуслы чын аракы! Балык: "Теләгеңне үтәдем, җибәр инде!" - ди. Балыкчы, уйга калып: "Җибәрсәм, диңгезгә койган елгаинешләр тора-бара диңгез аракысын юкка чыгарачаклар ич. Менә алар да аракылы булсалар иде!" - дип хыяллана.
Балык койрыгын болгап ала да: "Йә, авыз ит!" - ди. Балыкчы инеш суына үрелә. Эчеп карый. Кырык градуслы саф аракы! Балык: "Теләгең үтәлде, җибәр инде!" - ди. Теге кызып: "Тагы бер яртыны куй да олак!" - ди. Нәфес дигән нәрсә! Диңгез генә җитмәгән! Әрмәннәр башкалар алдында шапырынучан, милләтчеләр. Алтмышынчы елларда Израил Мисырның Синай ярымутравына бәреп кергән чакта, вакыйгага туры китереп, әрмәннәрнең "булдыклылыкларын" дәлилләп, офицерлар җыенында Бабаджанян Тәүратнымы, Инҗилнеме искә алып, болай дигән: "Когда евреи пришли в Египет, мы уже давно там были!" ... Ниһаять Сочига ялга килдем. Пляжга төшсәм, кичәге урыным янында ике кыз кызынып ята. Берсе тумыштан каратутлы, икенчесе, киресенчә, ак, сары чәчле. Эш юктан, тегеләрдән: "Кызлар, сез кай яклардан?" - дип сорыйм. "Әлегә Гантиядиядан!" - диләр. "Үзегез кемнәр соң?" "Без шәфкать туташлары!" - "Минем кебек медиклар икәнсез! Тик кызганыч, теш табиблары түгел икәнсез, мин теш табибын эзлим!" - "Ә менә Люба теш табибына биш айлык курста укыган, таныклыгы да бар." - ди кара чәчлесе, сары чәчле кызга ишарәләп. Булыр икән шундый көтелмәгән очрашу! Минем сары чәчкә игътибарым шунда ук артты. Аны ничек тә эләктерергә кирәк дип уйлыйм. "Ерак Көнчыгышны күрәсегез киләме? Иптәшегез булмаса, без сезгә кияү дә табарбыз, фатир да бирербез!" - дим. Сары чәч, зәңгәр күзләрен тутырып, миңа текәлеп тора һәм авызын ерып шыркылдап җибәрә. Күрәм, кызыкайда кызыксыну хисе уянды. "Менә адресым, эшкә килергә уйласагыз, таныклыкларыгызның копияләрен шунда җибәрегез. Эш һәм фатир сезне көтә!" - дидем. Ышангандай булды. Хәрбиләрнең К. Ворошилов исемендәге шифаханәсе бик күпләргә мәгълүмдер. Аның диңгез корабларына охшаган биналары, хәрби флот эскадрасын хәтерләтеп, бер-бер артлы тау итәгенә ябыштырылып салынган. Яннарына, диңгез ярыннан өскә хәтле, әкәмәт фуникулёр юлы корылган. Миңа моңарчы аны беркайда да күрергә туры килмәгән иде. Фуникулёр юлының ике ягында, астан өскә хәтле, санап бетергесез таш баскычлар төзелгән һәм җәяү менүчеләргә, хәл алып утырыр өчен, берничә мәйданчыкта урындыклар куелган. Бу баскычлардан тау тәкәседәй көненә ике мәртәбә менсәң, арып аяксыз каласың! Үзеңне күккә менгән кебек хис итәсең... Үз вакытында нарком Ворошиловның сәер теләген истә тотып, тигез җир булуына карамастан, шифаханә биналарын шулай тауга сылап төзегәннәр. Янәсе, ялга килгән командирлар корсак үстерми генә чыныгып йөрсеннәр! Булыр да. Әнә бит Мәскәүдә ЦДКА сараен да уңайсыз биш очлы йолдыз рәвешендә салдырткан ул. Өстән караганда, "йолдыз" икәне яхшы күренә. Совет архитектурасының конструктивизм чоры... Баскычлар буйлап горур пальмалар киң яфракларын әкрен генә селтәп тәбриклиләр сыман. Баскычларның нәкъ уртасында бер яктан зур танкист, икенче якта очучы сыннары басып тора. Болары да утызынчы елларның натурализм җимешләре... Түбән зәвыклы түрәләр ниләргә генә акча сарыф иткәннәр!.. Пляжга һәм өскә ял итүчеләрне ике фуникулёр вагоны алмаш-тилмәш ташый. Кызык нәрсә.
Тулысынча җәяү төшеп-менеп йөрүчеләр әз. Ашханә фуникулёр юлы очында, өстә. Аннан югарырак яшел Бытха тавының дәвамы. Аның өстендә кино, бию вә уен мәйданчыклары. Байтак халык кичен шунда хозурланып һава сулап йөри. Ял биналарына офицерлар төрле кушамат-исемнәр биреп бетергәннәр. Әйтик, яшь хатынлы карт генералларның бинасын "печән чүмәләсендәге этләр" яки "песочниклар", урта яшьтәге офицерларныкын - "альпинистлар", ә яшьләрнең бинасын - "пионерларныкы" дип йөртәләр. Мин "альпинистларныкында". Бүлмәдә без өчәү. Минем кебек бер медицина капитаны һәм Мәскәү полковнигы. Мин ял иткәндә, биналарның берсендә хатыннары белән бер төркем Куба офицерлары торды. СССРның сөйкемле һәм бик кыйммәткә төшкән иждивенецлары. Бер дә кызыксындырырлык кешеләр түгел. Киемнәре дә гади генә. Сөйләшүләре дә сакауларныкы кебек. Русча, билгеле, без татарлар гына сөйләшәбез. Үзләренең дөнья курорты дип саналган илләреннән нигә килгәннәр диген монда! Биредә еш кына "магнит давылы", яшенле каты яңгырлар булгалый. Чиләкләп койган яңгырлардан соң таулардан ыргылып-агып төшкән гөрләвекләр диңгез суын пычратып бетерәләр. Кап-кара суда коенырлык түгел, диңгезнең кызыгы бетә. Диңгезнең йомшак ярлары да бу тирәләрдә дулкыннарына каршы тора алмый җимерелә бара. Хәтта зур-зур агачлар да тамырларын ыржайтып авып төшәләр! Биредә көн дә диярлек каланы карарга чыгып йөрдем. Сочиның якын вә ерак тирә-юньнәре шактый кызык вә матур. Сокланып карарлык җирләре бик күп: Ахун тавы, Рица күле, Әкиятләр аланы, Дагомыс бистәсе, чәй бакчалары, патша дачалары, мәгърур чинарлы (платон) урамнар, дендропарк, төрле ведомстволарның күркәм шифаханәләре, гаҗәп үсемлек-агачлар, космонавтлар утырткан магнолияләр, мең төрле гөлләр, дуслык агачы, матур тавис кошлар һ. б. Тавис кошлар нихәтле матур булсалар, тавышлары шулхәтле ямьсез икән! Дөньяда барысы да туры килми шул. Һәр җан иясендә дә ниндидер кимчелек була инде. Дөресме, түгелме, бер фараз буенча Сочиның исеме биредә элек яшәгән Шачи исемле кабиләдән калган икән. Алар Ислам динен тотканнар, имеш. Җирләренә кызыгып һәм чиктәш Төркиядән аерыр өчен, унсигезенче гасырда ак патша галиҗәнаплары: "Рәсәйнең теләсә нинди җирен бүлеп бирәм, тик моннан гына китегез!" - дигән, имеш. Монысы дөрестер. Кешеләрнең җирләренә кул сузу - Рәсәй кенәзләренең һәм патшаларының күптәнге гадәтләре. Совет даһилары да шуны кудылар ич, дистәдән артык милләтләрне тарихи Ватаннарыннан куптарып-сөреп! Рәсәй әле дә шул яман гадәтен ташламаган. Шачилар да, артык кысрыклана башлагач, Төркиягә китәргә мәҗбүр булганнар, диләр. Фабрициус исемендәге шифаханәләре диңгез ярында ук, шул дендропаркның аскы почмагында икән. Анда Союз маршалы К. Рокоссовский ял итә иде. Аның паркта хозурланып йөрүен, узып барганда, ерактан гына, челтәрле тимер койма аша күрдем. Яланбаш һәм кыска җиңле ак күлмәктән иде. Кыска кыркылган чәче чаларган. Кичен аны телевизор тапшыруында күрсәттеләр. Пионерлар белән очрашкан икән. Ул бик авыр яраланган кеше. Аңарга сугыш вакытында җитәрлек тәтесә дә, яраланмый исән калган, ләкин сугыштан соң, ляхларның хәрби министры булгач, хыянәтче адъютанты аңарга ата. Пуля маршалның бавырын тишеп ярып үтә. Самолёт белән безнең академиягә китерәләр. Яраланган бавырын төзәтеп тегәр өчен, махсус әмәлен табарга кирәк. Куе карабодай боткасын тегеп карагыз әле! Ә бавырны тегү нәкъ шул карабодай боткасын тегүгә тиң! Моның өчен махсус энә (игла Пенкина) ясала һ. б. чаралар күрелә.
Үтә милләтче ляхлар, үз илләрен азат итешкән Сталин маршалын, күрәсең, үз иңнәрендә күтәрә алмаганнар!.. Шифаханәдән сырхауларны дәваларга Мацестага (тугыз чакрым) автобус белән йөртәләр. Мацестаның күкертле сасы ванналарының әлегә миңа кирәге юк. "Рица" исемле могҗиза янына экскурсияләр оештыралар. Юлы ерак һәм авыр дигәч бармадым. Башым исән булса, Мәрзия белән бер килеп күрербез әле. Монда үземә ярыйсы гына шакмаклы күлмәк алдым. Нибары тугыз сум! Акчаның кыйммәт, ә әйберләрнең арзан чоры... Мәрзия аяк киеме сорап язган иде. Сатуда булганын - Польша башмакларын алып, посылкага салып, Бурабайга җибәрдем. Польша товарларын сөймим. Һәрчакта алар чыдамсыз булып чыгалар. Тәкәббер халкына күрәдер инде... Безнекеләр дә аларныкыннан әллә ни ерак китмәгән. Чираттагы каты яңгырдан качып, бер кинотеатрның ишегалдына кереп ышыкланган идем. Көтмәгәндә хатыны белән анда бергә укыган иптәшемне - Коля Скфобочатьконы очраттым. Бу буйдак та, ниһаять, өйләнгән икән! Сабакташларның очрашуы күңелле. Аңа нормаль анатомия төшенчәләрен өйрәнергә байтак булышкан идем. Зиһене чамалы, ләкин үз мәнфәгатьләрен шәп белә иде. Псков тирәсендә хезмәт итә икән. Ләкин тиздән ул үзебезнең академиябезгә, чит илләр укучыларының бүлегенә административ эшкә күчте. Анда инде медицина белеме кирәк түгел. Академиягә кергәнче, бер генерал фатирында йорт йомышларын үтәп яшәгән. Тегеләр сөрсеп беткән кызларына өйләндерергә өметләнгәннәр дип ишеткән идем. Шулар аша академиягә дә юл тапкан, ахры, һәм алардан җаен табып тайган. Соңгы эшенә дә урнаша белгән. Моның ише эшләрне майтарыр өчен, башы йомры иде. Ленинградта белмәгән кибетләре дә булмагандыр. Менә шулай, гади генә авыл малае Ленинградта тупланып яши башлады. Хәерле булсын, хохоллар да әрмән-яһүдләрдән калышмыйлар! Ә минем ишеләр, чегәннәр көненә төшеп, "ватан кушканча", Макар дәдәй бозауларын да көтмәгән җирләрдә хезмәт итәләр. Тагы шунысын да әйтергә кирәк: шул ук Коля үзебез белән укып чыккан сабакташларыбыз Мадяновның һәм Стародумовның улларына академиябезгә укырга керергә булышты. Имтихан билетларын аларга алдан юнәтеп биргән. Аталары үз булдыклылыклары белән укырга керсәләр, балалары әнә шулай җиңел юл үткәннәр! Минем андый хәрәмгә беркайчан да күңелем ятмады. Минемчә, хәрәм эш, кайчан булса да бер тишелеп, үзен фаш итәчәк... Айлар буе зарыгып көткән кадерле ял көннәре тылсымлы төш сыман узалар. Тагы тынгысыз камчылы эшкә җигелергә кайтам. Мәрзия әле Бурабайда. Ике катлы ПМП бинасын төзеп бетергәннәр. Дулкынланып җыерылган линолеумнарын куптартып, яңадан ябыштырттым. Шул нәмәстәне бездә идәнгә бер дә тигез ябыштыра белмиләр. Мәскәүнең "Рәсәй" кунакханәсендә дә шуны эшләтергә инглизләрне чакыртканнар. СССРда шулай берәр юньлерәк бинаны корырга яки реставрацияләргә карар кылсалар, төрекләрне, югославлыларны яки башкаларны чакыралар. Элек тә шулай булган.
Заманча, медицина кагыйдәләрен үтәп төзелгән полк медпунктыбыз бу округта бер генәдер. Беренче катта аерым ике төрле йогышлы авырулар өчен ике бүлмәле изолятор, аптека, теш дәвалау һәм физкабинетлар, кабул итү, яра бәйләү, лаборатория бүлмәләре һәм шул җәһәттән минем кабинетым да. Икенче катта лазарет-палаталар, аш бүлмәсе һәм холл. Яңа бинаның тәрәзәләрен, диварларын, ишекләрен, идәннәрен өмә ясап кырып юдык, аннары буйыйсы җирләрен ак буяу белән буядык. Баскычларга келәм сурәтен төшердек. Барча бүлмәләрне тиешенчә җиһазладык. Марья Ивановнага ак ефәк һәм зәңгәр маскировка пәрдәләрен тектердек. Акча җыеп, каладан чүлмәкле төрле гөлләр алып китердем. Аларны тимер чыбыктан эшләнгән ояларга урнаштырдык. Медпунктка, ишекләргә матур итеп пыялаларга язылган ләүхәләр беркеттек. Сәләтле солдатны лазаретка яткызып, медицина галимнәренең сурәтләрен зурайтып ясаттым. Аларны пыялалы рамнарга кыстырып, бүлмә диварларына элеп куйдык. Ашыгыч ярдәм бүлмәсен бөтен кирәкле нәрсәләр белән коралландырып, аныклап кордык. Өстәл, стериль материалларны хәстәрләдек. Эш күп булды. Медпунктыбыз яңа көзге кебек ялтырап китте. Палаталарга элемтә начальнигыннан радио колакчаларын, ә замполиттан телевизор алып куйдык. Урамда да байтак эшләргә туры килде. Санитар машиналарын җылы боксларга куйдырттык. Телефоннар үткәрдек. Минем моны сузып әйтүемнең сәбәбе шул: үзең шулай эш урыныңны юньләп тәртипкә китереп эшләмәсәң, сиңа берәү дә ансат кына әзерләп бирмәс! Алма пеш, авызыма төш!" - дип, кул кушырып утырып булмый. Тик болары белән генә эш бетмәде әле. Лазаретка урын-җир, мебель һәм савыт-саба, авыруларга махсус кием юнәтеп алып кына тулысынча аякка бастык. Шуннан соң гына авыруларның байтак өлешен үзебездә дәвалый башладык. Госпитальгә дә, дивизияләргә дә җиңелрәк булып китте. Менә шулай ел эчендә, тау хәтле эш эшләп, медицина хезмәтен көйләдек. Зур эшләрдән күз курка, ә кул эшли. Эшлим дисәң мөмкинлекләрен, ә эшләмим дисәң сәбәпләрен эзлисең... Инде табибларым да канатланып киткәндәй булды. Коллектив чынлап оешып-туплана башлады. Ләкин мине әле һаман ике мәсьәлә борчый: теш табибының юклыгы һәм беренче дивизия табибы О. Стецюк. Ул кызлар белән шаяра һәм эчүчелеккә сабыша башлады. Табибка һич килешмәгән гадәт... Сөйләшеп тә карадым - файдасы әз булды. Моңарга ничек тә әмәлен табып чик куярга вакыт, дим. Аннары соң булмагае. Җаваплылык минем өстемә дә йөкләнгән бит. Медпунктта эшләүче хатын-кызлардан менә нәрсә турында ишетәм. Стецюк белән бергә үскән, ата-анасының яхшы дусларының кызлары бар икән. Ул хәзер укытучы булып кайдадыр Мәскәү тирәсендә эшли, диләр. Олег аның белән сирәк-мирәк хат алышып тора икән, ләкин өйләнергә уйламый, ахры. Аңарга сиздерми генә шул "хур кызына" хат язарга булдым. Четерекле мәсьәлә! Җаен табып, адреслы конвертын да эләктердем. Уйлап кына, һәр сүземне үлчәп, шактый озын хат яздым. "Сезгә таныш булмаган Олегның җитәкчесе яза. Сез аның дусты булуыгызны беләм. Әгәр дә чыннан аны якын итсәгез, язмышын кичекми үз кулыгызга алырга кирәк. Олег яхшы, йомшак фигыльле, кеше йогынтысына бирелүчән. Шул сәбәптән эчүчелеккә сабышып китүе ихтимал. Җаен табып килегез һәм, озакка сузмый, хәлне уңай якка борыгыз! Мин сезнең булдыруыгызга ышанам..." Бераз җил ягына салам да кыстырдым бугай. Җитәкче булгач, боргаланырга да туры килә. Яхшы эшләр үзеннән-үзе эшләнми. Берничә көннән соң Олегка әйтәм:
"Ачуың килсә килер, ләкин мин синең дус кызыңа хат язарга мәҗбүр булдым!" - дим. Ул кинәт сүрелеп китте. "Тыкшынырга ни хакыгыз бар?" - ди. "Ялгышасың, хакым булмаса язмас идем. Без сиңа, бурычларыңны онытып, сәрхушлыкка сабышырга ирек бирмибез! - дим. - Кирәк булса, атаанаңа да язармын. Әлегә шул җитеп торыр, вазифаларыңны яхшырак үтәргә тырыш!" - дип, сүземне шуның белән бетердем. Эшлисе эш эшләнгән, нәтиҗәсен генә көтәргә калды. Гомер уза, биредә көз озын булса да, Кыш бабай олавының кыңгыраулары ишетелә... Ул да озак көттермәс. Быел корпус табибы А. Наугадов, үзенең соравы буенча, Самара мединститутының хәрби кафедрасына хезмәт итәргә күчеп китте. Бу инде шунда фатир алып - төпләнеп, демобилизациягә әзерләнүе дигән сүз. Аның урынына подполковник А. Н. Барышев килде. Ул шат күңелле, ачык көләч йөзле олыгайган белорус кешесе. Андый белорусларны моңарчы очратканым юк иде әле. Үзен сәләтле, эшне яхшы оештыручы дип саный һәм болай дип сөйләнергә ярата: "Минем кул астында бер генә санинструктор калса да, үз кулларым белән берни эшләмәячәкмен!" Алай ук шапырынмаска иде. Уйламый әйтелгән сүзне кире кайтарып булмый. Ул чыпчыктай очып китә дә, көтелмәгән яктан үзен сиздерә. Барышевның шул сүзләре, олы начальство колакларына ирешеп, кыйммәткә төшәчәк әле. Безнең һәр адымыбызны диярлек Мөнкир-Нөнкирләр язып баралар бит! Онытылырга һич ярамый. Наугадов әз сүзле иде. Атаклы балыкчы. Округның авиадивизиясеннән безгә күчеп, ансат кына полковник дәрәҗәсенә иреште. Моны күреп, элекке медицина хезмәттәшләре: "Без эшләп йөргәндә, бу хөрәсән папаха да киеп өлгергән!" - дип көнләшәләр. Наугадовка өскә берәр отчёт, кәгазь-мазар язып җибәрүе бер әҗәл газабы кебек нәрсә иде. Папирос төпчеген авызының бер кырыеннан икенче кырыена әвәли-әвәли, аны суыра-суыра, Мәскәүгә җибәрәсе кәгазен озак язып азаплана. Аннары аны кат-кат укый, канәгатьләнми сызгалый һәм ахырда, йомарлап, чүп әрҗәсенә ыргыта. Ә ул чүп әрҗәсенә җыештыручы рөхсәтсез кагыла алмый. Анысы тулган була. Шулай берничә нөсхәне йомарлап ташлаганнан соң, эшен куеп тора һәм аны байтакка суза. Берничә көннән соң башкарылмаган эшкә, теләмәсә дә, тагы тотынырга кирәк бит, чөнки һәр отчётның вакыты билгеләнгән, шелтә бирүләре ихтимал!.. Өстән аптыратып шылтырата башлагач кына, шактый юанайган Наугадов мышнап, чүп савытына көчкә иелеп, теге кәгазьләрне актарып таба. Өстәленә сыйпап җәеп сала да, тагы уйга чумып, кат-кат укып, янәдән язарга керешә. Аның каравы, шуннан соң язуын кыскартырга вә арттырырга да мөмкин булмый! Кәгазе, иң соңга калып, Перхушковога тапшырыла. Өстәгеләрне ул канәгатьләндермәсә дә, кире җибәрергә вакытлары калмый. Бу да бер хәйлә. Миңа карата аның мөнәсәбәте яхшы булды, ышанды, эшемә тыкшынып комачауламады. Тик, белемемне берәр курска барып арттырасы иде, дигәч: "Синең белемең җиткән, подполковник мәртәбәсен үземдә хезмәт итеп тә алырсың!" - дип, теләгемне кире какты.
Эш атын үз ихтыяры белән кулыннан кем ычкындырсын ди? Начальство булдыксызлардан, үшәннәрдән арынырга тырыша ич. Яһүд булуына карамастан, туры килгәндә аракы эчүдән тартынып тормый, преферанс уйнарга ярата. Частьларны тикшереп йөргәндә, кесәсеннән таушалган рецепт чыгарып: "Менә моны аптекагыз әмәлләсен әле, радикулитны уарга кирәк нәрсә!" - дип, мәгънәле рәвештә суза. Андый хәл Муравчик лазаретында да кабатлана. Рецептында ярты литр спирт һәм берничә микъдар новокаин. Муравчик гадәтен белми аңлатып бирә. Теге, канәгатьсезләнеп: "Новокаинын үзем дә кушкан булыр идем!" - ди. Ял көннәрендә, кыш уртасы һәм суык дип тормый, начальство һәм корпус офицерлары белән Амурның ерак култыкларына, бәкеләр уеп, балык тотарга иренми йөри. Яһүдләр балык ашын ярата, бигрәк тә тутырылган балыкларны. Фатирларында шуны әзерләп утыручы әбисе бар. Шулай бер җомга кичәсендә балыкчыларның берсе машинага утырып килгән һәм: "Наугадов белән моннан ун чакрым чамасы арырак балык тотып ятабыз, ул мине аптекага җибәрде!" - дигән. Әйтергә кирәк, анда аларның кунып ятарлык куышлары да бар иде. Мин Горновскийга: "Бар, аптекадан кирәкләрен җыеп бир!" - дидем. Беркатлы Горновский йод, бинтлар төйнәп биргән, ә иң мөһиме - бер-ике шешә спирт тутырып бирергә башына да кермәгән. Балыкчыларга ни кирәген кем дә белә бит инде. Мин аны аңлагандыр дип торам тагы! Мәзәк тә бар бит. Берәү белешеннән сорый икән: "Балык тота беләсеңме?" - дип. Тегесе: "Ник белмәскә, тустаганыңа агыз да эч!" - дигән. Декабрьдә бугай, корпустан бер төркем булып, Мәскәүгә медицина буенча гыйльми конференциягә бардык. Ләкин бөтен РВдан килгән катнашучыларны урнаштырырга хәрби кунакханәләрдә буш урыннар булмагач, конференцияне Капустин ярда ("Копьяр") уздырырга булдылар. Мәскәү хәтле калада урын табылмады! Хәрбиләрнең ишлелекләрен шуннан да чамаларга була. Поездга төялеп киттек. Копьяр - стратегик ракеталарның тәүге мәркәзе. Аның турында сүз соңрак булыр. Җәй буе булмаган яңгырлар көзен чаманы белми яуган, ахры: хәрби шәһәрнең саранланып җир белән тигез салынган тротуарларында тубыктан сумала кебек кап-кара сыек пычрак җәелгән. Шул була инде Рәсәйнең "сыек асфальт" дигәннәре. "Всё как в Париже, только дома пониже, да асфальт пожиже"! Итеклеләргә барыбер булса да, без ботинкадан. Подъезддан чыгарга аптырап торабыз. Өлкән офицерларны җиңел машиналар ташып тора, ә без җәяү. Конференция штаб каршындагы мәдәният сараенда үтте. Ул ике көнгә сузылды. Штабка "Пентагон" кушаматын такканнар икән. Аны үзара тик шулай гына атыйлар. Бирегә баш белгечләре белән генерал Архипов, тыл начальнигы генерал Понамарёв һәм академиядән берничә галим килгән. Президиумда полигонның мәртәбәле хуҗасы - хезмәт каһарманы генерал-полковник Вознюк та утырды. Гаскәрләребездән бик күп хәрби табиблар җыелган. Зур зал шыгрым тулы иде. Мондый конференция-киңәшмәләрсез, тупланган тәҗрибәләр белән уртаклашмый, мөһим эшләрне уңышлы алып бару һич мөмкин түгел. Үз казаныңда гына кайнап, артка калуың бар. Ә "акча" дигәндә, халыкның акчасын хөкүмәт армиясенә, гомумән, беркайчан да кызганмады диярлек. Конференциядә бик күп кызык вә файдалы чыгышлар ясалды. Тюратамда ("Байконур") зур фаҗиганең нәтиҗәләре турында сөйләделәр. Континентара балистик ракетаның, шартлап, зәһәр ягулыгы һәм агрессив азот кислотасы чәчрәп яну сәбәпләреннән йөздән артык офицер һәм солдатлар янып, җәрәхәтләнеп һәм тончыгып һәлак булган. Шулар арасында элекке РВ главкомы, артиллерия баш маршалы Митрофан Неделин да. Бу хакта байтак сөйләделәр. Яраланганнарга һәм агуланганнарга ашыгыч ярдәм һәм дәвалау ысуллары турында фикерләр алышынды. Ракета кебек кодрәтле һәм үтә хәтәр корал белән бик төгәл, җаваплылыкны тоеп, аңлы рәвештә куллана белү зарур. Ракета ул - күчәк хәрбиләр төркеменең уртак коралы. Аңа кагылышлы һәр адәм ни кылганын белештереп башкарырга тиеш. Берәрсе үзенең җаваплы вазифасында хата җибәрсә, бәлане көт тә тор! Хәрби хезмәт шундый җитди ул. Армиядә еш кына үлем астында йөрисең, язмышың, кагыйдә буларак, башкалар кулында була. Кем аркасында "теге дөньяга" китүеңне сизми дә калуың ихтимал.
Алла сакласын! Моннан соң да гаскәрләрдә байтак аяныч хәлләр була торды. Билгеле, ул чакларда армия фаҗигаләре турында ачык матбугатта бер кәлимә сүз дә бастырылмады, радио-телевидение дә ләм-мим! Фаҗигаләрнең күбесе мәнсезлек нәтиҗәләре иде дисәм, артык ялгышмам. Безнең элекке дивизиядән Пинчук полкының кече табибы Рациборский гыйльми мәкаләсе белән чыгыш ясады. Ул ракета сыекчаларының тәэсирләрен ак тычканнар белән тәҗрибәләр үткәреп тикшергән икән. Кан үзгәрешләрен, бавырга вә үпкәләргә тигән зарарларын төсле слайдларга төшергән. Төшергән дип, үзе дигән сүз түгел. Анысын аңарга Владивосток мединститутының ассистенты башкарган. Үзеннән олырак яһүдә. Бер-берсен табалар бит. Рациборский үзе дә Белоруссия яһүде. Чыгышы тәэсирле булды. Чираттагы конференциядә очрашканнан соң, эзен югалттым. Мөгаен, югалмагандыр... Академиябезнең профессоры медицина генералы Волянский Төньяк боз океанында су асты атом көймәсендә булган фаҗигале һәлакәткә кагылышлы чыгыш ясады. Искә алынган фаҗига без академиядә укыган чакта ук булган иде. Йөз утызлап диңгезче нурланыш алган икән. Шул чакта аларга бөтен курсыбыз диярлек, ике мәртәбә сөяк миләрен тапшырып, донорлар булган идек. Менә шул вакыйгадан бирле нурланыш чирләрен эләктергәннәрне дәвалап-күзәтеп торганнар һәм нәтиҗәләрен профессор менә хәзер безгә җиткерде. Бик күп слайдлар күрсәтеп дәлилләде. Бу хакта, аның җитәкчелегендә калып, "яшерен" грифлы монографияләр бастырылганын әйтте. Соңрак мин аны "яшерен" бүлегебездән алып укыдым. Монографиянең фактик ягы бай иде. Ионлаштыру нурлары белән зарарлану безнең гаскәрләргә дә берникадәр кагыла, чөнки атом "ГЧ"ларыбыз бар бит. Күп кенә мәгълүмат туплап, таныш-белешләребез, баш белгечләребез һәм өлкән җитәкчеләребез белән очрашып, фикерләребез белән уртаклашып, ә кайберәүләр шәхси мәсьәләләрен дә чишеп, рухланып таралыштык. Конференциянең файдасы шактый булды. Медицина хезмәтен тиешле яңа дәрәҗәгә күтәрергә ярдәм итте. Материаллары ябык җыентыкта нәшер ителде. Мәшәкатьле эш араларында көннәрнең очып үткәннәрен генә түгел, ел узганын да сизми каласың.
Тагы чираттагы яңа елны каршы алыр вакыт җитте. Урамда ябалак-ябалак кар ява. Суык сизелми. Тынлык. Горновскийларда берләшеп, күтәренке күңел белән табын хәстәрләп, бәйрәм итәргә җыенабыз. Хабаровскидан "Ерак Көнчыгыш" ресторанында эшләүче хатыны белән өлкән лейтенантыбыз Александров та килде. Бәхет, ниндидер үзгәрешләр, үзебезгә уңай шартлар көтәбез. Әллә нәрсәләр өмет итеп торган булабыз. "Яңа елны бәйрәм итү" мәгънәсендә ниндидер тылсым көче бар сыман. Һәр елны шулай дулкынланып-шаулашып алабыз, бер-беребезгә чын күңелдән игелекләр телибез, изге теләкләребезне белдерәбез. Яңа ел йоласының бу ягы, әлбәттә, начар түгел. Ләкин шулай җилкенеп, ни өчен артык шатланырга ди? Тагы да бер елга картаюыбызгамы? Сорау бер, ә җавап ике төрле булырга мөмкин. Ярар, артык фәлсәфәгә бирелмик әле. Иске ел хөрмәтенә берәрне җибәргәннән соң, Александров мине үз итеп, Стецюк белән Бескоровайныйга ишарәләп, колагыма: "Анас, дави ты этих бездельников!" - дигән булды. Ул, мөстәкыйльрәк буларак, табын янындагы хезмәттәшләрен өнәп бетерми иде. Бер ел ярымнан соң ул, кемнең ярдәме беләндер, Сарытау өлкәсенә - Тейковога күчте. Моны астыртын рәвештә, миңа сиздерми кылды. Әйтерсең мин аңарга ябышырга торганмын! Александров урынына хатыны белән Воронеж институтын тәмамлаган В. Родионов килде. Болар әдәпле, кече күңелле яшьләр иде. Без алар белән дуслашып киттек. Юаш Виктор сүземнән чыкмый тырышып хезмәт итә башлады. Аңарга байтак нәрсәләрне өйрәтергә туры килде. Теге хатымның тәэсире бигрәк үтемле булган. Бәйрәм табынын туры китереп, Мәскәүдән Олегның дус кызы очып килгән! Эре бәдәнле хохол кызы. Күзләре көлемсериләр. Олег аның култык астыннан гына. Кочакласа, сытып үтерерлек! Бер дә югалып калганга охшамый, үзен бик ышанычлы, мөстәкыйль тота. Олегка караш ташлауга, теге бичара кызарып китә. Юк, ялгышмаганмын икән шул хат язып, бу Олегны шиксез кулына алачак! Әз генә алгарак узып булса да, әйтәсе сүземне әйтеп бетерим. Бәйрәмне уздыруга, алар Анастасьевканың авыл Советына барып язылыштылар да, туй уздырмый гына ярәштеләр. Ә инде кыш үтүгә һәм мәктәпләр җәйге каникулларга чыгуга, Олегның яшь хатыны, бөтенләй күченеп, торырга килде. Яныбыздагы яңа йортта аларга ике бүлмәле фатир бирделәр, һәм алар шунда тыныч-тату гына яши башладылар. Менә шулай бер ата мәченең азып-тузып йөрүләре тәмамланды. Көзгә таба ир балалары да туды. Олег теге чакта тәмсезләнгәне өчен гафу үтенде. Соң булса да, уң булсын! Бу адымын ясарга аны хатыны мәҗбүр иткәндер дип беләм, чөнки анысы олырак та, акыллырак та булып күренә иде. Ярар, яши бирсеннәр! Ниләр генә булмас хәрби гарнизоннарда! Әнә шул истәлекле Яңа ел кичәсендә тагы бер көтелмәгән вакыйга булып алды. Бәйрәм табынында миңа телеграмма китереп тоттырдылар. Укыйм: "Каршы алыгыз, фәлән поезд вә фәлән вагон. Люба. Суардан." Бусы инде теге теш табибы булып чыкты. Хәтерлисездер. Тапкан килер вакытын, атаң башы! Менә шундый алларын-артларын уйламый торган мәнсез бәндәләр бар бит әле бу дөньяда! Бу инде Н. Гогольның "Раштуа төне алдыннан" маҗарасына охшый башлады. Ярый әле Мәрзиям көнләшми, хәлнең асылына төшенә! Миңа исә хәзер командир янына кереп рөхсәт алырга, вәгъдә иткән фатир ачкычын кулга төшерергә; ә Горновскийга шул фатирга утын керттереп, титанын ягып су җылытырга, сәке, урын-җир, өстәл һәм урындыклар китертергә; ә үземә машинага утырып, кара төндә карга күмелгән юлны ердырып, калага кичекми китәргә кирәк! алтмыш биш чакрым юл... Бер Люба ун кеше ерып чыкмаслык эш тудырды! Ләкин мин инде югалмый, төрле мәсьәләләрне йөгәннән тотып хәл итәргә өйрәнгән кеше. Пупков үзенең җиңел машинасын бирде. Тиз арада барысын да хәл итеп, җылырак киенеп юлга чыктым һәм, поезд станциягә килеп төшәр алдыннан, мин инде перронда идем. Кызның малы бер чемодан һәм кечкенә төенчек. Юлда, тынычлана төшкәч, аны-моны сиздермәдем. Миңа сагаеп-сынап карый. Әллә эшкә чакыруымның бүтән мәгънәсен эзләп маташа? Шулай "яңа ел бүләген" алып кайттым, фатирына керттем һәм ачкычын тоттырдым. "Котлыйм сезне, мин вәгъдәмне үтәдем! Юлдан соң юынып киенә торыгыз, ярты сәгатьтән кунакка алырга килербез!" - дидем.
Кайберәүләр соңыннан: "Хәсәнов сөяркәсен китерткән!" - дип лаф орсалар да исем китмәде. Кеше авызын томалап булмый һәм кирәк тә түгелдер. "Җил исә, эт өрә - кәрван юлын дәвам итә!" - диләр. Мәрзиям, командир, замполит һәм Горновский белән бу хакта алдан сөйләшеп куелганны алар белмиләр ич. Башкаларның исә "сөяркәң" яки хатыныңа ни катнашлары бар? Бездә теш табибы гына булсын. Дәүләт бюджеты җитми башлагач, өстән: "Безгә теш табиб-стоматологлары да, фтизиатрлар да ул хәтле күп кирәкми!" - дип, кыскартырга тотынганнар иде. Баксак, илебездә туберкулёз да бетмәгән, теш чирләре дә кимемәгән! Күмәкләшеп Любаны Горновскийларга чакырырга килгәндә, ул еламсырап утыра иде. Әллә инде миңа зурдан өмет баглап килгән? Хатыным бар дигәнне колагына да элмәгән, ахры. Минем ише ирләр шушы яшькә хәтле иясез буламы инде?! Төпченеп-сорашып торырга вакыт юк. Болай да маҗараларыбыз озакка сузылды. Табын янында барыбызның да күңелләребез ачылды, телләр чишелә башлады. Шәраб кайберәүләрне шуның белән кызыктыра да инде. "Менә безнең шеф нинди афәрин!" - диешәләр, ә хатын-кызлар - Есько, Губанова һәм Горновская әле миңа, әле Любага, әле Мәрзиягә шикле караш ташлап алгалыйлар. Любаны Мәрзиянең көндәше дип кабул иттеләр, ахры. Мәрзия белән минем арада менә-менә низаг чыгар дип уйлыйлар бугай! Ә без кинәнеп сөйләшеп көлешәбез генә! Көтми торсыннар, эшләр алар уйлаганча түгел шул әле! Сары чәчле, ак йөзле, зәңгәр күзле, зәңгәр йон күлмәкле Люба матур күренсә дә, тазарып кайткан Мәрзиям аннан ким түгел. Аннары, матурлыктан гайре башка нәрсәләр дә бар бит әле. Әйтик, үзеңнең милләттәшең дигән төшенчә, милли кардәшлек хисе... Бу мәшәкатьле Яңа ел бәйрәме кичәсе тыныч, тревога-фаҗигасез узды. Иртәнге бишкә хәтле җырлап-шаярып, һавага җилләнергә чыгып йөрдек. Шул санаулы йортларыбыз араларына инде. Төн таңга әверелеп баруына карамастан, бөтен тәрәзәләрдә ут яктысы, һәр фатирдан җырлар, шаркылдашу, чыр-чулар һәм музыка яңгырый. Бөтен халык бердәй булып, Пётр I нең указын үтәгәндәй, әллә нинди шатлык-шашыну тантанасын кичерә. Кызык та, сәер дә. Мондый тынгысыз төндә, үлеп арысаң да, ничек йокларга ди? Һич мөмкин түгел! Бәйрәмнән соң эш һәм хезмәт дигән нәрсәләр бар бит әле. Тормыш бәйрәмнәрдән генә тормый. Люба аптекадан эш коралларын, даруларын яздырып алып, кабинетын пөхтәләп тәртипкә китерде һәм төп эшенә кереште. Моңарга да ирешер көнебез бар икән!
Тешләрен дәваларга теләүчеләрнең чираты бер дә өзелеп тормады. Мин аңарга складтан азык яздырып бирдем, стройбатта өстәмә ярты ставка юлладым. Шулай итеп, кызыкайның тормышын җайга салырга тырыштым. Хатын-кызларыбыз аның белән дуслашып та киттеләр. "Гыйшык корбаны" дип белеп кызгандылар да, ахры... Кайчакта читләтеп, кактырып-суктырып, Сочида булган хәлләр турында кызыксынып сораштыргалыйлар икән. Караңгы бүлмәдә булмаган кара мәчене эзләү мәгънәсез гамәл инде. Арабызда ул-бу булмавына берсенең дә ышанасы килми. Хатын-кызлар гыйшык маҗараларына һич битараф түгел бит. Аларга гыйшыкның кызыграгы вә арттырып сөйләрлеге генә булсын! Һәркем үзенең фигыль-гадәтенә карата уйлагандыр инде... Тора-бара Май бәйрәме дә килеп җитте. Яз бәйрәме Яңа елныкыннан кадерлерәктер дә әле. Чөнки мохитнең терелеп яшәргән чагы. Дәртләнеп киткән күк булсак та, без генә, олыгаеп, әкренләп картаябыз... Бәйрәмне туганнарча берләшеп, мәктәп залында табын корып уздырдык. Галәмәт булды! Тормыш үзенекен кыла. Люба, бер елдан артык эшләгәч, армиядә хезмәтен дәвам итәргә калган Князе Волконкадагы элемтәче сержантка тормышка чыкты һәм шунда эшкә күчте. Артыннан йөрүче офицер бар иде дә, ошатмады, ахры. Аның һәм Олегның миңа үпкә тотканнарын сизмәдем. Мөнәсәбәтләребез тигез булды. Белмим тагы, эчләренә кереп булмый бит... Күктә кояш бер генә булса да, барыбызга да ярап бетми. Әле эссе, әле суык, дибез. Тик ахырда мин шуны яхшы аңладым, кешенең язмышын үзеңчә хәл итү бик четерекле нәрсә! Саклык һәм зирәклек кирәк икән. Көтелмәгәндә биредәге РТБга Орёл частеннан минем элекке хезмәттәшем капитан Сабуров күчеп килде. Майор мәртәбәсен алырга. Йөзе белән урыска охшамаган кеше. Чуваш булмады микән? Туганымны очраткан кебек булдым... Сабуров, РВга хезмәт итәргә күчкәнче, Мәскәүдә яшәп, генштабның яшерен бүлегендә "секретчик" вазифасын үтәгән, "яшерен" грифлы кәгазьләр белән эш йөрткән. Билгеле, кече офицерга кайбер генералларның шәхси йомышларын да үтәргә туры килгән. Генштабта мүкләнеп беткән карт генераллар байтак булган. Генераллар корпусын "яшәртү җиле" исә башлагач, отставкага чыгаруларын тетрәп көтеп утыралар икән. Шулай, бу берсенә тиешле кәгазь керткәндә, генерал куркуын яшерә алмый: "Что, приказ на увольнение?" - дип сорый. "Нет, товарищ генерал, приказ на ваше очередное повышение!" - дип җавап кайтаргач, теге өстәленә таянып тора да, кодрәтләнеп: "А-а, ну тогда ещё послужим!" - дип шатланып, масаеп китә! Мәскәү кабинетында ник "хезмәт итмәскә"? Җылы, кәнәфие йомшак, оклады зур, үзенә беркетелгән машинасы бар... Хәер, кайберләре соңрак "трамвай генераллары" халәтенә төштеләр. Бу хакта мәзәк тә йөри башлады. Имеш, казна машиналарыннан мәхрүм ителгәч, аларны башта солдатлар култыклап йөртәләр, ди... Мондый кызык тамашаны күреп: "Бу бичаралар кайда аякларын сындырганнар?" - дип сорагач, "Юк, җиңел машиналарын алдырткач, яңадан йөрергә өйрәнәбез?!" - дип җавап бирәләр икән йөртүчеләре...
Сабуров яңа урында солдатларны тәртипкә китерә башлый. Кайбер азгыннары яңа командирны өнәми, бигрәк "дембелләре". Ләкин Сабуров тезгенен кыска тота. Озак уйлап тормый, бер яманрагының "ипи шүрлегенә" томыра! Бу инде ЧП, армиядә катгый тыела. Партоешма "боксёрның" тетмәсен тетә. Ләкин озакламый ул барыбер майор погоннарын тага! Солдат та гаепле бит. Кануннар буенча офицерга карышмый буйсынырга тиеш. Сабуров исә чыннан да элегрәк бокс белән шөгыльләнгән икән, тәртип урнаштырырга ярап куйган менә... Гарнизонда медицина өлкәсе тәмам яхшырды. Тормыш ягы да ярыйсыланды. Монда нәни генә үзгәреш-яңалыкларга да балаларча куанасың. Бермәлне Анастасьевка кибетенә грузин сәүдәгәрләре татлы һәм хуш исле "Гурджания" исемле йөзем шәрабын сатарга китерделәр. Бармаган җирләре юк! Эчемлекләр белән мавыкмасак та, кайчакларда шундый нәрсәгә күңел төшкәли. Шәрабыннан бигрәк кибетләрендә безгә Югославиянең "Кульпин" исемле яшелчә ассортилары ошады. Алар литрлы калай савытларда, әйтеп бетергесез тәмле иде. Андый тансык ризыкны әрҗәләре белән алдык, һәм алар байтакка җитте. Шуннан соң "Кульпинны" кайлардан гына эзләмәдем - һич очрата алмадым. Вакыт уза тора. Тормыш та бер урында тормый. Чиләбедә туганнарыма Воровский урамында колхозчылар кунакханәсе һәм җәмәгать мунчасы каршысында яңа төзелгән биш катлы кирпеч йортта ике бүлмәле фатир биргәннәр. Йортның урыны начар түгел. Кибетләр янәшәдә генә. Су-ягу турында кайгыртасы түгел. Бөтен уңайлыклары үзләрендә. Бу бик яхшы хәбәр. Куанасы гына кала. Безнең элекке өебез сүтелгән. Аның урыны аша суүткәргеч салганнар. Атам-анамның яшьләрен исәпкә алып, фатирны башта икенче каттан тәкъдим иткәннәр. Ләкин әни анда тынгысыз булыр, чөнки беренче катта остаханә урнашкан һәм фатирның балконы да юк дип каршы килгән. Шуннан соң әти бишенче каттагысына ризалашырга мәҗбүр булган. Атам гаиләдә баш булса да, әни муен бит. Башны теләсә кай якка бора! Әти шул чакта: "Хатыныңны тыңла, ләкин үзеңчә кыл!" - дигән әйтемне бөтенләй оныткан. Ә аңарга, иркенләп, өч бүлмәлесен дә алырга була иде, балаларым үсеп килә дип! Шул инде, безнең татарның башы эш узгач кына эшли башлый! Әле исполкомда: "Бабай, ялгышасың, алай эшләмә!" - дип үгетләүчеләр булган. Эш узса да, чыдый алмадым: "Ни акылыгыз белән мендегез бишенче катка? Җир астына керсәм керер идем, ләкин бишенче катка менмәс идем" - дип тиргәп хат язган идем. Көферлегемә төштем бугай. Үзем дә, фатир алмаштырганда, Ялтаның бишенче катына менеп кунакладым! Бишенче катка менеп йөри башлагач, әни үзе дә ялгышканын тиз аңлаган. Ярый әле, бәхетләре бар икән. Тиздән кырыйдагы бер артык тәрәзәләренә һәм балконнарына кызыгып, икенче каттагы Тәүфикъ абый үзе алмашырга тәкъдим иткән. Балконнары булмаса да, әни бу юлы ризалашкан. Астагы остаханә турында да оныткан! Алмашу алдыннан әти: "Тәүфикъ, син үзең дә сау кеше түгел, бишенче катка менеп йөрергә авыр булыр, аннары үпкәләмәгәең һәм кире алмашырга сорамагаең, уен түгел бу!" - дигән. "Юк, Габдрахман абый, безгә үсеп килгән малай белән кызны, сезнең ике тәрәзәле бер бүлмәгезне икегә бүлеп, аерым урнаштырасы килә!" - дигән. Бу гаиләнең язмышы әллә ничек фаҗигале булды. Башта малайлары урыс башкисәрләре белән азып, бер кызны көчләп, төрмәгә эләкте. Аннары Тәүфикъ абый, хатынының бер урыс белән зина кылып йөрүен белгәч, асылынып үлде. Мәрхүмнең авыр туфрагы җиңел булсын! Соңрак кызлары бер юньсез урыска кияүгә чыгып, аерылып-тузып йөрде. Гаиләнең таркалуы, балаларының азып маңкортлашулары - барысы да аналарыннан. Тәүфикъ абый үзе начар кеше түгел иде. Яңа фатирга әти хезмәтен күп керткән.
Идәннәрен яңадан сипләп түшәгән, буяган. Диварларын ышкып-сылап аклаган. Тәрәзә рамнарын, ишекләрен төзәтеп, яңадан буяган. Тәүфикъ абыйның хатыны кереп, үзенең элекке фатирын танымаган һәм кире алмашмакчы булган! Ләкин фатир алмаштыру курчак уены түгел бит. Тәүфикъ абый исә: "Йөрмәсен!" - генә дигән. Безнең илдә яшәр өчен мәңге бер метр бүлмә һәм ай азакларында йөз сум акча җитми торыр, ахры. Кешеләрне шырпы тартмасыдай фатирларга тыгалар, ә эш хакларын тиенләп кенә бирәләр! Кая китә диген ил байлыгы! Бер-бер артлы дивизия медпунктлары да селикат кирпечләреннән салынды. Моңарчы медпунктлар вакытлыча офицерларның тулай торакларында иде. Стецюк белән Родионовка аларны сафка кертергә булыштым. Бу медпунктларыбыз да заманча иде. Ләкин су җылыта торган бойлерлары бик тиз сафтан чыкты. Инде чират балалар бакчасына барып терәлде. Ябык гарнизоннарның тормышын тулыландырырга бик күп нәрсәләр кирәк шул! РВда балалар бакчалары һәм җәйге пионер лагерьлары да медицина карамагына керә. Аларга тиешле 12 нче финанс матдә акчасын тотучы да - медицина җитәкчесе. Миңа кагылышлы мәшәкатьләр дигән сүз. Кичекми, балалар бакчасының булачак хезмәткәрләрен җыеп туплый башладым. Мөдире, фельдшеры, кече шәфкать туташлары, мәктәпкәчә балалар тәрбиячеләре, аш пешерүче, ашханә эшчесе, җыештыручылар кирәк. Барысын да, туры китереп, офицер хатыннары арасыннан сайлап алдым. Медкомиссия аша үткәреп, аларны үрнәк балалар комбинатларына булачак һөнәрләре буенча тәҗрибәләр алырга санитар автобусына утыртып илттем. Алар таңнан кичкә хәтле шунда булдылар. Тиешле җиһазларга, келәмнәргә, агач шкаф һәм өстәл-урындыкларга, савыт-саба һәм уенчыкларга, укыту-тәрбияләү программа-әсбапларына һ. б. тиешле нәрсәләргә заявкалар биреп, акча күчереп, округ складыннан һәм кала базаларыннан машиналар белән ташытып мәш килдем. Кирәк булгач, итекче дә, пешекче дә буласың икән. Кирәк-ярак йомышларым белән округ начмедына кергәләргә туры килде. ДальВОның начмеды полковник Михалкевич иде. Белоруссия яһүдләреннән бугай. Булдыклы кеше, диләр иде. Шулай булса да, ул монда генерал дәрәҗәсенә ирешә алмады. Соңрак аны Мәскәүгә, яңа оешкан ГОга күчерәләр. ГОның беренче главкомы картая төшкән маршал Чуйков була. Аның "маршаллыгын" өнәми, үз вакытында Г. Жуков: "Андый маршалны белмим!" - дигән, имеш. Ни дисәң дә, маршаллар - ул инде һәрчакта олы кодрәт ияләре. Аларның сүзе кайда да үтә. Ләкин алар да төп кануннарга буйсынырга мәҗбүр булалар һәм кайбер, йомшаграк әйткәндә, законсызрак эш башкарырга кыек юллар эзлиләр һәм табалар да. Советлар Союзы каһарманы маршал Чуйков берзаман Варшава солыхы буенча берләштереп төзелгән армияләрнең главкомы булып торды.
Картая башлагач, аны яшенә һәм сәләтенә күрә менә шул ГО башлыгы итеп утырттылар. ГО дигәч тә, әле ул җисемсез исем генә була. Армиядән калдык-постыкларны, иске-москыларны шунда озаталар иде. Билгеле, олы дәрәҗәле кешегә, алдынгы куәтле көчләр белән идарә иткәннән соң, яңа урыны ошап бетми, кәефсезләнә. Җитмәсә, аңа ниндидер Михалкевичны тагалар! Анысы исә Мәскәү хәтле Мәскәүгә - генерал урынына ирешкәч, канатланып, табаннарын җиргә тидерми йөгереп йөри. Кәгазьләрен тотып, маршал янына еш кына төрле планнар тәкъдим итеп керә башлый. Яңа урында тыныч кына утырырга исәп тоткан "хуҗага" бу үтә инициативалы медик "актыгы"ның бимазалавы бер дә ошамый. Маршал аңардан котылу юлын эзли башлый. Ләкин шундый "эшчән" кешене бер сәбәпсез, тиктомалдан ничек урыныннан төшерергә ди? Маршал ул тәҗрибәле, башлы кеше, андый гына гамәлне майтара ала. Беркөнне Генераль штабның кадрлар бүлегенә керә дә: "Әлегә ГОга начмедның кирәге юк, аны штаттан вакытлыча сызып торырга кирәк!" - ди. Һәм бу йомыш ике арада хәл ителә дә! Менә шулай Михалкевич кыскартуга эләгә һәм "лаеклы" ялга озатыла. Ләкин, кыскартылса да, Мәскәүгә ояларга өлгерә. Бераздан шул ук маршал, янә кадрлар бүлегенә кереп: "Менә хәзер начмед урынын торгызыр вакыт!" - ди. Бу тәкъдиме дә гамәлгә җиңел кертелә. Иң кызыгы шул: генерал буласы адәм ничек мәтәлеп төшә! Имин булыйм дисәң, паровоз алдыннан чапма икән! Искә төшерә башласаң, "Армия" дигән әкәмәт андый вакыйгаларга бай. Округ госпиталенең начмеды Карловка да табибларыбызны укыту, ВВК мәсьәләләре буенча еш керергә туры килде. Анысы да ярыйсы кеше иде. Бакча ачылырга бер ай чамасы калгач, хезмәткәрләрне приказ аша үткәреп, эшкә алдым. Алар шунда ук җиңнәрен сызганып, эш урыннарын тәртипкә китереп, җиһазлый һәм оештыра башладылар. Шуннан соң гына балаларны тиешенчә тикшереп кабул итәргә керештек. Балалар бакчасын, казыгыннан башлап, сафка кертер өчен, бик күп тир түгәргә туры килә икән. Аны үз башыннан кичергән кеше генә белә. Аның каравы, зур эшне ерып-башкарып чыккач, зур канәгатьлек хисе кичерәсең. Файдалы эш куандыра һәм артык арытмый да диярлек. "Эш" дигәне рәсми вазифаларны үтәүләрдән генә тормый. Әйтик, полк медпунктын матур койма белән уратып алу, карлыган, кура җиләге һәм гөлҗимеш куаклары утырту, ял урынын коруны бездән берәү дә таләп итмәде, ә без, тирә-юньгә ямь кертеп, шуларны эшләдек. Авыруларга шунда чыгып утыру бер юаныч булгандыр. Андыйларны искә төшерсәң, сүз бик озакка китәр. Булачак сугышны истә тотып, полкта донорлардан кан алып, илле литрлык киптерелгән плазма әзерләргә кирәк иде. Аны кан алу станцияләрендә генә хәстәрләп сакларга мөмкин. Округның кан кою бүлеге белән солых төзеп, полк солдатларыннан кан алдыртып, донорларны ашатып, "кан тамчысы" значокларын өләшеп, плазма запасына җитәрлек итеп хәстәрләттек. Бүлек начальнигы подполковник Мощенко медпунктыбызны, аның җиһазларын, әзерлеген күреп исе китте. "Әллә конкурска җыендыгызмы?" - дип сорады. "Юк, без барысын да үзебез өчен башкардык!" - дидем.
Ул киптерелгән плазма запасын гел яңартып торырга туры килде. Шуңарга күрә, елына икешәр тапкыр чакыртып, бишәр йөз донордан кан алдырта идек. Әле край кан алу станциясе дә, килешеп, кан алырга килгәләде. Савабы донорларыбызга булсын, күп авыруларга файдалары тигәндер! Кан алдырту алдыннан медпунктны юып-дезинфекцияләп, операцион бүлмәләрне кварцлап, УФЛ нурлары белән чистарта идек. Кан бирергә әле командир һәм солдатларны да күндерергә кирәк ич!.. Билгеле, шундый җитди, югары сугышчан әзерлектә торучы ракета полкының даими күнекмәөйрәнүләре, штаб өйрәнү-уеннары, еш кына өчәр тәүлеккә сузылган сугышчан тревогалары булып кына тора, һәм югарыдан бер-бер артлы төрле комиссия-инспекцияләре килеп, атналар буе тикшереп интектерәләр. Күбесе медицинага да кагыла, бигрәк тә өлкән табибка. "Сугышчан тревога" дигәч, аның уенын чыннан аерып булмый ич. Тревогалар күбесенчә НАТО гаскәрләренең хәрби уеннарына туры китереп игълан ителә. НАТОның уеннары ел саен күп була. Ә уеннан уймак чыгарга мөмкин. Чын сугышларның да юктан гына кабынып китүләрен беләбез. Шуңарга күрә, чабуларны җыеп, һәрвакытта зурдан кубарга туры килә. Уенның югары ноктасы - ракеталарны арбалары белән ангарларыннан тәгәрәтеп чыгару һәм өстәлләренә бастырып, ягулык һәм оксидлаштыру сыекчаларын тутырып җибәрергә әзерләү. Четерекле һәм хәтәр эш. Әйткәнемчә, медицина боларның берсеннән дә баш тартып читтә кала алмый. Үзебезнең агымдагы төп эшләребез генә җитмәгән, турыдан-туры шул гамәлләргә дә "җиңнәрне сызганып", противогазлар тагып катнашырга туры килә. Хәрби медицина граждан медицинасыннан шундый үзенчәлекләре белән аерылып тора да инде. Мединститут тәмамлап, армиягә алынган табиблар шул үзенчәлекләргә тиз генә ияләшә алмыйлар, ә кайберәүләре ияләшергә теләми, авырсынып, армиядән таю якларын эзләргә тотыналар. Дивизия җитәкчеләре һәм аның урынлы хезмәткәрләре - Нурынбаев, Зинченко кебек медиклары, корпус генераллары Колотий, Северов, Степанов, алмаш-тилмәш иярченнәре белән килеп, беркемгә дә тынгылык бирмиләр. Әйтерсең шөпшә өере ябырылып ябыша! Аларның полк эшләренә тыкшынулары "ярдәм итү" дип санала. "Кунаклар" килер алдыннан (бу хәбәрне өстән кемдер "тишә") үзебезнекеләр барыбызны да ефрейторларча күпкә алдап аякка бастырып, кирәген һәм кирәкмәгәнен эшләтеп, бертуктаусыз кыбырсытып каезларга тотыналар. Армиянең әнә шундый ягы да бар. Бәлки, мондый хәл армиягә генә хастыр. Ә инде түрәләр килеп төшкәч, бәләкәй генә ирек дигән нәрсә бөтенләй юкка чыга, җан тынычлыгы тәмам бетә. Хуҗалардан килмешәкләргә әвереләбез. Ашавыбыз ашау булмый, йокы дигән нәрсәне онытырга туры килә. Шундый ул хәрби хезмәт дигән нәмәстә! Дивизия табибы булып, казах подполковнигы Нурымбаев озак хезмәт итмәде итмәвен. Рәте юк иде. Җәһәннәмдә дигәндәй, Биробиджанда утыра торып, телефон аша идарә итәргә маташты үзе. Җитмәсә, белеме дә чамалы. Русча юньләп сөйләшергә дә өйрәнмәгән. Ул шылтыратканны тавышыннан, беренче сынык-җимерек сүзләреннән үк таный идек. Сөйләшүләре болай башлана:
"Алё, эте медпункта?" Мин яки Горновский: "Нет, это агитпункт!" - дибез дә, телефон трубкасын урынына куябыз һәм аның янына беркемне дә якын китермибез! Телефон шуннан соң берничә тапкыр ачулы зыңгылдап ала да тына... Шөкер, үз эшебезне Нурымбаевсыз да ничек башкарасын беләбез. Шулай итмәсәк, сөйләшүләренең очы-кырые булмый, сагыз күк ябышучан. Мин бирегә килгәнче, аның язма кәгазьләрен бераз иләсрәк Горновский бәдрәф кадагына элә торган иде. Абруең булмаса, сине кем тыңласын? Наугадов та дивизия табибын сөймәде. Бермәлне алар икесе дә Мәскәү башкаласына киңәшмәгә чакырылалар. Аэропортта аны күрүгә, Наугадов: "Син ник әле, Нурумбай, хәерче кебек, искереп-каешланып беткән шинелеңне кигәнсең, кая барганыңны белештермисең мәллә?" - дип тиргәп ташлаган. Шуннан соң, Нурымбаевның егерме биш еллык хезмәте тәмамлануга, ул "лаеклы" ялга озатыла. Ул яктан да безгә үрнәк була алмады. Әгәр дә инде кешеләр арасына кереп йөрисең яки алар белән идарә итәсең икән, һәр яктан үрнәк булырга тырышырга кирәктер. Наугадов үзе, эшкә ялкаурак булса да, пөхтә киенергә ярата иде. Бер килүендә Нурымбаев, итекләрен салып, аякларын суза, ни күзләребез белән күрик, аяк чолгавычлары урынына шәфкать туташларының кызыл хач сурәтле ак яулыклары чолганган! Тузга язылмаган әдәпсезлек дияргә генә кала. Бу җәйдә Мәскәүдән "үзе" үк - Советлар Союзы маршалы Крылов килде. Бөек түрә килер алдыннан полкның тәртипкә китерелмәгән, ялтыратылмаган җире калмады. Дивизия һәм корпустан күрсәтмәләр биреп, тикшереп кенә тордылар. Маршалга һәр гарнизон кунакханәләрендә аерым коттеджлар да бар. Бүлмәләр келәмнәр белән түшәлгән, суыткыч-телевизорлар, җилләткечсамавырлар һ. б. нәрсәләр белән җиһазланган. Кайберәүләрендә хәтта пианино да була. Махсус ак мунча ягыла. Машиналарны шәһәргә һәм совхозларга чаптырып, төрле нигъмәтләр китертәләр. Ашатып-эчертеп, көйләп, артыннан җыештырып йөрүче махсус хатын-кызлар беркетәләр. Мунчаны җиһазлап, эчемлекләр, куас, чәй һәм чабынырга каен себеркеләре хәстәрләп, ташларын кыздырып, хуш исләр аңкытып, яңа бүрек-бияләйләр әзерләп, ышанычлы старшина кизү тора. Главкомны хасиятләп мунчага кертү бер йолага әверелгән. Зәвыкларын бөтен гарнизоннарда белеп бетергәннәр диярлек. Белмәгәннәре шылтыратып сорашалар. Гадиләштереп әйткәндә, маршалны "кунак" итеп алу зур байлар туе мәшәкатьләренә охшый. Бөек түрәгә берәр нәрсә ошамаса, гаепле кешегә югарыга табан хезмәт юлы байтакка ябыла. Маршал киләсе юлларга сары ком сибелгән, тротуар кырыйлары, агач кәүсәләре билдән акланган, казармалар, шлагбаум-баганалар буялган була. Ә гаскәрләрнең сугышчан әзерлекләрен ияреп килгән таләпчән белгечләре җентекләп тикшерәләр. Кефирның һәм каймакның яңа әзерләнгәне, оливье салаты, украина борщы барча хасиятләрен күреп пешерелә. Шул ашның нәкъ тәлинкә уртасында калын итле, җелекле, тотып алырлык сөяге дә була! Кичен исә коры парлы мунча да көтеп тора. Истәлегендә мунча кергән җирен телгә алырга онытмый. Шиксез, мунча җене урысларның кайберәүләренә татарлардан күреп күчкән. Юньле татар мунчасыз йорт-каралтысын да кормаган бит. Маршалның сөйләгәннәре - тәртипсезлек, травматизм һәм фаҗига-катастрофалар, чөнки алар өчен хәрби министр алдында җавап тотарга туры килә.
Тәртипсезлекләр вә башбаштаклыклар турында министр приказлары үтә кырыс була. Гаеплеләргә нык эләгә. Менә көтелгән "кунакларның", дөресрәге, хуҗаларның кара лаклы машиналар колоннасы, буар елан күк сузылып, беренче дивизиянең казармалары арасында туктала. Маршалга өлкәннәрдән округ командующие генерал-полковник Крейзер, корпус командующие һәм дивизия командиры ияргән. Шактый каушаган командирыбыз Пупков, кызарынып-бүртенеп, главком каршына ашыгып барып, озын рапорт бирә. Маршал, дивизия манзарасына күзләрен төшереп алганнан соң, казармалар тирәсендә солдатлар өерен күреп ала. Тегеләр тайга уртасына фил кебек могҗиза карарга чыкканнар диярсең! Югыйсә аларга алдан ук: "Күзгә күренмәскә!" - дип боерылган. Маршал, кулын изәп: "Якынрак килегез!" - ди. Картаю нәтиҗәсендә, тавышы хатыннарныкыча нечкәрә төшкән. Солдатларның "картлары" якынлаша. Аларның "дембель" турында берәр яңа хәбәр ишетәселәре килә кебек. Ә маршал алардан һич көтелмәгәнне: "Ягез, әйтегез әле, атом-төш коралы турында нәрсә беләсез?" - дип сорамасынмы! Дуамалрак булып чыкты бугай. Бездә сүзне хәл-әхвәл сорашулардан башлыйлар иде. Солдат-сержантлар бер-берсенә тынсыз карашып алалар да кинәт, боерык алган кебек, берьюлы борылып, маршал яныннан штакетникларны һәм түтәлләрдәге чәчәкләрне кирза итекләре белән изә-сыта, казармалар артына сыпырталар! Көтелмәгән хәл! Маршал, үзенең уңайсыз хәлдә калуын сизеп, бигрәк Крейзер алдында: "Туктагыз, туктагыз, бүтән сорамыйм!" - дип кычкырса да, тегеләр инде кайсы кая качып күздән югала. Солдатларга дәресләрне алар укыталар ич. Төш вакыты җитеп бара иде. Мин ашханәгә, андагы хәлләрне тикшерергә юнәлдем. Биредә маршалны һәм кунакларны ашатырга планлаштырылган иде. Ашханә ялтыратылган. Өстәлләрдә ак эскәтерләр. Хәтта пыяла савытларга чәчәкләр дә куелган! Эшчеләрнең өсләрендә ап-ак курткалар, алъяпкычлар, башларында ак калфаклар. Татлы исләр аңкып тора. Маршалның яраткан борщы һәм ит ризыклары пешерелгән. Барысы да әзер. Офицерлар ашханәсе элек тә чиста була торган иде, ләкин бу юлы ул бигрәк бәйрәмчә күренә. Чыгып, командирга хәбәр иттем. Ул: "Иптәш Советлар Союзы маршалы, төшке ашка рәхим итүегезне үтенәм!" - диде. Маршал, кул сәгатенә карап: "Әйдәгез, алайса!" - дип, Светасына мөрәҗәгать итте. Ашханәдә кунакларны күптән көтеп торалар иде инде. "Провансаль" салаты, кефир, компот өстәлдә. Маршал, кулларын юып, түргә узып, үзенә билгеләнгән өстәл янына барып утырды. Шунда ук аңарга борщ китерделәр. Өстеннән пар бөркелеп торган өреле ашны главком теләр-теләмәс кенә кашыгы белән актарып алды да: "Юк, әйдәгез, икенче дивизияне дә карыйк!" - диде. Ашыйсы килсә дә, барыбыз да ераграк өстәл артларыннан куптык. Аның кәефе кырылган иде. Димәк, ашның нәрсәседер ошамады. Сыеграк булдымы, итле сөякнең юньлерәген, саллырагын салмаганнармы, шайтан белсен!.. Полковник порученецы командирның колагына нидер пышылдады. Командир шунда ук тыл начальнигы Бугорскийны икенче дивизиягә "юырттырды". Маршалның анда баруын кичекми хәбәр итеп шалтыраттылар.
Без килгәндә, анда барысы да тиешенчә хәстәрләп куелган иде инде. Дивизия хәлләрен күреп чыккач, маршал рәхәтләнеп ашады. Салаты да тәмле иде, ашның уртасында итле, җелекле сөяк тә нәкъ үрә баскан солдат күк калкып тора иде. Бу юлы шома гына үтте. Маршал да канәгать булып калды. Тикмәгә генә тәҗрибәле карт төлке генералиссимус Суворов: "Солдатның йөрәгенә юл ашказаны аша!" - димәгәндер. Ә маршалныкына бигрәк тә дип өстәр идем. Шуннан соң мәртәбәле кунаклар, белгечләрен калдырып, Хабаровскига кайтып киттеләр. Бераз тикшереп-иснәнеп йөргәннәреннән соң, "тревогаларын" көтәргә туры килә. Әлбәттә, мондый олы комиссия килсә, тынгылык бетә, башка вакытларны "тыныч" дип исәпләсәк тә. Төнлә тикшерүчеләр, тревога ясап, ракеталарны ангарларыннан чыгартып, җибәрү өстәлләренә шәм кебек бастыртып, аларны очырыр хәлгә җиткергәнче, сәгатьләренә карап күзәтеп тордылар. Һәр операция вакыты билгеләнгән бит. Соңга калырга һич ярамый. "Икеле" билгесе куелуы ихтимал. Андый бәхетсез очракта полк кабат өстәмә мәшәкатьле тикшерүләрдән котыла алмый, аннары командование теленнән озак төшми. Беренче дивизия ракеталарын, ул-бу булмаганда, "тәпиләренә" төнлә генә бастыралар иде, чөнки аларның очлы башлары сопкалар артыннан - Анастасьевкадан ук шомлы күренәләр. Ә яшерен коралны ятларга күрсәтергә ярамый. Аларның монда барлыгын бездән гайре беркем дә белергә тиеш түгел! Бу җаваплы мәсьәлә особист капитан Зуевны бигрәк борчый иде. Төрле яклап тикшерүләре бер атнага сузылды. Йокысыз йончып, аяксыз калып беттек. Полкның уен тикшерүләре тәмамланганнан соң, главком тагы килеп, офицерларны җыйдырып, нәтиҗә ясады һәм яңа бурычлар йөкләде. Тик шуның белән генә бу истәлекле вакыйга тәмамланмады әле. Главкомны якшәмбе көнендә корпус генераллары балык тотарга алып барырга җыенганнар икән. Җае чыкканда, ник күңел ачмаска? Үзләре дә: "Делу время - потехе час!" - диләр ич. Шундый "зур" эшләрдән соң күңел ачу турында онытырга ярамый! Мондый "мәгънәле" чаралар гадәткә кергән һәм алар бер армиягә генә хас түгел. Янәшәдә генә җырларга кергән, даны дәрья кебек киң һәм тирән, мул балыклы Амур салмак кына агып ята. Полкыбызда балык тотуның бөтен кагыйдәләрен яхшы белүче һәвәс балыкчы капитан Шальнов бар. Үтә җаваплы эшнең төп өлеше аңарга йөкләнә. Шундый "задание" алгач, ул бер старшина һәм ышанычлы солдат белән җомга киченнән үк хәрәкәттә була. Амурның билгеләнгән аулак култыгында - округның балык тоту һәм кошлар аулау биләмәсендә чатыр кора, казыклар кагып, такталар түшәп, өстәл һәм сәкеләр ясый, учак әзерли, балык ашын пешерергә чиләк асып куя. Амур култыгына җәтмә сала. Начпрод Сайков әрҗәсе белән әрмән коньягы һәм бүтән кирәкле ризыклар, савыт-саба китерә. Шальнов, солы ярмасыннан ботка пешертеп, суга ботка салып һәм ярма сибеп, балыкларны ияләштерә башлый. Таңнан ук учак кабызып, чиләк тутырып, балык шулпасы пешерергә тотыналар. Солдатны юл чатындагы агач башына, ак чүпрәк тоттырып, кунаклар килүен күзәтергә утырталар. Моны "махальщик" диләр. Бөек кунаклар килергә ашыкмый, пешкән балык шулпасы ялгыш түгелеп китә, яңасы пешерелергә салына. Амурдан бу култыкка округның катеры килеп туктый. Балыкны тегеләр катердан тотмакчылар икән. Ә Шальнов белән старшина тоткан балыклар суга батырылган ятьмә капчыгында тыпырчыналар гына! Менә бераздан солдат ак "флагын" болгый.
Озын өстәлгә ак эскәтерләр җәелгән, коньяклар һәм тустаган-савытлар куелган. Кара җиңел машиналар килеп туктый. Кунаклар, машиналарыннан чыгып, саф һавада иркен сулап киереләләр. Кайнап чыккан балык шулпасының татлы исе борыннарны кытыклый. Кунаклар, күтәренке күңел белән утырышып, берәрне җиффәрәләр һәм, өреле балык шулпасына яшел кыяклы суган салып, борычлап, арыш икмәге белән ябырылып ашап алалар. Маршал канәгать, галстугын салып, якасын төймәдән ычкындыра. Аннан аны балыкчылар катерга менгезәләр. Кармакларның берсен маршалга тоттыралар. Маршалның кармагына Шальнов, төкерә-төкерә, суалчан кадап куя һәм: "Иптәш маршал, ыргытыгыз!" - ди, йомшарган тавыш белән балага эндәшкән кебек, үзе авызын колакларына хәтле ера. Маршал ыргыта. Көтеп кенә торган күк, ияләштерелгән балык шунда ук чиертә башлый. Кызыл калкавыч җәһәт кенә су астына батып китә. "Капты, иптәш маршал, тартыгыз!" "Бөек балыкчы" тартып чыгара. Кармагында, кызыл канатларын тырпайтып, шактый зур балык тыпырчына. Маршал балаларча елмая: "Мелочь, а приятно!" Аннан бигрәк тирәдәгеләре куаныша. Аларны да аңларга мөмкин. Бөек түрәнең кәефе кырылса нишләрсең? Тотылган балыклар тагаракта чупырдашалар гына! Маршалның кулы кармакка тими дә. Тартып чыгара гына тора! Аның артында читтәрәк басып торган Крейзер, елмаеп, әкрен генә: "Ну инде балыкларны кабарга шулхәтле оста өйрәтеп күнектергәнсез икән!" - ди. Берзаман балык тотудан һәм әрсез черкиләрдән туеп, кабат коньяк һәм шифалы шулпа эчеп, "бөек балыкчылар" Хабаровскига кайтып китәләр. Бәйрәм тәмамлана. Хәер, коньякның шул чордагы арзанлыгына исең китәр. Әйтик, болгарлыларның өч йолдызлы "Плиски"ларының шешәсе нибары 4 сум да 75 тиен иде. Коньякны шул чакларда су урынына ук булмаса да, эте дә, бете дә эчте. Яраннары, ялагайланып, аларны: "Жизнелюблар!" - дип атыйлар иде. Маршал белән балык тотуның әлеге кызык вакыйгасы турында офицерларыбыз озак сөйләнделәр. "Аю өнендә" яшәүчеләргә җитә калды. Әлбәттә, телгә алынган балык тоту күңел ачу өчен генә оештырылмады. Аның тәэсире турыдан-туры хезмәтләренә дә кагылачагын командованиебез яхшы аңлады. Түрәләренә аулар оештырып, алар белән эчеп, балык тотып, преферанс уйнап, байтак кына өлкән офицерлар, үргә үрмәләп, генераллар булдылар. Генерал булыр өчен белем һәм булдыклылык кына җитми иде. Замана үзгәрә башлагач, нәкъ менә шулар, кызыл-көрәннәр белән берләшеп, үзләренең шәхси коммунизмнарын кире кайтарыр өчен җан тырмаштылар! Ауга, балык тотарга, кәрт сугарга күңелләре ятмаган, эчә алмаган шәхесләргә торгынлык заманында "үсәргә" үтә кыен иде. Тынгысыз "кунакларны" озаткач, медицина эшләрен көйләп, көндәлек җаена салгач, парлап үзебезнең "Фрунзенское" шифаханәсенә самолёт белән ялга киттек. Катлаулы сынау-тикшерүләрдән хәвеф-хәтәрсез котылып, җәй уртасында чебен-черкисез, мәрхәмәтле җылы Кырымда ял итү - үзе бер зур бәхет. Әле яшь чагыбыз, дөньяга чыгып йөрергә яратабыз. Шатлыгыбыз хәттин ашкан иде.
Гадәттәгечә, юлыбыз Мәскәү аша. Мәскәү дә әле дәрәҗәсен югалтмаган. "Мәркәз" дигәннәре илебезнең ул фәкыйрьлек диңгезендә бер тылсымлы муллык утравы иде. Анда тукталып, "Националь"да ашап-сыйланып, көн буе күзләребезне шарландырып йөргәннән соң, сәяхәтебезне дәвам иттек. Ак мәчеттә (Симферополь) күңел ачып, Горький урамындагы эвакоприёмникта кунып, таңнан шифаханә автобусына утырып, "Фрунзенское" бистәсенә юнәлдек. Шифаханәбез Аюдагның бу ягында, Партаницкая исемле үзәндә. Бик матур җир. Тирә-якта горур кыялар, наратлы таулар. Тау итәкләрендә йөзем бакчалары. Юл буйлап гаҗәп, очлы кипарислар яшел диварны тәшкил итеп торалар. Араларында, ком-ташлы җирне каплап, фил үләне, Испан дрогы, гөлҗимеш куаклары ямь биреп үсә. Аста зәп-зәңгәр Кара диңгез елмаеп ята. "Кара" дигән исемен кабул итәсе килми. Әнә бит, тын булмаса да, океанга да Тын исемен такканнар! Дөнья гаме онытылып, сулуларыбыз иркенәеп китте. Ярый әле дөньяда шундый җирләр бар! Берәр ул-бу булып, телеграмма белән эшкә кире чакырмасалар, ә андый хәлләр булгалый, биредә егерме дүрт тәүлек коенып-кызынып, кинәнеп ял итәсе. Шифаханәдә ачык йөз белән каршыладылар. Икебезгә дүртенче бинаның икенче катында бик уңайлы аерым бүлмә бирделәр. Тәрәзәләре дә балконда тансык диңгезгә карап тора. Бина һәм бүлмәләр заманча җиһазланганнар. Һавасы саф, хуш исле. Бакча уртасында утырабыз ич. Тамак турында кайгыртасы түгел. Ничек куанмаска? "Дөнья тар!" - диләр. Дөрес, ахры. Пляжда беренче көнне үк үзем белән академиядә укыган курсташларымны - Стародумовны, Мадяновны, Поварницынны, Паранинны, хатыннары белән Завгороднийны, Величконы очраттык. Мадянов улын да алып килгән. Соңрак Кобзев, Криковцов, Александров та килделәр. Вакыт узганнан соң бу очрашуларыбыз бик күңелле булды. Көн дә шул чуерташлы чиста пляжда гәпләшеп яттык. Шифаханәбезнең зурайтыла барган чагы. Элек монда Фрунзе исемендәге команда академиясенең җитәкчеләре һәм мөгаллимнәре өчен өч катлы бер генә бинада ял йортлары булган. Аннары маршал Жуков һәм маршал Баграмян өчен махсус мәһабәт аерым коттеджлар салынган. Алар паркның нәкъ уртасында, төрле сирәк агачлар күләгәсенә ышыкланганнар. Карап торырга гаҗәеп картина... Тора-бара офицерларның балалары өчен дә өч коттедж һәм ата-аналарына биш катлы җәйге "фестиваль" биналары салынды. Яңа биналар салынуга, шифаханә тулы шәһәрчеккә әверелде. Хезмәткәрләренә дә аерым йортлар төзеделәр. Шулай "Фрунзенское" танымаслык булып китте. Аюдагның нәкъ итәгенә терәп, хәрби министрларга (Гречкога һәм аның кунакларына) өч вилла, кинозал, ашханә һәм причал кордылар. Ә берничә елдан соң югарырак хәрбиләрнең "Кырым" исемле үзәк шифаханәсенең күп катлы биналары салынды. Башта аны Варшава солыхына кул куеп кергән илләрнең хәрбиләре, дөресрәге, аларның командованиеләре өчен атап салалар - артык иганә хисабына. Ләкин тегеләргә шифаханә аулак җирдә булганга күрә ошамаган. Урынын, безнекеләргә ышанып, алдан карамаганнар, ахры. Акча түләргә чират җиткәч, аны кабул итмәгәннәр. Бар, казино, мәдәният учаклары булмауларын сәбәп итеп баш тартканнар. Шуннан соң "Кырым" үзебезгә генә кала. Совет офицерлары моңарга куандылар гына. Безнекеләр "бар"ларсыз да "яртыны сатарга" урын табалар ич! Үзәк шифаханә башта генералларны вә полковникларны гына кабул итә иде. "Кырым" яныннан Аюдагка һәм Артекка җәяүле юл сузылган. Шунда була торып, ничек инде бала чактан ук колакка кергән Аюдаг тавына менмәскә һәм данлы Артекны барып күрмәскә? Әлбәттә, мендек. Тауга сукмаклар күп. Без тауга башта кедр һәм Һималай наратлары биләмәсе аша, аннары барбарис, дүләнә, гөлҗимеш куаклары араларыннан бормалы текә сукмак белән озак вә шактый чиләнеп мендек. Аның каравы Аюның муеныннан нинди иркен, мәгърур манзара ачыла! Ерак офыкта, бер булып, зәңгәр диңгез вә зәңгәр күк тоташа. Офык сызыгы аерылмый да диярлек. Аста тынгысыз акчарлаклар ак тасма булып, ак теплоходлар артларыннан икмәк теләнеп, чыркылдашып очып баралар. Сәяхәтчеләр аларга ипи чеметемнәрен ыргыта, ә ул чеметемнәр суга төшкәнче үк акчарлаклар томшыгына эләгә. Менә, ичмасам, нинди карап туйгысыз гүзәл иркенлек!
Артекка юл Аюның "койрык" астыннан үтә. Бу бичара тауны ничәмә-ничә буын таптаган! Сукмакларсыз урыны юк сыман. Өстендә шактый калын урман. Юлның ике ягында да гөлҗимешләр котырып үскән. Бигрәк әрсез үсемлек икән! Эре җимешләрен халык потлап җыя. Артекта булган балалар, һичшиксез, бәхетледер. Наҗиягә дә, башлангыч мәктәптә укыганда, андый бәхет эләккән булган, ләкин ни кызганыч, әти-әни аны җибәрә алмаганнар... Без булган көнне Артектан Аюдаг башына, дөресрәге, сыртына хәтле пионерларның сафлары сузылган иде. Һәр төркемне шул тауга менгезеп күрсәтәләр икән. Тау астындагы хәрби министрның дачалары безнең шифаханә начальнигы полковник Перотинның карамагына керәләр иде. Министрның рөхсәте булмаса, ул бер түрәне дә дачасына урнаштыра алмый! "Армия хуҗасы" гаиләсе белән анда ял итмәгәндә, аның кунаклары - демократик илләрнең хәрби министрлары чиратлап ял итәләр. Без анда булганда, дача бинасының берсендә ГДР хәрби министры Гейнц Гофман гаиләсе белән тора иде. Бүтән елларда башкаларын да күргәләдек. Хәтта Шри Ланка (Цейлон) министрын да. Беркөнне төштән соң бакчада хозурланып йөргәндә, хатыны белән Наугадовны очраттык. Мин аны ерактан күреп дәшә башлагач: "Без монда, тиеш булмаса да, Барышев аркылы килдек!" - ди. Үзе хәзер РВда хезмәт итмәгәч, биредә таныш-белешләренең күзләренә чалынмаска тырыша икән. Югыйсә "Ник юлламаларны читкә таратасың?" дип, Барышевка эләгүе бар. Икенче сүзе "Әйдә, Яшканы ашатабыз!" дигәне булды. "Яшка" ул - фонтан күлдәвегендә карпларның иң зурысы. Яшка икмәк валчыкларын йота башлагач, Наугадов балаларча елмаеп, кинәнеп китте. Аңарга чыннан да балык җене кагылган, ахрысы. Хәер, Мәрзиям балыкларны ашатырга да, ашарга да ярата. Урысларның бер әйтемендә "Иң яхшы балык - колбаса ул!" диелә. Күрәсең, шәп балык күрмәгәннәр авызыннан төшкән әйтем. Наугадовтан: "Хәрби кафедрада хезмәт ничегрәк бара соң?" - дип сорагач: "Яшь шәкертләргә аяк чолгавычларын чорнарга өйрәтәм!" - дип, шаяртып җавап бирде. Ярый, аларны да урый белергә кирәк. Ул гомерендә дә хезмәттә янып-көеп эшләмәгән. Әле дә бәхете бар икән. Кайберәүләргә бәхет гомере буе елмая... Шифаханәдән үзебезнең саргая башлаган якларга кайткач, октябрь аенда ул миңа Хабаровскидан шылтыратты. Белеп, махсус килгән. Кызыл балыкларның уылдык чәчкән чаклары. Амур култыклары кета һәм горбуша өереннән чупыр-чупыр кайнап тора. Судан сикереп чыга-чыга, бер-берсенә ышкыла-ышкыла, үргә таба бердәм булып, эре балыклар агымга каршы яңа җан орлыкларын чәчәргә һәм үзләренең арып хәлсезләнгән җаннарын бирергә ашыгып йөзәләр... Борынгыдан килгән нәселләрен дәвам итү галәмәте... Искитәрлек күренеш. Мондый әкәмәт бер атнага сузыла. Элекке начальнигым: "Кызыл балык уылдыгын юнәтә алмассыңмы?" - дип үтенә. Ул балык уылдыгын үзебезгә дә табуы кыенлаша башлады. Һәр юлда, һәр сукмакта милиция һәм ГАИ постлары кизү торалар. Браконьерларны һәм уылдык сөючеләрне сагалыйлар. Узган бер кешене, машиналарны тентиләр. Талаганнары үзләренә инде. Алай да, күршеләрдән юнәтеп, өч литрлы пыяла савыт белән илтеп бирдем. Ерактан килгән бит, профессорына да өлеш чыгарырга кирәктер... Әле шуңарга да куанды. Монда кагыласы башка танышлары да бардыр. Бу якларда миннән озаграк хезмәт иткән кеше ич. Бер елдан соң ул лаеклы ялга чыккан дип ишеттем. Шул фатир алыр өчен күчергәннәр дә инде Ауропага. Ә без әле һаман монда. Кырымнан кайткач, урманга вак кына кыргый йөзем, гөмбәләр җыярга йөргәләдек. Әле дымлы иде, урыслар әйтмешли, чын "алтын" көз! Ак гөмбәләрне дә тапкаладык. Гөмбә җыярга һәм төрле гөмбә ашларын икебез дә яратабыз. Хасиятләрен китереп, менә дигән ашамлыклар хәстәрләргә була! Кыргый йөзем җимеше бездән арырак - бай Уссури тайгасында бик мул үсә, диләр. Урманда могҗизалар күп. Шулай бер чыгуыбызда бурсыклар гаиләсен очраттык. Шыпырт кына, бер үсемлекне дә кымшатмый күздән югалдылар. Без генә ул шатыр-шотыр йөрибез. Биредә вак бөке имәнчекләре дә үсә, ә мин шешә бөкеләрен нидән ясаганнарын белми идем. Баксаң, менә шундый имән кайрыларыннан икән... Алар да данлы Уссури тайгасында, Кытай-Япониядә җәелеп үсәләр икән. Урманда күңелле булса да, озынборыннар да шактый таладылар. Аларның гомерләре монда озын. Кар яуганчы очалар диярлек. Диметилфталат та канечкечләрне артык куркытмый. Еш сөртенергә туры килә. Күңел бу яклардан гарык булып кайта башлады. Җәһәннәм тишегендә дөнья күрү, ирекле кешеләр арасына чыгып йөрү шактый кыен.
Биредәге бертөрле тормыш шактый туйдырды. Миннән арырак хезмәт иткән бер генә курсташым да юк. Тик бары бер Олейник кына Чукоткада хезмәт итте. Анысы бер елдан соң укырга китте. Эш өчен генә яшәргә димәгәндер ич! Гомер узып бара, яхшырак җирдә яшисе килә. Һәр кеше дә шуңа омтыладыр. Инде бу яктан ычкынырга җаен табарга кирәк, дим. Архиповка мөрәҗәгать итәм. Ул хатымны, гадәтләренә кергәнчә, Барышевка кире җибәрә. Таныш хәл. Анысы көлә: "Тилекәем, менә Уссурийск янындагы лазаретның җитәкчесе бул!" - ди. Тагы да арырак! "Ә Коноваловны кая куйдыгыз?" - "Аны Ледянаяга госпиталь начальнигы итеп куям!" - ди. "Рәхмәт, майор мәртәбәсен мин үз урынымда да ансат кына ала алам ич. Мине берәр курска укырга җибәрегез!" - дим. Таләбем кире кагылмаслык итеп әйтелгәч, Барышев: "Ярар, разнарядка килсә, хәбәр итәрмен!" - диде. Вәгъдә - иман дигәннәр, көтәргә туры килә. Дөнья әкрен булса да үзгәрә бара. Каланың Серышев урамы очы Амур янындагы иңкүрәк җиргә терәлгән урында яңа командующий генерал Пеньковский стройбатлар көче белән зур стадион төзетте. Командующийлар обком-крайком әгъзалары итеп сайланалар, берничә депутат мандатына ия булалар. Крайком сәркатибе Шитиков: "Стадион кирәк!" - дигәч, теге алынырга мәҗбүр була.
Әнә шул стадион бинасында шау-гөр килеп, японнарның товарлар күргәзмәсе узды. Без дә халыктан калышмый, Мәрзия белән карарга бардык. Чит ил дөньясының бер почмагын күрү кызык истәлек булып калды. Япониягә чыга алмагач, ул үзе безгә килде! Хабаровскига барсак, күңел бераз ачыла иде. Анда гарнизон поликлиникасына яки госпитальгә минем күк йомыш белән килгән курсташларым Олейник, Гончарук, Рассохин һ. б. белән очрашкалый идек. Алар тирә-юнь авиачастьларенда хезмәт итәләр. Миннән әллә ни алга узмаганнар... "51 нче" гарнизонда офицерлар белән мөнәсәбәтләрем начар түгел иде. Штаб начальнигының булышчысы майор Новиков минем белән аеруча якынлашып китте. Бик үҗәт, астыртын һәм үткен ир. Тыштан карап торганда, үзе юаш кына күренә. Читтән торып, Хабаровскиның тимер юл инженерлар институтында укый, ә наданрак начальнигы Савин моңа каршы килеп комачаулый. Укуының сәбәбен аңлыйм, чөнки РВда полк командирларын "инженер" исемен алганнар арасыннан гына сайлыйлар. Алар шуңа күрә "инженер-подполковник", "инженер-полковник" дип аталалар да. Моның да, Савиннан котылып, командир буласы килә. Атасы үз вакытында генерал булган һәм ни сәбәптәндер генерал дәрәҗәсеннән кире төшерелгән. Була торган хәл. Улы да шундыйрак хәлгә юлыккан булган. Ул элек атаклы Кантинер дивизиясендә хезмәт иткән. Бәйрәм парадларына катнашкан кеше. Шулай, бер чираттагы парадта Кызыл мәйданга танк сафлары үкереп кереп барганда, моның танк көпчәкләре арасыннан ут чыга. Сафтан аны шунда ук, борып, тыкрыкка чыгаралар! Бушаган урынга арттагысы баса, ә соңгы сафның бушаган урынын тыкрыктагы запас танк ала. Бернәрсә дә булмагандай, дәһшәтле парад тантанасын дәвам итәләр. Моны читтән һәм телевизорлардан карап торучылар күрми-сизми дә кала. Ләкин Новиков үзе бу "кечкенә" вакыйганың нәтиҗәсен бик тиз һәм бик нык сизә, чөнки капиталистик илләргә СССРның көч-куәтен күрсәткән чакта ил йөзен чит ил "кунаклары" алдында кызарта язган! Нинди җавапсызлык! Аны берничә көннән соң хезмәт итәргә ДальВОның Камчаткасына сөрәләр. Шундый җаваплы парад алдыннан танкын механиктан юньләп тикшертмәгән, ә тегесе исә майлы чүпрәген көпчәкләрнең бер җирендә, онытыпмы яки командирыннан үч алыпмы, махсус калдырган. Командирларның этлекләренә каршы солдатлар да этләшә беләләр. Менә шул чүпрәк инде кызып яна башлаган да. Нибары чүпрәк кенә, ә кешенең язмышын хәл итә! Алдан карарга кирәк булган шул. Армия кыскартыла башлагач, ул безнең полкка эләккән. Тупасрак Савин аны күралмый, һәрчакта "Ялкау" дип кысрыклый. Ләкин моңа гына чыныккан Новиков, акыллырак һәм хәйләкәррәк буларак бирешми, үч тота. Савинны элекке комдив генерал Северов та өнәп бетермәгән. Юантык, табак битле Савинга Северов әйтә икән: "Савин, бер күзеңне чукысалар, син нәкъ Кутузов буласың!" - дип. Җитдиләнү кыяфәтен күреп әйткәндер инде. Ишле гаиләле Савин, подполковник булгач, биредән олырак, уңайлырак хезмәт урынын эзләмәкче була. Шул максат белән, эшен Новиковка калдырып, Мәскәүгә - бөек авылдашы маршал Крылов янына оча. Ләкин аның тарафыннан байтак интеккән Новиков оста файдаланып үчен ала. Ул шунда ук главкомның кабул итү бүлмәсендә утыручы порученецына Хабаровскидан имзасыз телеграмма суга. Савинның булган кыланышларын бәйнә-бәйнә итеп: "Хәзер исә ул кизү торган полкын, үзе баш була торып, ташлап, сезгә югары урын сорарга фәлән рейс белән очып китте!" - дип яза. Новиков шул хакта миңа үз итеп, көлемсерәп сөйләде. "Егерме биш сумокины" яхшы кеше өчен кызганмадым инде!" - диде. Ни әйтсәң дә, бу күркәм гамәл түгел инде. Әлбәттә, телеграмма Мәскәүгә Савиннан алданрак барып җитә. Почта әле әйбәт эшли иде. Шуннан соң ни була? Савин Перхушковога исән-сау гына килеп җитә, КППдан порученецка пропуск сорап шылтырата. Тегесе: "Көтегез!" - ди. Бераздан машина белән килеп: "Сез нигә җаваплы хезмәт урыныгызны башбаштакланып ташлап, эш вакытында, чакырылмаганда, монда хәтле килеп, комачаулап йөрисез? Кем рөхсәт итте! Менә предписание, фәлән рейс белән, вакытны әрәм итмичә, хәзер үк кире кайтып китегез!" - ди дә аптырап калган Савинны КППда калдырып китә. Суга төшеп манчылган кеше сыман, "51 нче"гә кайтып керә ул.
Кем эше икәнен сизгәндер сизүен, ләкин нишли алсын? Сер бирми. Һәркем шулай, үзлегеннән чыгып, хезмәтен ташлап йөри башласа, нәрсә булыр? Ә главком белән алар чыннан да авылдашлар икән. Йортлары урам аша гына булган. Ләкин яшьтиләр түгел шул. Маршал моны бөтенләй хәтерләмидер дә әле. Главкомга ничек тә үзенең авылында кем малае икәнен исенә төшерсә, бәлки, эше уңган да булыр иде. Ә хәзер менә "иске тагарак" янына хурлыкка төшеп, нәтиҗәсез кайтты. Хезмәттәшләрең белән үзеңне тота белү кирәк шул. Бу вакыйгага карамастан, Савин берничә айдан соң РВдан Урал хәрби округ штабына (Свердловскига) тәки күчә! Главкомга хат язды бугай. Ә Новиков аның урынын биләде. Без аннан киткәннән соң, ул да, Ледянойга күчеп, полк командиры булган. Күрәсең, инженер дипломының файдасы тигән. Эшендә уңышка ирешсә дә, бәхетсез була. Бердәнбер иркәләп кенә үстергән усал вә холыксыз үсмер малае ниндидер җинаять өчен яшьләр колониясенә утыртыла. Новиков, бозык генерал малае буларак, үзе дә "кручёный" иде. Алма алмагачыннан ерак тәгәрәмәс. Имин генә гаиләдә рәхәтләнеп укып кеше буласы урынга, тиктомалдан дигәндәй азып, улы тайгак юлга бассын әле! Өйләрендә бөтен нәрсәләр, рояльгә хәтле бар иде. Атасы да уйный белә. Кинәнеп өйрәнәсе дә бит. Мин белгән чакта ук үз ишләре белән мәчеләрне тотып үтереп йөри иде. Әстәгъфирулла! Атасын да, чирле анасын да тыңламаучан иде. Тормыш шундый ул. Бер өлкәдә укып тапсаң, икенчесендә югалтуың ихтимал. Без Мәрзия белән мондый күңелсез хәбәрне ишетеп көендек кенә, чөнки безгә аларның бер усаллыклары да тимәде. Икесе дә бик ихтирамлы булдылар. Һәрхәлдә, кеше бәласенә куанганыбызны хәтерләмим. Ярамый ул! Новиковларны соңрак "Фрунзенское" шифаханәсендә очраткан идек, шуннан соң эзләрен югалттык. Запаска чыгып, Судаг каласында яши башлагач, 1986 елда ВВС шифаханәсендә полковник Савинны очраттым. Ул да, запаска чыгып, Майкопта яши икән. Менә шулай, һәркемнең үз язмышы. Бераз мавыгып, читкә тайпылганмын. Бер солдатыбыз талпан энцефалиты белән чирләп киткәч, тирә-юньгә "АН-2"не яллап, ДДТ - дусын капчыклап һавадан сиптерергә мәҗбүр булдык, чөнки бу гамәл башка җирләрдә дә дәвам ителә иде. Ләкин мондый гамәлдән бик тиз баш тарттык. Мохиткә зыяны зур, кош-кортлар кырыла, җәнлекләр чирли, ә талпанга берни дә булмый, ахры. Яфрак асларында, агач кайрылары ярыкларында исәнимин кала бирәләр. Талпаннарны академик Павловский ысулы белән җыеп, округ СЭСында тикшерттем. Бик сирәкләрендә энцефалит вирусын таптылар.
Шуннан соң без бүтән гамәлгә күчтек. Вирусология институтыннан җибәрелгән вакциналар белән солдатларга вакцинация үткәрдек. Аннары, вакыт җиткәч, СЭС подполковнигы Абушкевич белән иммунитетларын тикшереп, гыйльми мәкалә язып, Хабаровск мединститутының конференциясендә чыгыш ясадык. Соңрак, тайганы ДДТ белән пычратулар башка җирләрдә дә туктатылды. Нанайлар, крайкомга барып: "ДДТ белән чебен-черкиләрне кырып, күл-елга балыкларын азыксыз калдырасыз, чөнки чебен-черкиләрнең личинкалары суда үрчеп үсә, ә балык бетсә - без дә ачлыктан үләчәкбез! Талпаннарга карап, без монда гомер итеп, бернинди энцефалит белән дә чирләгәнебез юк әле!" - дип, шикаять язганнар. Дөрес иткәннәр, җирле халык тормышына килмешәкләр, белештерми тыкшынып, мохиткә дә, халыкка да төзәтелмәслек зыян гына китерәләр! Урысның мәкален искә алырга кирәк булгандыр. "В чужой монастырь со своим уставом не лезут!.." Декабрь аенда токсикология-радиология курсына укырга разнарядка килде. Барышев сүзендә торды! Сүз тотмаучыларны үтә сөймим. Димәк, ерак юлга - Копьярга, 42 нче РВ курсына җыенырга кирәк. Яңа елны командованиебез белән яхшы гына уздырганнан соң, самолётка утырып, Чиләбегә очып киттем. Өйдәгеләр исән-имин иде. Шуннан соң туп-туры Волгоградка юнәлдем. Анда җепшек, йомшак кыш иде. Шәһәрне тасвирлыйсы түгел. Аның нинди икәнен үзендә булмаган кеше дә кинотелевидение аша яхшы беләдер. Еш күрсәтәләр. Самолёт араларны кыскартса, телевидение исә дөньяны киңәйтте. Волгоградта ике нәрсә күңелдә зур тәэсир калдырды: Мамай тавындагы мемориаль һәйкәлләре, шәһитләрнең каберләре һәм Идел порты. Күпме татар баш салган! Биредә кайбер хәрабәләрне һәйкәл итеп саклыйлар икән. Әйтик, түбә-тәрәзәләрсез тегермән диварларына һәм "Павлов порты" сугыш хәрабәләренә исем китмәде. Ничек инде куәтле сугыш узган җирдә хәрабәләр булмасын ди! Кемне җимерекләр белән шаккатырмакчы булалар? Тапканнар һәйкәл! Аларны күптән сүтәргә йә төзәтергә кирәк иде. Иске-москылар һәм җимерекләр белән болай да бөтен илебез тулган. Поезд белән юлымны Копьярга дәвам итәм. Ара җитмеш чакрым. Бу якка икенче мәртәбә килүем. Нугай татарларының тарихи биләмәләре. Ә кем белә аларны? Үзләре кайларда, гомумән, бар микән алар? Беркемгә дә мәгълүм булмаган Копьяр тирәләре яңа чорда телдән төшмиләр. Монда Королёв иптәшләре белән алманнарның трофей "ФАУ" ракеталарын өйрәнеп очырганнар, беренче җир иярчене моннан Галәмгә ашкан, байтак кына яңа ракеталарны сынаганнар, һәм андый эшләр әле дә дәвам итә. Монда искерә төшкән, билгеләнгән гарантия вакытлары узып барган ракеталарны төрле частьлардан килеп очыралар. Бу аларның практикалары, тәҗрибә туплаулары. Хәтәр "күчтәнәчләре" Арал диңгезе артына китә. Мондый җитди эшләрне "учёные пуски" дип атыйлар. Билгеле, моңарга Арал артында яшәүчеләр куанмыйлардыр, ләкин алардан кем сорап торсын? Бу бит советлар, совпартократлар дәүләте - Мәскәүдә утыручылар хәл итә... Копьярда берничә хәрби НИИлары һәм медицина курсы эшли. Халык бетеп тормый. Миңа да биредә биш ай укыйсы - үзенә күрә бер гомерне шушы ябык шәһәрдә уздырасы. Нигә ул хәтлегә суздылар икән? Өч ай да җиткән булыр иде. Хәрбиләр шәһәре һәм байтак махсус полигоннар белән Хезмәт каһарманы, Дәүләт премиясе иясе, генерал-полковник Вознюк идарә итүе турында әйткән идем инде. Ул АКШның мәшһүр генералы Гровс кебек. Мондагы яшерен төзелешләрнең башлануыннан алып, бар яшәешендә баш булып тора. Тере килеш риваятькә әверелгән кеше. Аны бөтен ил ракеталары беләдер, мөгаен, һәм алар гына түгел... Бермәлне шәһәр станциясе яныннан тиз узып бара торган поезддан АКШның хәрби атташесы, махсус байрак ыргытып, аны туган көне белән котлый!
Әйтергә кирәк, пассажир поездлары монда тукталмыйлар. Волгоград белән Копьяр арасында полигонның үз пассажир поезды йөри. Менә шундый инде ул ике инфарктка да бирешмичә урынында утыра торган полигон начальнигы. Баксаң, халкыбыз белмәгәнне "империалистлар" күреп-белеп торалар икән! Ә без сер саклаган булабыз тагын. Хәйран калып үләрсең! Академия штатында һәм команда факультетында полковникларның саны бихисап иде. Барча укучыларның саны ун меңгә җитә, диләр иде. Уку биналарында һәм клиникаларның урамтыкрыкларында алар төркем-төркем булып йөриләр. Шуңа күрә шаярып әйтә идек: "Кая таяк ташласаң да, полковникларның башына тидерүең ихтимал!" - дип. Шуның шикелле, кая гына бармыйм, һәр җирдә таныш-белешләремне, курсташларымны очратам! Моңа үземнең дә исем китә. Менә Копьярда да үзем белән укыган Рябцевны һәм Прилукида бераз бергә хезмәт иткән Мялоны очраттым. Алар полигонның частьларында хезмәт итәләр икән. Укырга килгәнемнән көнләпме, артык сөйләшәселәре килмәде. Югыйсә Рябцевка файдам тигәне бар иде. Бездә халык шундый инде. Үзләреннән узыбрак киткәннәрне күрә алмыйлар. Тәрбияләре шундый. Булмагае, үземнең дә әллә ни уртаклашыр сүзем юк. Иптәшлеккә үзем белән Хабаровскидан килгән майор Аулов бар. Ул чукынган татар калдыкларыннан. Чип-чи урыс булып йөри. Татар нәселеннән булганын белми дә, ахры. Менә бит кайларга китеп беткән һәм кемнәрне үрчеткән элек ишле булган татар халкы. Ул Наугадовның булдыксыз, бик сай белемле ярдәмчесе иде. Яңа килгән кызурак Барышевка андый "булышчы" бер дә ошамый. Котылу максатын эзләп, Ауловны укырга озата. "Менә теләсәң нинди курсны сайла да кит!" - ди. Уртак эшебез булмаганда, болай аралашып, сөйләшеп йөрергә бер дә ярамаслык түгел үзе. Холкы йомшак, юаш. Ул да токсиколог-радиологка укый. Фән мәгълүматларын зур кыенлык белән үзләштерә. Аңына белем һич керми. Әлбәттә, минем анда эшем юк. Үзе эшлисе бит. Безне - дистәдән артык курсантларны бер зур бүлмәгә урнаштырдылар. Тагы казарма дигән сүз! "Невропатологларны", "хирургларны" һәм эчке чирләр белгечлегенә укучыларны икенче бүлмәгә керттеләр. Биш ай эчендә икенче бинага, аннан өченчесенә урын-җирләрне, ятакларны, барча җиһазларны һәм уку әсбапларын ташып, күченергә туры килде. Гарык булдык. Уку базаларыбыз:
госпиталь, СЭО, полигон һәм ракета шахталары. Вакыты-вакыты белән Мәскәүдән баш белгечләребез килеп укытып китәләр. Академияне тәмамлаучылардан монда мин генә. Калганнары - төрле институтлар тәмамлаучылар. ЗабВО - Кавказ, Үзбәкстан, Украинадан килгәннәр. Төркемебездә унбиш кеше. "Х" хәрефенә без дүртәү: мин, үзбәк Хәкимов, осетин Харанов, хохол Хрущёв. Хрущёв Павлоград уку үзәгеннән. Аның урынын ахырда Стародумов били. Харанов мөселман, бирегә укырга икенче килүе, әле өлкән лейтенант. Гехт гаиләсенә кереп, күргәнишеткәнен безгә сөйли. Хәкимов, хатыныннан ычкынгач, эчеп, азып-тузып йөри. Полигонда ракеталарны җибәргәндә кизү торырга да туры килә. Ул-бу булмасын дип, госпитальдә урыннар әзерләп торалар. Авызлары пешеп акылга утырганнары бардыр. Кайчакларда кизү байтакка сузыла, чөнки Арал арты далаларында сарык көтүләре уртлап йөргән мәлләр була. Аларны кугач кына, рация аша НПдан "Мөмкин!" дигән хәбәр алгач кына, ракетаны очыртып җибәрәләр. Һава зарарлануын пробалар алып тикшерәбез. Госпитальнең махсус бүлегендә авыруларны карыйбыз. СЭОда төрле тәҗрибәләр үткәрәбез. Ихластан укыган кешегә эш күп. Курс җитәкчесе - яһүд подполковник Анатолий Альхонтович Гехт. Аңа, академияне бетереп, фән кандидатлыгын яклый алмагач: "Менә "Мәскәү-400"дә медкурсны җитәкләрсең!" - дигәннәр. Яһүдләр, "Мәскәү" һәм "Ленинград" дигәндә, үләргә җитешәләр. Ул "Мәскәү" сүзен ишетүгә бик риза була. Ләкин "Мәскәү-400" ил мәркәзеннән бик ерак шул - эссе, тузанлы, әремле Әстерхан далаларында булып чыга! Яһүднең дә алданган чагы була икән! Әзмени ул илебездә "Мәскәү-400", "Арзамас-16", "Чиләбе-65", "Свободный-18—20", "Красноярск-26", "Красноярск-66", "Томск-7" һәм башкалар! Гехтның хатыны украин милләтеннән. Агартылган чәченә кызыккандыр инде. Үзенең яһүдләргә хас булмаган гадәте бар - салырга ярата. Укучылары белән дә сыйланырга тартынып тормый! Үзен тыныч һәм дустанә тота. Аулов миңа аеруча игътибарлы. Миңа шунысы мәгълүм, Гехтларның бер гаиләсе, үз заманында В. Маяковский тирәсендә чуалып, ике яклы пычак булып йөргәннәр. Әлбәттә, бусының бу эшкә һич кагылышы юк. Аулов белән гел китапларны "сөзеп" утырабыз. Туры килгәндә укырга кирәк аны! Уку, лаборатория эшләре, казарма тормышы шактый ялыктыра. Вакыт бигрәк әкрен, ташбакадай өстерәлә. Җитмәгәндә генә ул тиз уза. Шуңа аны "чагыштырмача" диләр дә инде. Якын тирәдәгеләр, рөхсәт алып, гаиләләре янына кайтып килгәлиләр. Ә безнең юлыбыз бик озын, тиз генә әйләнеп килерлек түгел. Кыш буе пычрак аяк астын чупырдатып йөрибез. Яуган кар озак ятмый, эри бара. Еш кына шәһәрне куе томан баса. Яшьләр хатын-кызлар тулай торакларына һәм мәдәният сараена бию кичәләренә йөриләр. Мине боларның берсе дә кызыктырмый. Биредә дүрт катлы ике хатын-кызлар тулай торагы бар. Аларны үзара ДПШ үрнәгендә (дивизионная порт-школа), тәртип саклап, еш кына патрульләр кереп тикшерә. Аларга эләкмәс өчен, солдат, офицерлар тәрәзәләрдән дә сикереп тайгалыйлар. Кайбер бәхетсезләре аяк-кулларын да сындыргалый. Тайгак юлда йөрсәң, шулай була ул. Миңа мондагы сулары килешмәде. Эчем көйсезләнеп, ике атна чамасы госпитальдә ятып чыктым.
СССР ашханәләрендә тукланып яшәргә Ходай күрсәтмәсен! Май аенда Новиковтан тәбрикләү телеграммасы килде. Главком боерыгы белән миңа "майор" мәртәбәсе бирелгән. "Майор" латинчадан күчергәндә "зур" дигәнне аңлата. Шулай өлкән офицерлар төркеменә кердем дигән сүз. Сөенчене алгач, майор погоннарын тагып, Аулов һәм Гехт белән ресторанда "юып", бераз "төшереп" алдык. Борынгыдан килгән армия йоласы... Укуыбыз тәмамланып бара. Хәзер безне - булачак белгечләрне югарыдан тәкъдим ителгән эш урыннарыбыз кызыксындыра башлады, һәркайсыбыз яхшырак урынга өмет итә. Язмышым, ашыйсы ризыгым тагы кай җиргә илтер икән? Укуымны тәмамлаганнан соң, чираттагы ялымны беррәттән алырга булдым. Бары шефтан үземә һәм Мәрзиягә "Фрунзенское" шифаханәсенә хат аша парлы юллама сорап алдым. Юлламаларга биредәге полигон начмеды полковник Климовка диагнозлар һәм мөһерләр куйдыртып, Мәрзиянекен үзенә җибәрдем. Новиковтан минем ял язуымны һәм билет алып, ул Ак Мәчеткә киләчәк. Ак Мәчетнең хәрбиләр эвакоприёмнигында унберенче июньдә очрашырга сүз куештык. Менә тагы шулай бер бик мөһим эш башкарылды. Җепшек кыш һәм яз буе укыганнан соң, ял итми, токсиколог-радиолог вазифаларын яңа урында уңышлы башкарып булмас. Укучы балаларга һәм хәтта атларга да ял бирәләр бит! Тиздән һава ут өстендәге таба кебек кыза башлады. Бирегә яз иртә килә һәм тиз генә җәйгә әверелә икән. Тирә-юнь мохите яшәрде. Монда һәр үсемлек, әче әремнән һәм кыр мәгеннән гайре, су сиптерелеп кенә үстерелә. Яшьләр аулаграк җирләргә кызынырга чыккалыйлар. Якшәмбе көннәрендә Ак түбәгә коенырга барып кайталар. Балык тотып та маташалар. Зачёт-имтиханнар тапшырыр вакыт җитте. Китап-конспектлар белән шактый азапланырга туры килә. Имтихан комиссиясен Гыйрфанов үзе җитәкләде. Үзен гел рәсми рәвештә тота. Бер генә татарча сүз әйткәне юк, ә русчасы шактый акцентлы. Имтиханнан соң Гыйрфановның төп максаты һәрберебезне килештереп эшкә урнаштыру иде. Күзгә күренерлек урыннарның берсе - Новосибирск янындагы дивизия (Пашино бистәсе), икенчесе - Сарытау янындагы Татищево. Имтиханнарны "бик яхшы" билгеләренә тапшырган өчен, эш урынын алдан миңа сайлап алырга тәкъдим иттеләр. Шунда Аулов, бик борчылып: "Әнәс, үпкәм сау түгел, миңа Татищево һавасы файдалырак булыр иде!" - дип, теләген белдерде. "Син Новосибирскины сора!" - дип әйтте... Татищевода дивизия яңа гына туплана башлаган. Барабанщиков полкы Возжаевкадан шунда китте. Анда мәшәкате күп булачак. Татищево үзе әллә ни кызыктырырлык урын түгел. Язы-җәе эссе, коры, тузанлы. Бераз уйлаганнан соң: "Ярар, мин Себергә риза!" - дим. Бәлки, ялгышканмындыр да, ләкин башым исән булса, Себердән дә бер котылырмын әле! Хак Тәгалә рәхмәтеннән генә ташламасын! Менә шулай минем яңа хезмәт урыным билгеләнде. Ялдан әйләнеп кайтуыма, Мәскәүдән боерыклары да килеп җитәргә тиеш. Димәк, "51нче" белән саубуллашачакбыз! Язмышым тормышның яңа чатына барып тукталды. Чатны тәвәккәлләп узасы гына калды! Алга узыбрак булса да, сүз уңаеннан шуны да әйтеп калыйм. Татищевоны сайлап, Аулов та алдаткан. Хезмәт урынында ул бичара уңмаган, кулыннан берни килми, булдыра алмаган. Биробиджан дивизиясеннән Татищево госпитален җитәкләргә күчерелгән Зинкевич (ул да баштарак токсикологлар курсын тәмамлаган кеше) аны күралмый, хәтта эшеннән дә азат итә! Үч алган, ахры, чөнки элек Аулов, корпустан дивизиягә барып, өсләреннән актлар да язгалаган. Турыдан әйткәндә, Ауловның мөстәкыйль табиб булып эшли алуына мин дә ышанып бетмәгән идем. Ахырда аны демобилизациялиләр. Ләкин Зинкевичта хроник гепоколит чире белән авырып, әллә ни сикерә алмады. Шулай була ул, кешегә узынып чокыр казысаң!
Укуларыбыз тәмамланганнан соң, Копьярдан атылып чыктым диярлек. Шәһәрчек аллеясыннан соңгы мәртәбә узганда, һәйкәлләргә күз салсам, аларга кыш килеп, җәй киткән офицерлар, шаярып, шинельләрен кигезеп калдырганнар! Кызык. Ә мин кышкы киемнәремне посылка итеп озаткан идем. Копьяр шулхәтле туйдырган иде ки, кабат бер дә бармас идем кебек! Ак Мәчеттә Мәрзияне ике тәүлек көтеп тордым. Вакытында килә белми. Эвакоприёмникта (Горький урамының 22 нче портында) чиста, тыныч. Тормышның әле мул чагы. Кибетләрдә бөтен кирәк нәрсәләр бар диярлек. Ашханәләрендә җаның теләгәнне алып ашыйсың. Угрылык ул хәтле таралып өлгермәгән. Халык әле ихтирамлы. Кешеләр бер-берсенә ач бүредәй карамыйлар. Миңа гына шулай күрендеме? Кырым татарларының сөрелүләре турында ләм-мим. Әйтерсең алар монда бер дә яшәмәгәннәр! Читтән килүчеләр бу турыда берни дә белмиләр, ахрысы... Төшке ашны ашарга офицерлар йортына, ә кичен шунда телевизор карарга йөрдем. Көндез кечкенә, корый язган акацияле паркларында ял иттем. Суга монда кытлык. Паркларында драмтеатр. Биредә драматург Тренёв иҗат иткән "Любовь Яровая"сын күргәнегез бардыр. Театр аның исемендә. Бар иде бит шундый әсәрләрне сәхнәләргә шаулатып куйган чаклар! Ниһаять, Мәрзия килеп төште. Новосибирскига күчүебез турында ишеткәч, ул куанды. "51 нче"дә яшәү аны да шактый туйдырган. Ләкин Себердә дә оҗмах түгел бит әле! Әмма, хәзергә аны бераз онытып торырга була. Күрәчәк бездән беркая да китмәс, аның кара сакалы барачак җиребезнең түренә күптән кереп утыргандыр инде! Ә әлегә Аллаһы Тәгаләнең сөекле почмагында бераз рәхәтләнеп ял итәсе. Эвакоприёмник янында ОКС генералы кара "Волга"сы белән тукталган иде. Безнең "Фрунзенское"га баруыбызны белгәч, үзе белән алып китте. Ул да шунда эше белән килгән булган. Стройбатлары төзү эшләрен дәвам итәләр икән. Рәхәтләнеп утырып бардык. Шифаханә тагы да зураеп матурайган. Гөлбакчаның хуш исләреннән Кара диңгез сулышы белән бергә күкрәкләргә дә яңа дәртле җырлар өрелгән күк тоела. Монда үзеңне бөтенләй бүтән кеше сыман хис итәсең. Үзеңә ихтирамың артамы, дим. Яхшы киенгән һәм үзләренең мәһабәт виллаларында яшәгән кадилаклы адәмнәрнең үзләрен ышанычлы һәм горур тотуларын шуннан аңларга була да инде. Алар бернәрсәгә дә мохтаҗ булмаганлыктан, бәйсез булганга күрә шундыйлардыр. Без алардан бик ерак шул. Күккә карасаң - күк биек, кул-буйларың җитмәслек. Әлегә моңарга да шөкер кылырга туры килә. Матурлык, сафлык һәм муллык үзләре кешене турайтып күтәрәләр икән шул. Узган гасыр язучысы Достоевский: "Дөньяны матурлык коткарыр!" - дигән. Урысларның укымышлылары аның сүзләрен кабатларга яраталар. Көнбатыш илләрендә аны хәтта урысларның "серле" җаннарын аңлаучы итеп тасвирлыйлар. Әйе, урысларның кем һәм нинди икәнлекләрен татарлар яхшы белә. Достоевский да татар токымыннан бит. Сүз дә юк, матурлык - бик әйбәт сыйфат һәм бик кирәк нәрсә, ләкин мин мәшһүр язучы сүзләре белән килешә алмыйм. Дөньяны һәм гавамны, коткарсалар, тик тәртип-инсафлык һәм нәтиҗәле эш коткарыр!
Безне шул ук таныш дүртенче бүлек бинасына урнаштырдылар. Тагы егерме дүрт тәүлек эшләрне, дөнья мәшәкатьләрен онытып, каешларсыз, күн итекләрсез җиңелчә киенеп, атлаган саен кул күтәрми коенып-кызынып, анык татлы ризыкларны ашап яшисе! Безнең борчулы заманда бу бер дә әз түгел. Тәмен һәм кадерен белеп, Равил абый әйтмешли, дөньяның артына тибеп калырга кирәк! Моңарчы байтак михнәт күреп, иза чиккәнбез. Киләчәкне төгәл белеп булмый. Әле иртәгә дә ни буласын әйтә алмыйсың. Монда гел шулай: әле тегесен, әле бусын очратасың, дус-ишләрең, таныш-белешләрең турында хәбәрләр ишетәсең. Үзеңнең төп йортыңа кайткан сыман булып китә. Таныш диңгез, таныш таулар, таныш юл-сукмаклар... Ләкин барысыннан да бигрәк диңгез сагындырган икән! Чумып-йөзеп туеп булмый. Бар икән мәрхәмәтле табигатьнең күңелне гел үзенә тартып торган могҗизасы! Әллә миңа гына шулай тоеламы? Шифалы тозлы суыннан чыгып, чиста һәм кызган эре түгәрәк чуерташларына ятып җәеләсең дә, диңгезнең сулышын, пышылдап-мыгырдап сөйләгән әкиятләрен тыңлыйсың. Шуннан да рәхәтрәге юк! "Мунча" ташларында бераз ятып алганнан соң, тагы самими дулкыннарга чумасың... Иң мөһиме шул. Медицина күзлегеннән караганда, чуерташлы пляжлар комлыкларныкына караганда арурак дип исәпләнәләр. Безнеке шундый. Ял дигән нәрсә тиз уза ул. Эш кенә озакка сузыла. Кырымнан кайтсам, медицина эшләре сүлпәнләнгән. Горновский "йөгәнне" кулыннан бөтенләй ычкындырган, ахры. Таләпчән "хуҗа" булмагач, һәркайсы үз мәнфәгатьләре белән мавыга башлаган. Ярты ел узган шул монда булмавыма! Медпунктлар йөзләрен югалткан сыман. Хәтта ПМПның бакчасына хәтле чүп баскан! Белорус Горновский (ул Пружаныйдан) болай начар кеше түгел, ләкин җыйнаклык, тәртип, пөхтәлек дигән нәрсәләрдән ераграк торучан иде. Яхшы музыкантлар да уртак көйне җаваплы, таләпчән дирижёрсыз юньләп башкара алмыйлар бит. Горновскийның бер сәер гадәте бар иде. Кайберәүләр аңарга "пиротехник" кушаматын такканнар. Ул юлда очраган бер кәгазьгә, папирос-шырпы кабына ут төртми узмый иде. Тәмәке тартмаса да, зажигалкасы кесәсендә иде. Кайтып керүемә, ПМПга кагылдым һәм иң әүвәл, чалгы китертеп, баскан үләнне чаптырттым һәм кайтуым турында дивизияләргә хәбәр иттем. Белеп торсыннар! Күченүем хакында штабка боерык килмәгән, һәм мин ул турыда берсенә дә сиздермим. Янә хирысланып эшкә тотынырга туры килә. Кайбер ялкауларны кискен рәвештә аңнарына китерми булмас. Хезмәттәшләремне йөк тәртәләре арасына янә кертергә туры килә. Бер минем аркама гына салынмасыннар. Укудан майор булып кайткан өлкән табиблары элекке капитан түгел инде. Шүрләбрәк тә киттеләр бугай. Барышев исә телефон аша үзенең җырын суза башлады. "Сиңа теләсәң нинди урын бирәм, кал гына!" - ди. Әйтерсең мин аның "урыннарын" белмим! Башымда шик туды. Мин көткән боерыкның тоткарлануына ул гаепле түгел микән? Моннан китәргә җыенганда, уяурак булуым хәерлерәктер. Гыйрфановка хат яздым. Көтәм. Ахырда, ноябрь азагында, ниһаять, көтелгән боерык килде. Полк җитәкчеләренә ул, билгеле, ошамады. Миңа үзгәреп, кырын карый башладылар.
Булмагае, эшләмәдем түгел, эшләдем, рәхмәт әйткәннәрен ишетмәдем. Мәрзия белән куанышып, әйберләребезне әкренләп җыя башладык. Сынаганым бар, миңа бер дә куанырга ярамый. Куанып өлгермим - берәр хәл була да куя! Әнием - җаным да: "Безгә бер дә куанырга язмаган!" - дия торган иде. Чираттагы кизүемнән кайтсам, Мәрзияне кинәт эч өянәге тота башлаган икән. Гел минем өйдә булмаган чагымда берәр хәл була! Чамалыйм, чире аналыктан гайре балага узуга бик охшый. Булыр икән! Эшне озакка сузмый, кызу тотып, машина белән өлкә хастаханәсенә - хатынкызлар бүлегенә алып киттем. Бетмәгән икән әле күрәселәребез! Кемнең генә каргышы төште икән? Хәзер кинәнеп кенә Новосибирскига утырып очасы урынга хастаханәдә интексен инде! Менә бит нинди гөнаһ шомлыгы! Ләкин нишләмәк кирәк? Сырхауны берәү дә сорап-теләп алмый ич. "Сабакташ-коллегалар, менә сезгә ашыгыч операциягә хатынымны китердем!" - дим. Хәрби табибны өнәп бетермәгәнгә охшашлы итеп, теш арасыннан гына: "Калдырыгыз, тикшереп карарбыз!" - ди фән кандидаты исемен алган һәм чырае качкан хатын. Мөгаен, хәрби табибларны белемсез ахмаклар дип уйлый инде. Авыр хисләр кичереп, яме качкан фатирга ялгыз кайтып киттем. Дөньямның тагы бер кырые җимерелде. Таңнан торып, тагы киттем тегендә - Мәрзиянең хәлен белергә. Ул эчен тотып, чыраен сытып сыгылып төшкән. "Ник сузасыз, операция ясамыйсыз, соң булмагае!" - дим. "Диагнозга ышанып бетмибез, анализларын көтәбез!" - диләр. Мин гинеколог булмасам да ышанам, ә ул ышанмый, имеш! Әллә үч ала инде бу, чүлмәкчедән күрмәкче булып? Мәрзия, бичара, авыртуларына чыдый алмый, үрсәләнеп нишләргә белми. Чыдарга һәм ни буласын көтәргә генә кала. Тагы борылып кайтып китәм. Таңнан торып тагы киләм. Арасы да якын түгел, ичмасам! Килсәм, теге пешеп бетмәгән кандидат калдыгы: "Төнлә ашыгыч рәвештә операция ясарга туры килде, сез хак булгансыз!" - ди. Гафу да үтенми, ичмасам. Димәк, "анализларының" да кирәге калмаган! Шунда аны бәреп үтерерлек булдым. Кайда гына укыйлар мондый кибәк башлар? Ә хәл болай булган. Мәрзия төнлә, диварга тотынып, бәдрәфкә чыга башлаган һәм юлында, һушын җуеп, идәнгә ауган! Димәк, Фаллопиев трубасы шартлап, эченә каны белән булачак бала яралгысы коелган... Ичмасам, янына чүлмәк тә (судно) куя белмәгәннәр бит! Вакытында операция эшләнгән булса, мескен, бу хәлгә төшмәгән булыр иде! Нишлисең, безнең дөнья алдында шапырынып макталган медицинабыз шундый юньсез булгач. Безнең гарнизонда, авылдагы кебек, хәбәр тиз тарала. Мәрзиянең хәлен сорашырга иптәшләре дә килеп өлгерделәр! Ялгыз өйдә тору бигрәк күңелсез. Көннәрнең берсендә йорт әйберләрен, санинструкторлар белән машинага төяп, контейнерлар терминалыннан Новосибирскига юлладым. Шуннан соң кайтып, хезмәттәшләрем белән саубуллашып, Горновскийга вазифаларымны бөтенләй тапшырдым да, Мәрзиям аякларына басканчы (әз дигәндә, ике-өч атна), хәрби округның кунакханәсенә урнаштым. Анысы Серышев урамында, нәкъ госпиталь һәм Мәрзия яткан хастаханә янында. Округ штабы да ерак түгел. Инде монда минсез эшләп карасыннар, күп кенә эшләрне ничек башкарырга кирәклеген үрнәк күрсәтеп өйрәттем ич!
Шул чакларда Кытай белән мөнәсәбәтләр нык бозылып өлгергәнгә күрә, Амур хәрби флотилиясен яңадан торгыздылар. Бронекатерларны, консервациядән алып, янә сафка керттеләр. Запас мичманнарын өйрәтергә җыйдылар. Белгәнемчә, шулар арасында яшь Мөхәммәт Мәһдиев тә булган. Тула өлкәсеннән без бушатып калдырган Белогорскига, Возжаевкага, Позднеевкага танк дивизиясен китереп урнаштырдылар. Танк гаскәрләренең 1945 елда Хинган таулары аша Манчжуриягә үтеп кергән тәҗрибәләре бар инде. ДальВОда Кытайга каршы торырлык дистәләрчә чара барлыкка килде. Шул рәттән безнең ракета комплексларын һөҗүмнәреннән саклау чаралары да. Элекке "аерылмас" дустыбыз Кытай бүкигә әверелеп барган саен, Ерак Көнчыгыш җирләре тоташ хәрбиләр лагерена әверелә барды. Табылып тора бит сәбәбе! Әллә инде үзебез, кыбырсытып, ул дошманнарны юктан да тудыра торабыз? Кунакханәдә округ штабына киңәшмәгә җыелган яңа частьларның командирлары белән берничә тәүлек бергә торырга туры килде. Кытай белән булырга мөмкин сугышны исәпкә алып, аларга яңа сугыш вазифаларын җиткерәләр иде бугай. Һәрхәлдә, яңа килеп урнаша башлаган частьларга эш табыла. Борчылулары йөзләреннән күренә иде. Амур күперен һавадан саклар өчен, зенит батареяларын китереп утыртканнар. Сугыш куркынычы чыннан да яный, ахрысы. Сугышка әзерләнү чараларын күреп, без бик уңайсызланган идек. Хәзер бу яктан китүебезгә кызыгып, кайберәүләр: "Сезгә яхшы!" - дип калдылар. Менә сиңа, Кытай белән чөкердәшеп кенә, көне-төне бугаз ерып: "Руслар кытайлылар белән мәңгегә агайнеләр!" - дип җырлап яшәгәндә, һич көтелмәгән хәл. Кытайга илебезнең нихәтле көче, малы вә акчасы түгелде. Эре предприятиеләренең генә җиде йөздән артыгын без төзегәнбез! Ятлар файдасына көчәнеп хезмәт иткәнче, дәүләт ул акча, мал-мөлкәтен үзебезнең халкыбыз файдасына тоткан булса, ялгышмас иде! Нинди мисез сәясәт алып бардык. Кытай хәтле Кытай, көч-хәл җыйса, Мәскәү авызына карап тормаячагын алдан ук чамаларга була иде. Әрсез, бер миллиардка җиткән халык ниләр генә кылмас, Маолары кушса! Әнә бит, чикләребез буйлап утыздан артык дивизияләре үкереп тора. Урал тауларына хәтле дәгъва кылалар. Һәм Финляндия - Польша - Венгрия - Румыния - Монголия җирләрен дә үзләренә кайтарыгыз дип торалар! Бездә укыган офицер-генералларын эшләреннән төшергәннәр. Дацзыбаоларында, гәҗитләрендә һәм "Хунцы" журналларында СССРга каршы сүз чыгарып кына торалар. "Социал-империализм" дип кенә атыйлар. Анысы дөрес. Язмаларын округ разведбүлеге, тәрҗемә итеп, офицерларга җиткерә. Кытайда азык вә товар кытлыгы. Округ штабында стажировкада булган бер генераллары танышына кырынырга лезвиеләргә хәтле сорап язган. Лезвиеләрнең юньлесен үзебез дә Швециядән алабыз. Аны ясарлык сәләтебез юк. Мондый хәерчелеккә төшкән Кытай халкын сугышка куарга берни тормый. Котыртылган укучылары һәм яшьләре, көн дә бер урында таптанып, "Уралга таба" "чабалар" икән: "Бүген фәлән чакрым калды!" - дип. Халыкның беркатлылыгына гаҗәпләнерсең дә. Мисезләр идарә итәләр шул халык белән. Бу СССРга да кагыла. Олы һәм кечерәк "юлбашчыларның" сүзләрен тыңлап, аларга кол булып, әрәм генә булганбыз икән. Мәрзиянең операциясенә унике тәүлек тулуга, самолётка утырып, Хабаровск белән саубуллаштык.
Декабрь ае башланган иде инде. Китте башларыбыз Себергә! Хәзерге тынгысыз заманда, бер җирдән икенче җиргә күчеп, элекке чегәннәр тормышын без - офицерлар кичерәбез. Ә чегәннәр исә башкалаларда гына кәсеп итеп тулгана башладылар. Хәерле булсын! Күмер (Кемерово) шәһәрендә төн уртасында тукталдык. Самолёт монда утырасы түгел иде. Нәрсә булды икән? Пассажирлар белән исәпләшеп, сәбәбен аңлатучы юк. "Алты сәгатькә генә!" - диләр. Көчкә йөргән Мәрзиямне ял бүлмәсенә кертеп, бер ятакка урнаштырдым. Үзем шау-шу килгән залга радио хәбәрләрен тыңларга чыгам. Боларга ышаныч юк, колак кагып калмагаек! Кечкенә аэропорт вокзалы халык белән тулган, басып кына торырлык. Шулай бер сәгать тыңлый торгач, радио мыгырдавыннан көчкә безнең самолёт очуын дәвам итәчәгенә төшендем. Аңла инде аларны шуннан соң! Йокыга оеп кына киткән авыру Мәрзияне кузгатып киендердем. Бераз читлектә тотып азаплаганнарыннан соң, самолётка утырттылар. Һәм сират күперен кичүебезне дәвам иттек. Яңа Себернең (Новосибирск) Тылмач (Талмачёво) аэропортына чыгуга, Себернең ни икәнен шунда ук сиздек. Кырык градустан арткан зәмһәрир суык битләребезне, борын-колакларыбызны умырырдай тешләп алды. Күзләрдән ирексез саркып чыккан яшьләр, керфекләргә ябышып, шунда ук бозланып каттылар. Автобус тукталышында халык тыпырчынып сикерешә. Рәхимсез тонык таң атып килә. Авырайган һәм суыктан куерган һава сулыш юлларын кыса. Як-якларга карап алалар. Таксиларның исләре дә юк! Автобус килүгә, халык штурмга ыргылды. Кулларымдагы таштай авыр чемоданнар, буыннарымны өзәрдәй булып, аска тарталар. Аларны бу гомердә байтак күтәреп йөрергә туры килде. Буын сеңерләрем суырылып беткәннәрдер күк. Шуңарга күрәдер, авыр әйберләрне юньләп тота алмыйм. Ә бу автобуска эләкми калсак, икенчесе килгәнче катып үлүебез бик ихтимал! Сыгылган Мәрзиямне этәреп баскычка басарга булышам. Менә әҗәл газабы! Ул көчхәл белән генә менә. Утыртыр урын да юк. Көчкә тын алып торабыз. Шушы чукынган совет илендә юньле тормыш күрер чак булыр микән? Әй, егетләр, безнең нерв-саулыклар какшамый, кемнәрнеке какшасын ди! Сарык көтүе булып гомер иткән булабыз шунда! Кысылган күкрәкләр сулу алырга ирек бирмиләр. Чемоданнар аяклар арасында. Туңган аяк бармаклары тәмам тоймый башладылар. Мәрзиягә бигрәк авыр. Автобус түмгәкләрдә сикергән саен, операция җөйләре, күзләреннән ут чәчрәтеп, "Ибәт абыйны" әйттерә. Әле дә чыдый, бахыр! Автобустан төшеп, гарнизон кунакханәсен көчкә таптык. Аның, ичмасам, бер генә күрсәткече булсын иде! Әллә шулай юри, таба алмасыннар дип элмәгәннәр инде? Бездә кеше дәүләт мәнфәгатьләре өчен генә туа бит. Безнең илдә бөтен эш-хәрәкәтләр әнә шул монстрның куәтен арттырырга һәм аны үстереп сакларга юнәлдерелгән. Моны әлегә аңлап кына бетермәгәнбез. Булыр микән ул халык өчен яралган дәүләт? Әллә, Ленин сүзләре белән әйткәндә, ул паразит дәүләтне җимерергә туры килерме? Мәрзиянең ашарлык-эчәрлек дәрманы калмаган инде. Иң зур теләге - урынга яту! Шулай, бу ярлы гына кунакханәдә бер тәүлек кыенлык белән тамак туйдырып ял итәргә туры килде. Комендатурага шылтыратып белешкәннән соң, хезмәт итәсе урыным Пашино бистәсендә булуы ачыкланды. Шәһәрдән ерак түгел икән. Электричка һәм автобуслар йөри, ди. Сәер инде бу Себердә. Күп кенә татар этнонимнары руслаштырылганнар яки татарчадан тәрҗемә ителгәннәр. Урысларның бик күптәнге гадәте - башка телләрдәге исемнәрне күтәрә алмыйлар һәм аларны дөрес итеп әйтергә сәләтләре дә юк кебек. Җиңел генә бер-ике иҗекле исем-сүзләрне дә бозып-җимереп атыйлар! Башка халыкларның күңелен күрергә теләмиләр. Ә Себер татарлары үзләре кая китеп беткәннәр? Соңыннан, калага килеп-китеп йөргәндә, аларны очратканым булмады диярлек. Бу як та икенче Кырым мәллә? Идел буйларындагы татар шәһәр-бистә исемнәре дә юкка чыга баралар. Бу бит инде корал белән түгел, яулый баруның бүтәнчә дәвамы! Урысларның тавыш-тынсыз, мыштым гына шәһәр-бистәләрнең, җир-суларның исемнәрен алмаштырып үзләштерүләре - рус булмаган милләтләрнең тарихи эзләрен эзлекле рәвештә бетереп барулары дигән сүз.
Тиешле урынга шылтыратканнан соң, безне, госпиталь машинасы белән килеп, Пашино ягына алып киттеләр. Шәһәрдән тимер юл аркылы чыгып барганда, чәнечкеле тимер чыбык белән уратып алынган ачык складларның түбәләре астында сәер мөһерле тимер мичкәләр өемен күрдем. Монда берәр химия яки уран баету, йә дары эшкәртү заводлары бар, ахры! Бу мичкәләрдә шул заводның чималы яки продукциясе бугай. Соңыннан, хезмәттәшләремнән белгәч, ялгышмаганымны аңладым. Кайдадыр Пашино тирәләрендә җир астында "дары" заводы бар икән. Күз табибы Чапрановичның хатыны, хезмәт хакына кызыгып, шунда лаборантка булып эшли, диделәр. Пашино үзе Себернең бер гади, шыксыз авылы булып чыкты. Новосибирск белән тоташып бара. Авыл каршында, ерынты аша гына диярлек, офицерларның шәһәрчеге - "десятка". Аны берничә барак (стройбаттан калган казармалар), биш катлы ак кирпеч йортлар, офицерлар сарае, кибет һәм ашханә тәшкил итә. Дивизия штабы да уртада. Авыл белән шәһәрчек халкы бер-берсенең кибетләренә килеп-китеп йөриләр. Аралары бер чакрым чамасы гына. Тимер юл да терәлеп тора. Электричка тәүлегенә өч мәртәбә үтә. Госпиталь әлегә шәһәрчекнең читендә, стройбат калдырган өч агач баракта урнашкан. Юл аша селикат кирпечләрдән яңа госпиталь биналары төзелеп бара. "Фрунзенское"да ял иткәндә, Стародумов әйткән иде аны: "Синең яңа хезмәт урының "синагога" булачак!" - дип. Сүзләрендә хаклык булган. Хезмәттәшләрем белән таныша башлагач аңладым. Дивизия начмеды кечкенә генә, аксак, сипкелле яһүд Йомдин Лейба Варухович булуына карамастан, үзен Лев Борисович дип йөртә. Аның ярдәмче эпидемиологы да яһүд, йогышлы авырулар бүлегенең табибы - Рем Рубанович, поликлиника табибы - Веклич. Бер полкның өлкән табибы - Левин, элемтә частеның табибы - Личман. Барысы да яһүдләр. Неврология бүлегенең табибы Эйсмонт исә - хохол. Безне якты чырай һәм олы ихтирам белән каршыладылар. Шул көнне үк ашханә өстендә - икенче катта ике бүлмәле фатир тәкъдим иттеләр. Безгә ул ошамады. Тынгысызрак урын булып күренде. Тыл начальнигы полковник Горячих: "Алайса, яңа йортны сафка керткәнче, бер бүлмәле фатирда вакытлыча яшәп торыгыз!" - диде. Яңа йорт исә салынып беткән, аны инде җиһазлый башлаганнар. Көтәргә булдык. Багажыбыз да килеп җитте. Шул бер бүлмәле фатирга кереп урнаштык. Ул беренче катта, суыграк булып чыкты. Мәрзия белән шәһәргә барып, электр җылыткычы, миңа спорт костюмы һәм тагы вак-төяк кирәкле әйберләр алып кайттык.
Бүлмәне җылытып җибәрдек. Аш бүлмәсендә төтен-сөремсез бик җайлы электр плитәсе икән. Мәрзия әкренләп, эчен саклабрак йорт эшенә тотынды. Төп мәсьәлә - ризык әзерләү. Килеп керүемә диярлек, башым белән яңа эшемә чумдым. Тизрәк үзләштерәсе килә бит. Ә эшем катлаулы һәм четерекле дә, дияр идем. Берәрсе ракета ягулыгы яки аны оксидлаштыручы сыекча белән зарарлана калса, мин бу очракта сәбәбен тикшерүче дә, дәвалаучы да. Хәйләкәр төлке Йомдин, артык йөри алмагач, үзе урынына гел мине җигәргә тотынды. Хезмәт елларын тутырса да, сафтан "лаеклы" ялга чыгарга ашыкмый. Кеше иңнәренә асылынып, һаман акча каерып ятмакчы. Аның яклаучысы да бар - тыл начальнигы. Горячих, хохол булып йөрсә дә, аңарда да яһүдләр каны юк түгелдер. Серләре бер. Медицина тыл карамагына керә бит. Бөтен СССРга билгеле, берәр яһүд җылырак яки төшемлерәк урынга урнашса, калганнары да озакламый шунда кереп тулалар. Әнә мәзәк тә шул хакта сөйли. Берәү танышларына әйтә икән: "Ишеттегезме, Дымниц Госплан башлыгы булган!" - дип. Тегеләре исә: "Көнләшмә, тиздән без дә шунда булырбыз!" - дигәннәр. Йомдин үзен авыр, кара эш белән ялыктырмый. Аңарга тиеш булмаган, госпиталь штатыннан тартып алынган "сәркатибе" Уточкина белән кабинетында шифаханәләр юлламаларын бүлү белән шөгыльләнә яки штаб белән госпитальдә тулгана. Йомдинның башка мөһимрәк вазифаларын бүтәннәр үтәргә мәҗбүр. Эпидемиологы эштән Новосибирскига качып йөрсә дә, аңарга "кулы җитми", чөнки тегенең әнисе - Ленинградта медицина доценты. "Кара карга кара карганың күзен чукымас!" - диләр. Йомдинның отчётларына хәтле эшләргә туры килә. Аның тагы бер җигүле аты - юаш кына карусыз егет - лейтенант Халыкбаев бар. Ул - элемтә батальонының медпункт начальнигы. Штаб тирәсендәге барча вак частьларның авыруларын кабул итү аңарга йөкләнгән. Аның өстенә хәтта РТБ табибы Блинов та ауган. Анысы да шул эпидемиолог кебек ялкауларның ялкавы һәм үтә хәйләкәр. Халыкбаев медпунктына оялаган, ләкин анда сирәк була. Йомдин, аңарга боерык биргәндә, сабый бала кебек күзләрен челәйтеп: "Ярар-ярар, яхшы-яхшы, Лев Борисович!" - дип кенә, үтисенә ышандырып тора, ә тегесе әйләнеп китүгә, шунда ук ычкына! Андый оятсызлар турында: "Хоть ссы в глаза - ему всё божья роса!" - диләр. Бермәлне округның баш фтизиатры (казах) полковник Сагантаев миннән: "Дөресме, Халыкбаев - Йомдинның җигүле атымы?" - дип сорады. "Әйе!" - дигәч, ул: "Менә мин аңарга яхшы урын бирермен!" - дигән иде һәм сүзендә торды. Халыкбаевның tвс чирен табып, Йомдин коллыгыннан коткарды. Ул аны Бурабайга - хәрбиләрнең туберкулёз шифаханәсенә хезмәт итәргә озатты. Халыкбаев урынына Личманны утырттылар. Без аны "мичман" дип атый идек, лейтенант булса да. Үземнең вакытым күбрәк полкларда һәм Йомдин кабинетында уза. Госпитальнең махсус бүлегендә эшләргә ара калмый диярлек. Дивизия ракета стартлары казармалары, тулай тораклары, ашханәләре, складлары һәм ферма-бакчалары тайгада чәчелеп урнашкан. Кайсысы ун, кайсысы егерме, ә кайсысы утыз чакрым ераклыкта. Офицерлар автобусларына утырып, очраклы машиналарга эләгеп йөрергә мәҗбүрмен. Хастаханәнең җиңел машинасын Лейба беркемгә дә бирдертми, үзе генә килеп-кайтып йөри. Каланың Ботаник өязендә тора, бирегә - хәрби шәһәрчеккә күчәргә уйламый да, ә башкаларны ирексезләп күчертә, әйтик, эчке чирләр бүлегенең начальнигы Соколовны. Йомдинның калада улы, кызы һәм хатыны яши. Улы, физмат факультетын уңышлы тәмамлап, академик Лаврентьевның кул астында мәшһүр академшәһәрчектә эшли. Башлы, ахры. Яһүдләр укуга бик тырыш бит. Алар вактөяк белән сату итүчеләрдән. Итекче-һөнәрчеләрдән совет чорында кәнсә күселәренә, укытучытабибларга, адвокатларга вә галимнәргә әверелеп беттеләр.
Хастаханә җитәкчесе Дыдин да каланың Ботаник өязендә яши. Пенсиягә чыгарга җыена. Картайган инде. Туберкулёз чирен кичергән. Өйләдән соң бүлмәсендә бикләнеп, кәнәфиенә сузылып ята. Аның урынбасары - начмед Егоров ялга чыккан көнен зур түземсезлек белән көтә. Бигрәк начальник буласы килә, боерыклар бирергә ярата. Бу шәһәрчегебез төзелә башлаганчы, күп кенә офицерлар калада яшәгән. Әле дә байтакларын бирегә күчерә алмый интегәләр. Шулай, управление офицерларының җыенында генерал күчмәгәннәрне каты тирги. Чират Йомдинга җиткәч: "Ә син ник күчмисең?" - дип сорый. Алдакчы Йомдин үрә баса да: "Күчәм, ник күчмәскә?" - ди. Генерал: "Менә күрәсезме, докторга хәтле күчә!" - дип, тегеләрне тагы да кыса. Соңыннан күчкәннәре: "Алдады бу!" - дип, төкерә-төкерә сүгенәләр. Офицерлар шәһәр фатирларын саклап калырга маташалар. Бигрәк тә яшьләре. Ә округның шул фатирларны үз карамагына төшерәсе килә. Командующий һәм генерал Артюх арасында бу хакта низаг куба. Артюхның да кала фатирларын ычкындырасы килми, чөнки демобилизацияләнгән офицерларның шәһәрдә яшәргә калулары ихтимал. Яңа яһүд хезмәттәшләремнең кызык һәм гыйбрәтле яклары бар иде. Алар партҗыеннарда еш кына бер-берсен тәнкыйтьләп, тетмәләрен тетеп салалар. Тыңлап торганда: "Менә нинди гадел, туры, принципиаль кешеләр!" - дип, сокланып күзәтерлек. Ә җыен тәмамлануга, берни дә булмагандай, Йомдинга ияреп, бер-берсен култыклап, тату гына чөкердәшеп, Дыдин машинасына утырып кайтып китәләр! Дыдин исә: "Күрдегезме боларны!" - дип, мыгырдый-мыгырдый кулын селтәп, электричкага юнәлә. Тегеләр белән бергә утырып кайтырга теләми. Принципиальлекләре күз буар, беркетмә өчен генә икән. Беркетмәләрен политбүлектә укыйлар бит. Бу яһүдләрнең барысыннан да ачыграк һәм беркатлырак юантык Рем Ильич Рубанович иде. Новосибирск институтын хәзерге академик Казначеев белән бергә тәмамлаган. Анысы карьерасын институтта ук партком сәркатибеннән башлаган. Рем, шаяртып, юмористик шигырьләр язгалый. "Эче киткән дизентерик солдат Петя турында" сынны катырырлык көлкеле поэма язып, сурәтләрен үзе төшереп, зур гәҗит чыгарган иде. Аны Мәскәүгә гыйльми конференциягә алып барып, барча табибларны көлдереп, күңелләрен күтәреп кайткан идек. Рем, беренче хатыны белән аерылгач, гади генә, һөнәрсез, шыксызрак, балалы марҗаны алган. Сирәк очрый торган хәл! Югыйсә яһүдләр бер-берсен табалар ич. Менә шуннан соң ике уртак балалары да булып куя. Без килгәндә, хатыны шәфкать туташларының икенче курсында укый иде. Анысы да иренә игелек күрсәтмәгән. Төшке җылы аш урынына бичара Рем эшкә гел эченә ак май кыстырылган батон алып килә иде. Ашаган ашы, без белгәнчә, шул булды. Новосибирскидан безнең яңа хезмәт урынына күчәр алдыннан, аны инфаркт сукты, ә бер елдан соң аның вафат булганын ишеттек. Ул минем өчен яхшы кеше иде.
Гальперов Тын океан флотында хезмәт иткән. Карт атасы ялгыз калгач, бирегә сорап килгән. Ләкин атасы кала фатирында ялгызы яши бирә. Гальперов, парторг буларак, үзен бәйсезрәк, ә кайберәүләр белән эрерәк тә тота. Аның белән дә яхшы мөнәсәбәттә булдык. Татарга охшаган хатыны Эльза алман булып йөри. Рентгенолог буларак, округның баш рентгенологы Дагаев белән дуслашкан. Еш аның янына барып йөри. Эше буенча гына түгелдер инде. Дагаев, пенсиягә чыкканда, Гальперовка үзенең урынына утырырга бик булышты. Яһүд яһүдне ярдәмсез калдырмас! Менә шулай рентгенологыбыз, безнең системадан ансат кына китеп, полковник урынына урнашты. Хатыны тәки ярым татар булып чыкты. Ире яһүд. Балаларын кемнәр дияргә? Эйсмонт исә, үзе мәнсезрәк, сай белемле пүчтәк кеше булуына карамастан, башкаларга, әллә кем булып, төрттереп сөйләшүчән. Мин хезмәт иткән чорларда байтак корпус табиблары да яһүдләр иде. Шулар арасында Наугадов, Чайковский, Брянцев һәм башкалар шактый югарыга үрмәли алганнар. Гехт һәм Муравчик кебек ваграклары да күп иде. Тора-бара ракета гаскәрләрендә яһүдләрнең саны әзәйде диярлек. Израильнең Мисыр белән сугышуын һәм яһүдләрнең чит илләргә омтылуын күздә тотыпмы, аларны, сизелерлек итеп, армиянең мөһимрәк урыннарына уздырмый башладылар. Җай чыккан саен демобилизацияләделәр һәм, дөрес, ишәйттеләр дә. Чөнки без хирург Щукин белән, 1967 елда Синайда сугыш купкач, Мисырга советниклар булып китәргә хыялланганда, Себер хәрби округының штабында хезмәт итүче бер яһүд инженер-полковник Израиль армиясенә җибәрүләрен сорап рапорт язган. Шул турыда командующий генерал-полковник Иванов хәрби министрга хәбәр итә. Министр исә, Совет дәүләтенең рәсми (һәм астыртын) сәясәтен аңламаган шул полковникны армиядән кичекми куып чыгарырга әмер бирә. Дыдин, теләкләребезне белгәч, Щукин белән миңа шул чакта: "Рапорт язарга киңәш итмим, чөнки гарәпләр дә безгә чын дуслар түгел, юк уйлар белән башларыгызны катырып һәм командованиене бимазалап йөрмәгез!" - дип кырт кисте. Шул чакта, җибәрүләрен сорап рапорт язган булсак та, безне җибәрмәгән булырлар иде, чөнки стратегик ракета гаскәрләрендә хезмәт итүче хәрбиләрне, дәүләт серләрен саклау йөзеннән, чит илләргә бер дә чыгармыйлар. Хезмәтебез тәмамланганда да, безгә биш елга карантин салыначак, ди! Дәүләт серләре кеше хокукларыннан өстенрәк шул, ә стратегик ракета гаскәрләре - дәүләтнең күз алмасы ич. Кызык кешеләр тагы да бар иде Себер округ штабында. Шуларның берсе - генерал Толканюк. Ул шигырьләр яза иде. Округ бәләкәй, вакыты күп, хәрби нәшрияты үз кулында булгач, шигырьләр китабын да бастырды. Сугыш вакытында ул Гречко армиясендә Карпат тауларын үткән. Шигырьләрендә шул вакыйгалар чагыла. "Высота, высота!" - дип башлана иде берсе. Генерал шаярулары... Полтинников турында берничә җөмлә әйтми булмый. Ул - үз өлкәсендә шәп белгеч, өстәвенә, криоэкстрактор авторы буларак, Бөтендөнья Брюссель күргәзмәсендә Зур алтын тәңкә белән бүләкләнгән кеше. Тәңкәсен үз кулым белән тотып караганым бар. Криоэкстрактор ул - күз катарактасын туңдырып, суыртып ала торган катлаулы җайланма (прибор).
Менә шул Полтинников һәм Штернсис, хезмәтләрен тәмамлар вакыт җиткәч, Израильгә китәргә гариза язалар. Тавыш куба. Шул чакта аларга күпләребезнең җен ачуы килгәнен белсәгез иде! Күрәсең, миләребезгә рәсми идеология нык сеңгән булган. Ә төптән уйласаң, кеше теләкләре, җирсү табигый хәл булырга тиеш түгелме? Адәмнәрнең тарихи ватаннарында үз милләтләре белән бергә яшәргә хокуклары юк түгелдер ич? Полтинниковны һәм Штернсисны төрле тарафлардан үгетләп карыйлар. Ахырда, пенсияләрегездән мәхрүм буласыз, дип әйтәләр. Полтинников: "Безгә анда сезнекеннән дә артыгракны бирергә вәгъдә иттеләр!" - ди. Аны шул чакта, авыр хәлгә төшереп, үзләренчә кызык итәләр. Хатынына һәм кызына визалар бирәләр, ә үзен биш елга тоткарлап калдыралар, чөнки ул округның баш белгече, димәк, күпне белә! Одессада хатыны белән кызы утырган кораб янына хушлашырга якын да китермиләр. Аның ялгыз калып, кара көеп йөргән чакларын күрүчеләр булган. Ахыры ни белән тәмамлангандыр. Шушы уңайдан Брохес турында да берничә сүз әйтеп китим. Ул - танылган кардиолог. Кардиология буенча белешмәлек авторы. "Хәрби медицина" журналында һәм бүтән басмаларда гыйльми мәкаләләре басылып чыккалый. Аның бүлегенең аерым палатасына офицерларны да яткызалар. Миңа 1966 елда аның бүлегендә бер ветеран - 1936 елда Испания һавасында алманнар белән сугышкан очучы, отставкадагы майор Бутрим белән бергә ун көн тикшерелеп ятарга туры килде. Шул чакта майор миңа үзенең кызык тарихын сөйләгән иде. Аның турында соңрак язармын. Брохес әле подполковник, һәм аның докторлык диссертациясе ВАКка расланырга җибәрелгән була. Новосибирск яһүдләре, армиядә хезмәт итмәсәләр дә, үзләренең белгеч милләттәшләренә юл табып, елан җылыга ияләшкән күк, моның медбүлегенә тулып дәваланалар икән. Подполковник - үз милләт кешеләре бит, ә алар белмәгән-ишетмәгән табибларда дәваланмыйлар! Минемчә, шиксез, шул яһүдләрдән Брохеска акмаса да тамгалагандыр. Менә бермәлне Брохес Мәскәүгә, ВАКтагы хезмәтенең язмышын белергә бара, чөнки, диссертациясен яклап тапшырганнан соң, байтак вакыт узган була һәм ЦВМУга кагыла. Анда коры гына кабул итәләр һәм иң әүвәле: "Йә, әйтегез әле, сезнең бүлектә нинди авырулар һәм кемнәр дәвалана?" - дип сорыйлар. Кай яктан җил искәнен чамаларга була инде. Брохес тел төпләрен аңлап ала. Димәк, бүлегендәге хәлләрне белми тормыйлар. Әйләнеп кайтуга, ул иртәдән үк өлкән шәфкать туташы белән палаталардагы авыруларны тикшерергә керешә һәм: "Хәзер үк чыгарыгыз!" - дип, кырт кистереп әйтә икән. Икенче, өченче һәм башка палаталарда да шул ук хәл кабатлана: "Син дә хәзер үк чыгып кит!" - дип, бармагын уйната икән. Тегеләр исә аны нинди борча тешләгәнен сорарга да базмыйлар. Пашинода Яңа ел бәйрәме килеп җиткәнен сизми дә калдык. 1966 ел! Аны, җыелып, хастаханә клубында уздырдык. Шунда барысы белән диярлек таныштык. Мәҗлес бик күңелле узды. Табын да мул иде. Магнитофон һәм баян яңгыратып, медиклар тыпырдашып алдылар. Күбебез әле яшь идек. ЛОР белгече Левшов, каяндыр әле генә модага керә башлаган "Лётка - еньканы" эләктереп кайткан. Шуны өйрәтеп, клубны ду китерде. Баракның искергән шыгырдавык идәне ничек чыдагандыр. Соңрак фин җырчысы Катри Һелена тапшыруында аның тәлинкәсен дә тыңларга туры килде. Әлеге "Мамемок" тәлинкәсен дә уйнатып, хатын-кызлар биеп кинәнделәр. Мәрзия, биемәсә дә, операциядән соң күңеле ачылып, беренче тапкыр җиңел сулыш алган сыман булды. Башта ятсыныбрак торсак та, шул кичәдән соң мондагы кешеләргә ияләшә башладык. Җан тынычлана төште дигән сүз. Кешегә, күңел күтәрер өчен, артык күп нәрсә кирәкми икән. Җылы мөнәсәбәтләр туңып каткан җаннарны да эретә.
Левшовның хатыны белән аерылып торган чагы иде. Варварасы бәләкәй кызы белән "Фрунзенское" шифаханәсенең без ял иткән 4нче бүлегендә табиб булып эшли. Аның белән таныш булсак та, Левшовның хатыны икәнен хәзер генә белдек. Аңарга анда бер бүлмәле аерым фатир да биргәннәр, ә ире исә монда "тол" булып, исе дә китми, шаярып яши... Хатыны да югалып калганнардан түгел, ахры. Бик чибәр марҗа - казаклар затыннан. Югыйсә Себердән килеп, шундый эшкә тиз генә урнашып, ансат кына фатир ала алмас иде. Инде Новосибирск каласы турында да берничә җөмлә язсам, урынлы булыр. Ул бик зур, миллионлы чуар шәһәр. Дистәләрчә гигант заводлар үзәге. Шул заводлар эчендә хәрби заводлар - "почта тартмалары" дигәннәре... Хәзерге сүзләр белән әйткәндә, гигант хәрби промышленность комплекслары (ВПК). Элекке кала исеме "Новониколаевск", аны патша Николай I хөрмәтенә биргәннәр. Шәһәр аталары шулай, патшадан кала, мәнфәгатьләренә өстәмә акча өмет иткәннәр. Андый очракларда патшалар казнадан кызганмый акча биргәннәр. Ләкин кала байтак еллар буе шакшы гына, шөкәтсез сәүдәгәрләр һәм сөргеннәр урыны булып кала биргән. Әле дә аның җиде йөз меңгә якын кешесе Каменка исемле пычрак чокыр-сазлык эчендә һәм аның тирәсендәге төрле кыешмыеш җимерек корылмаларда яши. Күбесенчә эшчеләр сыйныфы - илебезнең "гегемоны". Без килгәндә, ул Каменка инешенең үзәнен күмеп, чокырларны тигезләп, җимерек торакларны сүтеп, кешеләрне яңа биш катлы йортларга күчерә башлаганнар иде. Ә менә бик зур вокзал, опера театры, яңа сәүдә үзәген, академшәһәрчекне искитәрлек итеп, киләчәкне исәпкә алып, перспективалы итеп салганнар. Элек әйтәләр иде, Новосибирск вокзалы залыннан "ПО-2" очып менә ала, дип. Каланың баш урамы - Кызыл проспект. Проспектның нәкъ уртасында, бәләкәй мәйданчыкта, опера театры белән универмаг араларында - өч мәртәбә Советлар Союзы каһарманы генерал Покрышкинның һәйкәле. Монда аның туган җире булып санала. Фашистларның 59 самолётын дөмектергән, ләкин үзенекеләрне дә югалткан. 59 самолёт бер кешегә бик күп инде. Дошманга, минемчә, СССРның беренче самолётларын бәреп төшерү әллә ни кыен булмагандыр. Покрышкин - һава сугышының яңа тактика авторы. Полк, аннары дивизия командиры, ахырда, отставкага чыккач, СССР ДОСААФының рәисе. Бәхетле, озын гомерле кеше. Опера театрының иркен мәйданында - үтә үзенчәлекле туганнар каберлеге. Җир астыннан ялкынлы факел тоткан гранит кул сузылган. Димәк, тереләргә мирас итеп, яшәү факелын тапшыра... Опера театрын да, кызганмый, түгәрәк итеп салганнар. Без анда "Фигаро" операсын тыңладык. Киң урамлы, нарат араларында зур, күркәм биналы академшәһәрчек - Обь елгасының аръягында. Анда дистәдән артык институтлар, сарайлар, күп кенә коттеджлар... Академшәһәрчекнең институтларында, төрле дәрәҗәдәге гыйльми хезмәткәрләр булып, бик күп яһүдләр эшләде. Алар арасында чын галимнәр дә байтак иде. Булачак академик Р. Сәгъдиев тә шунда эшләгән бит.
Космополитлык хисе аңарга әнә шул яһүдләрдән сеңгән булса кирәк. Академик Окладников та шуннан чыкты. Гыйльми җыеннарында еш кына җәнҗал-низаглар кубуы турында ишеткәли идек. Күрәсең, анда совет системасын чәйнәүчеләр байтак булган. Шунысы кызык, низаглары турында икенче көнне үк АКШның "Америка тавышы" һәм "Азатлык" радиосы хәбәр итә иде. Димәк, даими күзәтеп, диссидентлар белән элемтәдә торганнар. Җылыга оялаган еланнар байтак кыйммәтле мәгълүматларны "тегендә" тапшыра белгәннәр. Ут төтенсез булмый, диләр. Кибернетиканы һәм генетиканы "ялган буржуазия фәннәре" дип инкяр иткән чорда бердәнбер генетика галиме Дубининны Мәскәүдә эшеннән куалар. Академик Лаврентьев аңарга Новосибирск академшәһәрчегендә урын бирә. Шәһәргә "Обь диңгезе" терәлеп тора диярлек, ул - халыкның ял урыны. Ясалма диңгез ярларында, кала уртасындагы мәгърур елга күперенә хәтле, комлы саргылт пляжлар сузылган. Кояшлы аяз һәм җилсез көннәрдә диңгез төпләрендә киселми батырылган наратлар күренә, алар солдатлар кебек үрә катып торалар. Мәскәүгә рапорт бирергә ашыгып, аларны кистерергә өлгермәгәннәр. Хәзер исә батырылган агач кәүсәләре, үч алгандай, суны агулап, һәлакәткә якынайталар. Горур наратлар, хуҗасызлык вәхшилегенә һәйкәл булып, һаман әле аумыйча яшәргә тырышалар. Алай да вакытывакыты белән давыллардан соң кайберәүләре, тамырлары белән умырылып, өскә калкып чыга һәм "Ракета - Метеорларга" куркыныч тудыралар. Без килгәнче, монда халыкны шау-шуга китергән тагы бер кызык вакыйга булган. Җәйнең бик эссе якшәмбе көнендә, күпернең ике ягында да пляжларда бихисап халык кызынып ятканда, Обь буйлап түбәннән очып, кинәт көмеш реактив истребитель пәйда була. Ул күз ачып йомганчы, күпергә тияртимәс кенә, һаваны тетрәтеп-үкереп уза һәм юкка чыга. Озакламый, әйләнеп, тагы күпер янына юнәлә. Күпер өстендә бөтен транспорт туктала. Ял итүчеләр, нәрсә булыр икән дип, бердәй сикереп торалар. "Әллә исерекме?" - диешәләр. Кызыл йолдызлы очкыч исә, артыннан ялкын койрыкларын сузып, дулкыннар куптарып, күпернең иң биек аркасы астыннан икенче якка яшен күк төгәл генә хәвеф-хәтәрсез атылып чыга да, форсажын кабызып - күтәрелеп күздән югала! Халык бер авыздан "аһ" итә! Мондый могҗизаны "Чкалов" киносында гына күргәнебез бар. Ләкин хәзерге заман реактив очкычының тизлеге чагыштыргысыз зур бит. Ничек күпергә, яки суга бәрелеп чәлпәрәмә килмәгән диген! Моңарга нинди йөрәк һәм нинди төгәллек кирәк! Бу инде осталыкның иң биек ноктасы. Әйтергә генә ансат. Менә шуннан соң округ штабына горкомнан, обкомнан телефоннар шылтырый башлый. Бу нинди башбаштаклык? "Һава хулиганы"н эзләргә керешәләр. Уйласаң, бу "пүчтәк" уен түгел. Андый шаяру миллионлы каланың һәм күп кенә кешеләрнең язмышларын куркыныч астына куйган, ә күпер турында әйтеп торасы да түгел! Халык иминлеге белән шулай уйламый шаярырга ярыймы? Эзли торгач, бу җилбәзәк очучыны табалар. Ул беренче класслы очучы капитан булып чыга.
Авиазаводка яңа "МИГ"ын алырга килгән икән. Алган һәм менә аны шулай сынап та өлгергән! Командующий шул сәгатьтә үк аны гауптвахтага утырта һәм хәрби министрга хәбәр итә. "НПП"га кан белән язылган диярлек катгый һава һәм очу тәртипләрен бозарга берәүнең дә хакы юк бит. Министр җентекләп тикшерергә боера. Капитан янына тикшерүче белгеч килә. Теге берни булмагандай утыра бирә. "Мондый циркачлыгыңның сәбәбен аңлат! Ни башың белән мондый башбаштаклык кылырга җөрьәт иттең?" - "Бер дә башбаштаклык түгел, мин алдан бик яхшы хисапладым. Менә минем хисап-сызымым. Чкаловчылар әле дә бетмәгәннәр!" - ди. Теге карый, бик дөрес хисапланган. Министрга тагы хәбәр итәләр. Инде: "Судка бирергәме, армиядән куып чыгарыргамы, нинди әмер бирелер?" - дип көтәләр. Министр исә: "Андый ас-очучыны югалтырга ярамый. Минем исемемнән бүләк итеп, кул сәгате бирегез һәм чыгарыгыз! Гаебен аңлагандыр инде", - дигән, имеш. Бу кызык вакыйга турында бөтен Новосибирск сөйләште. Новосибирск - промышленностька бай шәһәр, дип әйткән идем инде. Анда ниләр генә эшкәртепҗитештереп чыгармыйлар! Данлы истребительләр дә монда ясала. Алдарак искә алынган майор Бутрим да Бөек Ватан сугышыннан соң биредә сынаучы-очучы булып бераз хезмәт иткән. Хәзер аның шактый кызык кайбер язмыш сәхифәсе турында әйтеп узарга вакыттыр. Ул, мин күргәндә, олыгайган, алтмыш яшьләрендәге урта буйлы, таза бәдәнле, юаная башлаган кеше иде. Утызынчы елларда, Испаниядә фашистлар фетнә күтәргәч, СССР Испан республикасын якларга яшерен юллар белән бер-бер артлы "киңәшчеләр" төркемнәрен, очучыларны, танкистларны, тупчыларны озата һәм корал җибәрә башлый. "Nopasazan!" - шигаре Испаниядә генә түгел, үзебездә дә киң таралган иде. Ялкынлы Пасспонариянең: "Тез чүгеп яшәгәнче, басып-тураеп үлүең хәерлерәк!" - дигән сүзләре барыбызга да мәгълүм иде. Аларны хәтта уку китапларына хәтле керткәннәр иде. Яшь республиканың язмышы кыл өстендә калган көннәре... Бутрим хезмәт иткән очучылар полкына наркоматтан махсус комиссия килә һәм, очучыларның "шәхси эшләрен" тикшереп, тегендә җибәрәсе ышанычлы хәрбиләрне билгелиләр. Күбесенчә, өйләнмәгәннәрдән яхшырак очучылар сайлана. Менә беркөнне командир Смушкевич шактый тәҗрибәле яшь истребительне чакыртып ала да бераз аңарга текәлеп карап торганнан соң: "Бутрим, дөнья хәлләрен чамалыйсыңдыр, мин сине Испаниягә юлласам, ни диярсең?" - ди. "Доброволецларны" әнә шулай җыялар икән! Баш тартырга формаль хокукы булса да, очучы ризалыгын бирә. Бирми кара! Кая китәсе турында катгый рәвештә беркемгә дә сиздермәскә кушалар. Махсус подпискага кул куйдырталар. Төрле частьлардан китүчеләрне шыпырт кына Одессада җыялар. Гражданский киемнәргә киендереп, испан паспортларын өләшәләр. Испанча бер сүз дә белмәгән кешегә Перес исемлеге эләгә. Испаниядә үзләрен ничек тотарга өйрәтәләр һәм, бер корабка утыртып, сүтелгән самолётларны трюмога төяп, Төркия ягына алып китәләр. Юлда дәресләр уздыралар, испанча кайбер җөмләләрне өйрәтәләр. Мәрмәр диңгезен үтүгә, кораб, утларын сүндереп, читкәрәк тайпылып туктый. Аңарга икенче ясалма морҗа куялар, корабның исемен һәм кызыл әләмен чит ил флагына алмаштыралар. Силуэтын үзгәртәләр. Шуннан соң аның берәү дә совет корабы икәнен белә алмый!
Болар шактый озак баралар. Картахенага җиткәнче, Урта диңгездә берничә тапкыр аларны Италия һәм Алман хәрби очкычлары өсләреннән тикшереп язып ала. Бермәлне билгесез су асты көймәсе дә калкып күзәтә. Ләкин кораблары исән-сау гына билгеләнгән портка барып җитә. Төнлә бушаталар. Портның биек коймалар белән бүленеп алынган җирендә совет белгечләре, кеше күзенә күренми генә, теге самолётларны янәдән җыялар. Аннары очучылар әфлисун һәм зәйтүн бакчаларына яшеренгән кыр аэродромнарына оялыйлар. Шуннан соң фашистларның самолётларын берәмтекләп "чүпли" башлыйлар, аэродромнарын җимерәләр, гаскәрләренә һөҗүм итәләр. Очу аппаратлары әз булганга күрә, көн-төн эшләргә туры килә. Фашистлар бакчаларда берән-сәрән урнашкан самолётларны таба алмыйлар, тирә-юньдәге ялган аэродромнарны бомбага тоталар. Алманнар төнлә дә очмыйлар, ә безнекеләр оча. Төнлә әйләнеп кайткан самолётларны утыртыр өчен, тимер мичкәләрдә ут кабызалар. Утлары өстән генә күренә. Әлбәттә, һава сугышлары югалтуларсыз булмый. Фашистларның "Кондор" дивизиясе төшеп калганнардан түгел ич! Генерал Франко тарафдарлары җиңгәч, исән калганнары, тәҗрибә туплап, илгә кайта. Ләкин Испаниядә туплаган тәҗрибәләре әллә ни файда бирми. Ватан сугышы бөтенләй башкача башлана. Испан сугышының нәтиҗәләрен гитлерчылар безнекеләрдән яхшырак исәпкә алганнар икән. Дәүләтебездә "испанлылар" турында күп еллар буена сүз кузгатмаска тырышалар. Ләм-мим! Ә Ватан сугышы исә ул каһарманнарны тәмам оныттыра. Чөнки һәр сугыш үзенең каһарманнарын тудыра. Ниһаять, утыз елдан соң "испанлылар" хөрмәтенә махсус тәңкәләр коела, һәм исән калганнарның исемлеге төзелә. Авиация маршалы Серов һәм тынгысыз эзтабар-язучы Смирнов шул тәңкәләрнең берсен, Новосибирскига килеп, майор Бутримның күкрәгенә дә тага. Үзләренең тырышлыклары белән бастырылган китапларын да бүләк итәләр. Ул китапны хастаханәгә ветеран үзе белән алып килгән икән. Карадым. Китапта аның да фотосурәте бар. Шул елда Испан интернационалистларының СССР күләмендә җәмгыятьләре оештырыла. Менә шулай СССР тарихының тагы бер серле сәхифәсе ачыла. Соң булса да, уң булсын, диләрме әле? Яңа ел бәйрәменнән соң Йомдинның еллык отчётын башкарырга җигелдем. Полк һәм башка часть отчётларының очларына чыгып, дивизиянекен тупларга кирәк. Шактый мәшәкатьле нәрсә. Аннары хастаханә отчётын да эшләшергә туры килде. Бусы төгәлрәк. Аны исәпкә алып, ахырда дивизиянекен дә төзәткәләргә туры килә. Монда кеше эшләреннән башым чыкмас, ахры. Начальство отчётларын үзе ясарга яратмый, чөнки андый "бухгалтер" эше баш ватуны таләп итә. Хастаханә начмеды Егоров та, Йомдин кебек, бүтәннәр җилкәсенә салынырга ияләшкән. Суык Себер кышы көннәрендә, йомыш төшеп, гаскәрләребезгә бардым. Биредә ракета стартлары ике төрле. Ике полкның өч баскычлы МБР ракета стартлары - җир өстендә. Ангарлардан чыгарып бастырганчы һәм сыекчаларын тутырып җибәргәнче, биш сәгать ярым вакыт кирәк. "Кичәге" - гамәлдән чыга башлаган корал дигән сүз. Аларны моннан очырганчы, АКШ ракеталары биш мәртәбә җимерергә өлгерәчәк ич. Ә менә калган полкларыбызның межконтиненталь баллистик ракеталары, очарга әзер булып, шахталарда, бронекалфаклар астында боерык бирүне һәм төймәләренә басканны гына көтәләр! Мәскәүдән боерык алганнан соң, минут ярым эчендә тиешле дошман мәрәләренә очып китәчәкләр һәм, унбиш минут узуга, кыямәт көнен күрсәтәчәкләр!
Белгеч буларак, начхим белән штаб уеннарына катнашырга туры килә. Аларны дивизия КПсында - бункерда уздыралар. Кайбер уеннары өчәр тәүлеккә сузыла. Прогнозыбыз буенча Новосибирск өлкәсенә иң кимендә АКШның "ГЧ"лары безнең дивизиягә томырылып төшәчәк. Шуннан соң ни булачагын күз алдына китерергә кыен түгел. Ләкин аларныкы безне дөмектергәнче, үзебезнекеләр дә алар өсләренә ыргылырга өлгерәчәк. Коръән шәрифләрендә әйтелгән ахырзаман менә шул чакта вакытыннан алда чынбарлыкка әвереләчәк. Шуны белә торып, яшәвебезне тормыш дип атап булмый. Ярый әле хатын-кызлар һәм бала-чага моны аңлап бетермиләр. Югыйсә куркуларыннан чиргә сабышучыларның саны бихисап булыр иде ("нервнопсихологический фактор" диләр). Халыкка мондый ахырзаман афәте янавын озак сиздермәскә тырыштылар. Югыйсә дөньяда сугышка каршы тынычлык өчен көрәшүләр бик күпкә алданрак башланачак иде. Бөек сәясәтчеләребез бөтен уңайлыклар белән җиһазланган бункерларда, запас ризыкларын ашап, үләттән котылып калачакларына нык ышандылар. Ахырда галимнәрнең кире кагылмаслык дәлилләре аша дөнья аңлады бугай: атом сугышыннан котылу әмәле бары "разрядка" - коралсызлану гына! "Кыштым-40", "Чиләбе-65" афәтләре, халыктан яшерелү сәбәпле, тиешле нәтиҗә бирмәде, ә менә Чернобыль фаҗигасе бик күпләрнең күзен ачты. Бу акылга утыруның башы булса ярар иде! Ләкин ни кызганыч, атом коралына үрелергә теләүчеләр һаман ишәя. Әлегә исә без штаб уеннарында (КШУ) начхим белән АКШ "ударларының" прогнозларын әзерлибез, булачак югалтуларыбызның саннарын хисаплыйбыз, зарарланган зоналарның күләмнәрен карталарга төшерәбез... Киметеп хисаплаганда да, баш әйләнерлек. Ударларының нәтиҗәләрен киметү чараларын эзлибез. Анысы "ликвидация последствии ядерных ударов" дип атала. Ә аның нинди кыйммәткә төшәчәген һәм күпмегә сузылачагын Чернобыль фаҗигасе бераз күрсәтте инде, югыйсә анда тимер-бетон эчендә корыч реактор гына шартлады, ул әле ачык җирдәге атом бомбасы түгел! Эшем бик тынгысыз. Иң мөһиме, зарарлы эштә хезмәт итүчеләрнең саулыкларын мөмкин кадәр сакларга иде! Аларга комиссия үткәреп торырга, махсус бүлеккә салып тикшерергә кирәк. Әле хастаханәдә кизү торулар да бар. Тәүлек буена ниләр генә булмый да, нинди генә авыруларны кабул итәргә туры килми. Эш күп - вакыт әз. Дөньяга чыгып, күңел дә ачасы килә. Опера театрына бер генә бардык. Ә менә кино карарга атнага бер булса да вакыт табабыз. Тормыш-көнкүреш ягыннан дивизиябез бай дияргә була. Горячих һәр полкта савым сыерлары һәм дуңгызлар асрата. Яшелчәләр үстертә һәм зарарлы эштә эшләүчеләргә берәр кружка сөт эчерә. Югары командование алдында шул ягы белән дан тота. Теплицаларында кыш буена, күп булмаса да, кыяклы яшел суган, петрушка, туран уты һәм помидор үсә. Алар офицерлар табынына ешрак, ә солдатларныкына сирәгрәк булса да эләккәлиләр. Горячих дивизия җитәкчеләрен дә онытмый. Итен дә, колбасасын да (үзе ыслата) һәм бүтәннәрен дә фатирларына илттерә. Дуңгызларны ашатып-карап йөрүче һәм яшелчәләрне үстерүче солдатларга елына бер бүләк һәм өйләренә кайтып килергә ике атна ял бирә. Шулай булса да, мондый "кара" эшләргә теләп алынучылар сирәк.
Хәтеремдә, бер комсомол җыенында чучкалар караучы солдат, ачынып еларга җитешеп, хезмәттәшләренә: "Ит ашарга һәркайсыгыз ярата, ә миннән дүртенче дивизия командиры дип көлгән буласыз!" - дигән иде. Моны ишетеп, тегеләр тагы ихахайлап алдылар. Ләкин, уйласаң, бу бит бик күңелсез хәл. Хуҗалык эшен сөймәү дигән сүз. Әйе, колхозчылардан да шулай көлүчеләр күп булды. Әле дә илебездә андый яман гадәт бетмәгән. Ә колакка мондый шигарь керми калмагандыр: "Труд в СССР - дело чести, доблести и геройства!" Ата-анамның ул сүзләре эш кенәгәләренә хәтле басылган иде. Шигарьдә бертөрле, ә гамәлдә икенчерәк икән шул. Әйтергә кирәк, бездә генә түгел, һәр хәрби округның үз совхозы булды. Алар белән майор яки подполковник идарә итте. Совхозларда ирекле ялланучылар ("вольнонаёмныйлар") терлек үрчеттеләр, тавык асрадылар, яшелчә һәм җиләк-җимеш үстерделәр. Округ генераллары һәм өлкән офицерлар совхоз нигъмәтләрен даими алып тордылар. Бәяләре дәүләтнекеннән түбәнрәк иде. Мәрзия дә совхоз кибетеннән күкәй, җиләк бакчаларыннан карлыган җиләген үзе җыеп, сатып алып кайткалады. Бу округның да Ельцовкада үз ял йорты бар иде. Ләкин анысы безне кызыктырмады. Новосибирск обкомының да үз совхозы иде. Анысы "бөек" шәхесләрне, алтын йолдызлы каһарманнарны һәм обком түрәләрен махсус исемлек буенча гына тәэмин итте. Әйтик, обкомның беренче сәркатибе Горячев (безнең Горячихның адашы диярлек) шул исемлеккә академик Лаврентьевны үзе әйтеп керткән. Лаврентьев - калага дан өстәп, дәрәҗәсен арттырган шәхес ич! Ул заманда галимнәргә игътибар зур иде. Академикның хатыны совхозга барыр алдыннан шалтырата икән. Нәрсәнең күпме кирәклеген әйтә. Тавыкларны ул килер алдыннан гына суеп эшкәртәләр, ә күкәйләрнең яңа салганнарын гына әзерләп куялар. Анда тәртип шундый булган. Дәүләт әшнәләре халыктан тартынмый яши беләләр иде. Безнең хатыннарыбыз кебек, яртышар көн военторг кибетендә чират тормыйлар. Түрәләр "халыкны" бәйрәм мөнбәрләрендә югарыдан гына күрәләр иде бугай. Алар уйлавынча, бөтенебезгә мал-мөлкәт һәм юньле ризык-нигъмәтләр барыбер тигез җитмәячәк. Минемчә, андый совхозлар күбрәк булса, бәлки җиткән дә булыр иде... Юк шул, барыбызга да тигез булса, түрә булуның кызыгы бетәдер! ...Инде без яңа йортның ике бүлмәле фатирына күчтек. Дүртенче катта булса да, әйбәт иде. Аш бүлмәсендә өч конфоркалы электроплитә бигрәк күңелгә хуш килде. Сөрем-ис чыгармый! Тормышыбыз җайлана башлады. Мебель дә сатып алдык. Гел чемоданнар өстендә яшәп булмый бит. Мәрзия дә хастаханәгә машинистка эшенә ялланды. Яз көннәрендә ата-анам бер атнага кунакка килеп киттеләр. Безгә күңелле булса да, көндез аларга ялгыз калырга туры килде. Икебез дә эштә бит. Эш урынымны, хәрбиләр тормышын үз күзләре белән күрделәр. Анысы шәп булды. Бер күрешү - бер гомер, диләр. Дивизия штаб офицерлары берәмләп алмашына торалар. Кайсы кая китә. Оператив бүлеге начальнигы полковник Нужный да "ненужный" булып чыкты. Аны пенсиягә озаттылар.
Генерал Артюхның урынбасары полковник Ковалёв иде. Хохол. Фамилисе "Коваль" - тимерче сүзеннән. Урыс булып йөри. Кайчандыр тарих факультетын тәмамлаган. Зыялы вә аристократ булып кылана. Кубада полк командиры булган. Кайткач, бер баскычка күтәрелгән. Кышын штаб артында каток катырта иде. Тимераяклар киеп, хатынын чанага утыртып, кичләрен берәр сәгать чамасы шунда уздыра иде. Озакламый аны Мәскәү янындагы РВның ЦКПсына күчерделәр. Ягымлы гына генералыбыз Артюх Одесса өлкәсенә - Жеребковога, атом-төш коралы арсеналына "хуҗа" булып, күчеп китте. Һәркемне үз иленә туган туфрагы тарта шул. Тыйнак иде. Аның урынына Төмән өлкәсеннән камыт аяклы полковник Алёшкин килде. Бусы да генерал булачак. Артюхка караганда кызурак. Полкларга эш буенча йөри торгач, аның белән еш очраша башладым. Һәм арабыз шактый якынайды. Замполит полковник Валов белән дә мөнәсәбәтләребез начар түгел. Бер очрашуыбызда ул: "Йомдин ничегрәк?" - дип сорады. Дөресен әйтми булмады. "Кеше кулы белән кызган күмер җыярга ярата!" - дидем. Тел төбемнән үк аңлады бугай, җавабым үзенең фикеренә дә туры килгәндер, югыйсә сорамас иде. Кандидатлык стажым узгач, кызыл кенәгәне ул үзе миңа тапшырды. Мин ул чакларда коммунизмның киләчәгенә артык шикләнми идем әле. Кайчан булса да, бәлки, бер килер күк тоела иде. Партиягә керүемнең бүтән сәбәпләре дә булды. Ник яшерергә? Партия хөрәсәннәре хезмәт баскычларын уңышлырак узалар ич. Аннары, офицерларның күбесе партияле булгач, үзең генә читтә бүки булып калу да уңайсыз. Алардан кимсенеп йөрисе килми. Стародумов сүзләре дә хәтергә килә. Тәнкыйть партиянең тәрбия юлында төп корал булуына карамастан, хәрби министрның махсус боерыгы буенча, үзеңнең командир-начальнигыңны, аның башбаштаклыгын яки булдыксызлыгын фаш итеп, турыдан тәнкыйтьләү кискен тыела. Ә тиңдәшләреңне - рәхим ит! Командирның тискәре якларын партконференцияләрдә генә, анда да әле әхлакый яктан гына тәнкыйтьләргә була. Менә шуларны исәпкә алып, аның белән бер өердә булуың хәерлерәк. Курсташым Стародумов кабаткабат әйткән иде: "Мин партиягә булдыксыз командирларны сүгәргә, аларның кыек гамәлләрен тәнкыйтьләргә керәм, чөнки партҗыеннарда барыбыз да тигез хокуклы булабыз. Ул синең авызыңны анда үрә бастырып томалый алмас!" - дип. Юк шул, ялгышкан. Анда да язылмаган субординация бар. Берәр начальнигыңны син анда тешләп кара! Аннары ул, партбюро әгъзасы буларак, фирка сәркатибе белән берлектә сине адым саен акылга утырта башлар! Шуннан соң төшенерсең кемнең кем икәненә һәм бу дөньяда кем хуҗа булганына! Кемдә хокуклар күбрәк, шул һәрчакта хак булып калачак. Бездә әлегә тулы хокуклы түрәләр вә командирлар гына бар. Ләкин алар да югарыдагылар алдында телләрен йотарга мәҗбүр. Полковник Орёл әйтә иде: "Критиканы без яратабыз, ләкин критиканнарны да истән чыгармыйбыз!" - дип. Тәнкыйть ул бал түгел, аны берәү дә сөйми шул. Һич көтелмәгәндә (ә бәла-каза гел көтмәгәндә килүчән), уникенче полк ракета шахтасында ягулыкны оксидлаштыра торган бик зәһәр каты азот кислотасы, резервуарын ашап, сыекча бүлмәсенә агып чыккан. Дистә тоннадан артык үтә куәтле кислота шунда барча үткәргечләрне, насосны һәм буяуны, дивар штукатуркасын эретеп, көрән төсле сыек боткага әверелдергән!
Корыч эретмәсеннән ясалган әйберләрнең кыйпылчыгы да калмаган! Җиһазлары сыйфатсыз булган, ахры. Орып-бәреп, сул куллары белән монтажлап куелган җиһазларның тиз арада коррозияләнүләре дә бар!.. Ярый әле ягулык резервуары икенче бүлмәдә. Югыйсә янгын да купкан булыр иде. Янәшәдә патерна аша корыч стаканыннан күтәрелеп очарга әзер, мәчет манарасыдай ракетага зарары тимәгән тиюен. Кирәк булса, аны төгәл очырырга була. Ә менә икенче залп ракетасын шахтага зур капиталь ремонт үткәрми җибәреп булмаячак. Шахта вакытлыча сафтан чыкты, дигән сүз. Мәгълүм, зур "ЧП" бу. Аның хакында, гаебе булмаса да, гаепле кеше сыман, яшерен (ЗАС) телефон аша Алешкин главкомга хәбәр итә. Начар хәбәрне берәүнең дә ишетәсе килми. Шаяру түгел! Һәр ракетага үзенең мәрәсе билгеләнгән. Тиешле регламент эшләре дә Мәскәүгә төзелгән махсус график буенча гына уздырыла. Регламент эшләрендә вакытлыча сафтан чыгарылган ракетаның "вазифасын" башка ракетага тапшыралар, ә алар барысы да санаулы. "Артыклары" юк диярлек. Шахта бүлмәсеннән зарарлы "ботканы" кичекми бидоннар белән өскә чыгарырга һәм каядыр түгеп күмәргә, бүлмәне чистартып кырырга, дезактивацияләргә, киптерергә, сыларга, янә киптерергә, буярга, өр-яңа җиһазлар китертеп куйдыртырга, үткәргечен стакан белән тоташтырырга, яңа куелган резервуарга запас кислота тутырырга кирәк. Эш муеннан. Боларның барысын да башкарыр өчен, ун тәүлек бирелде. Ашыгыч киңәшмә уздырып, план-график төзелде, һәм шул график буенча безнең "ликвидаторлар" командасы һәм хәрби завод бригадасы эшкә кереште. Билгеле, мондый җитди эш махсус киемнәр һәм противогазлар киеп башкарыла. "Ликвидатор"ларның бригадалары кыска арада бер-бер артлы алмашынып торалар. Резин киемнәрдә озак эшләрлек түгел. Манма тиргә батып, йөрәкләре шартларга җитешә. Чиста зонага чыгучыларга дезактивация үткәрергә һәм ял бирергә кирәк. Күзколак булып, генерал һәм баш инженер белән бергә йөрергә туры килде. Мондый авыр хәл шахтада булганы юк иде әле, тәҗрибә чамалы. "51 нче"нең беренче дивизиясендә шулай ук резервуардан, төбен ашап, кислота аккан иде. Ләкин ул резервуар тышкы складта, ком түшәгендә тора иде. Зәһәр сыекчаның саркып, җиргә сеңеп беткәнен байтак вакыт узгач кына белделәр. Зарарлы булмады. Шундый ук хәл Йошкар-Ола дивизиясендә кабатланган иде. Кала эпидстанциясе тавыш куптарса да, зарары сизелми кала. Җирдә кислота нитратларга әверелә, ә көрән окисьлары һавага оча. Тимеркорыч резервуар - трубаларны коррозиядән бик нык сакларга кирәк шул. Орны-чорны белми, орыпсугарга ярамый. Коррозия тимер-корычның орылган җиреннән башлана. Ә безнекеләр орны-чорны белмиләр инде. Шулай бермәлне Алманиядән китерелгән газүткәргечләрне безнең хөрәсәннәрнең бәрә-суга бушатуларын күргәч, тегеләрнең исләре киткән. Тимер яки корыч булса да, алар "өф" итеп дигәндәй төйиләр һәм бушаталар икән. Шуңарга күрәдер инде, "миннән киткәнче, иясенә җиткәнче" дигәндәй тоташтырылган һәм юньле изоляциясез, ничек туры килде, шулай пычракка батырылган трубалар вакытыннан алда шартлыйлар! Ә аларның хаклары да газ белән түләнеп бетмәгән ич. Сволочьлар иле дими, ни дияргә кала? Бу юлы безгә һәр адымыбызны үлчәп атларга туры килде. Кара һәм хәтәр эшләр тәмамлангач, өч тәүлек шунда мәш килдек. Көчле вентиляторлар белән җилләтеп, электр мичләре белән киптереп, бөтен саклык чараларын тиешенчә үткәреп, ахырда эш хәрби завод монтажникларына тапшырылды.
Шул көннәрдә шахта тирәсендәге грунт суын даими анализларга туры килде, чөнки аларның җир аша артезиан коесына үтүләре мөмкин иде. Ләкин Ходай саклады. Менә шуннан соң гына өйгә кайтып, чишенеп-юынып, аяк сузып ята алдым. Аннан да рәхәте булмады.Яшьлек аркасында анымоны артык сизмәсәм дә, шул чактагы зәһәр парларның зарары тими калмагандыр, дип беләм. Бераз башым авыртып, ютәлләп йөрдем. Билгеләнгән көндә шахта төгәл сафка басты. Башкарылган эшләрне махсус комиссия кабул итте. Аннан соң да артезиан суын байтак тикшерергә туры килде, чөнки ул суны меңнән артык кеше эчә ич, аның белән аш та пешерелә. Сак булмасаң, нитратлар белән агуланулары бар. Андый хәл була калса, җилкәңне чәбәкләп, башыңнан сыйпамаслар! Бәхетебезгә каршы, суда нитратларның микъдары гадәттән тыш артмады. Алёшкин авариядән соң, рәхмәтен белдереп, очраган саен гел кул биреп исәнләшә иде. Күрәсең, эшемнән бик канәгать булган. Менә шулай, корал дигәндә, дәүләт иминлеге өчен бер нәрсәсен дә һәм беркемне дә кызганмый! Көз җитүгә, Йомдиннан Трускавецның хәрбиләр шифаханәсенә юлламалар алып, Мәрзия белән сөенә-сөенә дәваланырга чыгып киттек. Түземлегем тәмам төкәнгән иде. Толмачёв аэропортыннан "Аннушка"га ("АН") утырып, Львов шәһәренә очтык. Яратып өлгергән шәһәргә. Анда таныш "Варшава" кунакханәсендә икеме-өчме төн кундык. Лев тавына да менеп карадык. Монда халык күңелле һәм мул яшәгән сыман тоелды. Телеманаралары да тау башында урнашкан. Каланың очлы кафедраль костёллары берничә икән. Икенче көнне, ерак талчокларына барып, Мәрзиягә бүреклеккә һәм якалыкка сасы көзән тиреләре сатып алдык. Алар монда күп икән. Җылы киемнәрсез Себердә яшәп булмый бит. Поезд йөрүенә карамастан, Трускавецка автобус белән, тирә-юньне күзәтеп бардык. Яңа гына салынган шифаханә бинасының аерым уңайлы бүлмәсенә урнаштырдылар. Буфетка көн дә өч мәртәбә йөреп, "Нафтусы" суын эчеп, кайнар озокерит салдырып дәваландык. Шушы ике нәрсә өчен киләләр дә инде бирегә. Курортта обком шифаханәсе каршындагы чиркәүгә һәм мондый үтә диндар халыкка исебез китте. Бу якларда диннәре католикларныкына яраклаштырылган. Һәр авыл - бистә капкасы алдында зур тәрегә Иисус сыны һәм аның муенына чәчәкләр бәйләме элеп куелган. Трускавецның кибетләре һәм базары ул чакта кечкенә иде. Искитәрлек әйберләр дә күренмәде. Әмма халык күп, шәһәрчек уртасы кырмыска оясы кебек мәш килеп кайный. Фотосурәтчеләр, чегәннәр дә күренгәли. Шифаханәдән кайтуга, икебез дә яңадан эшкә җигелдек. Кышка керер алдыннан, хәрби медицина уенын үткәрдек. Сугыш куба калса, хастаханәбез, иминрәк урынга күчеп, урыннарын арттырачак, чөнки андый хәерсез чакта яраланучыларның саннары бихисап булачак. Чарасын мөмкин хәтле алдан, тыныч вакытта күрергә кирәк. "Агай, алдан сагай!" дигән сүз. Афәт яный башлауга, шымчы күзләреннән эзебезне югалтып, алдан билгеләп куелган җиргә күчәчәкбез, һәм шул җиргә военкоматлардан безгә беркетелгән граждан табиблары килеп кушылачак. Без аларны киендереп, коралландырып, дәресләр үткәреп, сафка кертергә тиеш. Шул махсус билгеләнгән җиргә өстәмә машиналар киләчәк, "НЗ"дан өстәмә медицина җиһазларын, чатырларны һәм техниканы алып кулланырга тиеш булачакбыз. Үз көчебез белән шунда зурайган хастаханәне автоном электр куәте, су, ризык, элемтә белән тәэмин итәсе. Маскировка вә оборонаны оештырасы һәм тагы бетмәс эшләрне бик кыска арада гамәлгә ашырасы. Боларны чылбыр графигы ("сетевой график") буенча, тайпылмыйча, сәгатькә карап башкарырга кирәк. План буенча шулай булырга тиеш. Ләкин атомтөш гарасаты купканда, тыныч кабинетта эшләнгән планны үтәп булырмы? Беренчедән, андый мәхшәр башлануга, имин җир табуы кыен. Юллар өзеләчәк. Халык хуҗалыгыннан табиблар һәм техника-машиналар килә алырмы? Әле алар яки үзебез исән калырбызмы? Чөнки янгыннардан һәм радионуклидлар белән җирләрнең зарарлануларыннан гайре ионлаштыру-нурланулар мөмкин.
Димәк: "Гладко только на бумаге, да забыли про овраги!.." Шулай булгач, атом-төш сугышына йөз тотучыларны җинаятьчелектә гаепләргә генә кала. Омскидан - корпус штабыннан уеныбызны күзәтергә корпус табибы - Тимофеевның булышчысы капитан Пронин килде. Ул граждан мединститутын бетергән кеше, хәрби медицинада өйрәнчек кенә. Уен күз буявы гына булып чыкты, чөнки Дыдинның урынбасары Егоров һәм Пронин үзләре дә хастаханәне нинди чират-тәртип белән күчерергә һәм яңа җирдә бүлекләрен ничек зурайтып урнаштырырга икәнен рәтләп белмиләр. Икесе дә академиядә укымаганнар, тәҗрибәләре юк. Пронин, формаль акт язып, "өчле" билгесен куеп, бер дә борчылмый кайтып китте. Хастаханәне күчереп, аны яңа җирдә корып һәм санаулы арада ачып җибәрү - үзе бер бик зур эш. Һәм шул үтә мөһим эшнең үзенчәлекле кагыйдәләре бар бит. Кыш уртасында файдасыз Дыдинны демобилизацияләделәр. Дәүләтебездә бернәрсә дә эшләми, пенсиягә чыгу көннәрен тыныч кына көтеп ятучылар әзмени? Совет системасының тагы бер тискәре ягы. Эшләсәң дә, эшләмәсәң дә, сиңа барыбер түләп торалар. Имеш, социаль яклау! Ә ялкауны нигә якларга ди? Ул бит башкалар җилкәсен кимереп көн күрә! Горячих һәм Йомдин тырышлыклары аркасында, Дыдин урынына Егоров менеп утырды. Хакимиятне үзеннән дә күбрәк сөючән. Тагы да эреләнебрәк китте. Теш арасыннан гына сөйләшә башлады. Атлаган саен: "Мин сездән моны яки тегене башкаруыгызны үтенәм!" - дип кенә тора. "Кешенең нинди икәнен беләсең килсә, аңарга хакимлек биреп сынап кара!" - диләр иде. Дөрес әйткәннәр. Егоровның урынбасары итеп, атлыгып тормасам да, барысы да мине тәкъдим иттеләр, чөнки вакытлыча начмед вазифасын миңа йөкләгәннәр иде. Ел отчётын да миңа башкарырга туры килде. Егоровның үзенең дә күңеле миңа ятканын сизәм. Ләкин моны Чапранович бик борчылып күзәтеп йөргән икән. Ташкентка барып, иртә өлгергән яшелчәләр алып кайтып, Горячих вә Егоровны кунакка чакырып, аш уздырды. Кунакка, араны бозмас өчендер инде, Мәрзия белән безне дә дәште. Горячих - Брежнев заманасы җимеше, сыйлауларны ярата. Нәфес дигән нәрсә убыр икән шул. Әнә шул аш уздыру җитә калган. Чапа аның белән оста файдаланган. "Хәсәновның хезмәт урыны болай да подполковникныкы, аны түгел, мине начмед итеп куегыз, миңа да үсәргә кирәк ич!" - дип, ул күптәннән бирле Йомдин һәм Горячихның бусагаларын таптап, ялварып йөргән икән.
Ахырда ул теләгенә иреште. Яһүдләр тагы бер-берсенә тугры булып калдылар. Ярар, шулай булса да, артык исем китмәде, чөнки хезмәт хакларыбыз бертигез, дәрәҗәм дә ким түгел, тик вазифаларым тынгысызрак. Әмма бу кечкенә генә вакыйга миңа сабак булды. Тиздән, бер төркем булып, РВ медикларының I нче гыйльми конференциясенә Мәскәү артындагы Перхушковога Егоров, мин, Щукин һәм Мартынов җыенып киттек. Анда мин "яшерен" грифлы ике мәкаләм буенча унар минутлык чыгышлар ясарга билгеләнгән идем. Самолёттан төшүгә, таныш-белеш хәрби медикларны очрата башладык. Конференция шул ягы белән җәлеп итә дә инде күңелне. Шунда инде үз күзләрең белән күреп-күрешеп, кемнең кайда хезмәт иткәнен, нинди уңыш-мәртәбәгә ирешкәнен һәм дөньяда ниләр булганын һәм булачагын ишетәсең. Шулардан да мөһимрәк нәрсәләр юк кебегрәк тоела. Үз кабырчыгыңда аралашмый, дөнья күрми утыру аңыңны, дөнья мәсьәләләренә карашларыңны үстерми ич. Безне ЦДСА каршындагы Оборона министрлыгының вакса һәм мастика исләре сеңеп беткән кунакханәсенә урнаштырдылар. Ә урын җитмәгәннәрне - Фили һәм Одинцовога. Конференция Перхушково гарнизонының мәдәният сараенда булачак икән, нәкъ баш штабыбыз янында. Шул җыенга Белорус вокзалыннан электричкага утырып йөрисе. Безгә - Себер бүреләренә анысы да тансык, күңелле. Без урнашкан кунакханәнең зурлыгына исең китәр. Коридорлар белән тоташкан берничә бина тулаем бер микрорайонны хәтерләтә. Барысы да шыгрым тулы, һәм урнашырга теләүчеләрнең чираты өзелеп тормый. Биредә төрле йомыш белән килгән хәрбиләр, гаиләләре... Армиябезнең зурлыгын монда кереп тә чамаларга була. Ә бит Мәскәү гарнизонының үзенең дә аерым кунакханәсе бар. Анысы да тулы. Шулай булса да, килеп китүче хәрбиләргә урын җитми. Кунакханәнең шыксыз, ярымкараңгы коридорларында тәмәке, гуталин исе... Әйтерсең казарма! Бүлмәләргә урнашканда, корпус табибыбыз Тимофеев Капустин Яр начмеды полковник Климов белән бергә урнашмас өчен, койрыгы пешкән мәче кебек сырпаланып, бүтән бүлмә эзләп йөрде. Әзмәвердәй таза Климов аңардан шыркылдап көлә. "Аның белән бер бүлмәдә бер кеше дә йоклый алмый, чистый кабан, гырлавыннан ничек бугазы ертылмый!" - дип сукрана Тимофеев. Конференциягә бөтен СССРдан кем генә килмәгән! Шулар арасында күп кенә курсташларым, таныш хезмәттәшләрем бар. Олыгайганнар, үзгәргәннәр, мәртәбәләре арткан. Көнчыгыштан Барышев, Горновский, Себердән Вафин, Тарабан һ. б. килгәннәр. Барышев белән бер бүлмәдә урнаштык. Ул генерал Архиповка һәм тагы кемнәргәдер, ике зур чемодан тутырып, бүләкләр алып килгән. Күтәреп карадым - җен ташларын тутырганмыни! "Болан һәм кыр кәҗәсе мөгезләре, кызыл балык уылдыгы һәм элеутерококк тинктурасы" - диде пышылдап. Ерак Көнчыгыш байлыклары... Каядыр күчерүләрен үтенмәкче, ахры. Шаярып һәм җил ягына салам кыстырып: "Мине үзегез белән итекләрегезне ялтыратырга алыгыз!" - дигән булам. Канәгатьләнүеннән рәхәтләнеп хихылдый. "Миңа боларны күтәрешеп булышырсың инде!" - дип өстәде. Нишләмәк, дуслык хакына булышырга туры килә. Таңнан торып, метрога чумып, вокзалга юнәлдек. Перхушково станциясендә безне автобуслар көтеп тора иде. Утырып гарнизонга киттек.
Юл чыршылы урман аша. Юл кырыенда гына кыргый пошиларның утлап йөрүләрен күрдек. Дөнья тарайган шул. Аларга да электричка, автобуслар йөргән, самолётлар үкереп очкан, халык белән тулган җирләрдә яшәргә туры килә. Гарнизон капкасыннан исемлек буенча берәмләп тикшереп уздырдылар. Бөтен частьлардан күргәзмәгә фотовитриналар, кулланмалар, үзләре уйлап чыгарган медицина коралларын һәм приборларын китергәннәр. Үзебез дә берничә фотовитрина алып килгән идек. Аларны мәдәният сараеның залларына урнаштырдык. Күргәзмә РВ медицинасының көзгесенә әверелде. Анда гаилә әгъзаларының да матур-матур кул эшләре урнаштырылган иде. Менә дигән гыйбрәтле тамаша булып чыкты әле бу! Күргәзмәдә үрнәк алырлык күп нәрсәләр бар иде. Беренче көнне Архипов, баш белгечләребез ел нәтиҗәләре һәм үтисе бурычларыбыз турында чыгышлар ясадылар. Президиумда академия галимнәре, РВның тыл начальнигы генерал Пономарёв һәм баш белгечләребез утырды, ә икенче көнне ЦВМУ начальнигы генерал-полковник Д. Кувшинский да килде. Шул көнне главкомның урынбасары генерал-полковник Толубко (булачак артиллерия маршалы)хезмәтнең кайбер яклары турында нотык тотты. Миңа ул ошамады. Күз карашлары салкын. Маңгаендагы яра җөе моны көчәйтә генә. Өченче көнне, кичкә таба килеп, йомгаклау сүзе белән Союз маршалы Крылов үзе чыкты. Токсиколог-радиологлар секциясендә мин дә чыгыш ясадым. Токсикологлар байтак докладлар алып килгәннәр иде. Гыйрфанов, билгеле, куанды һәм: "Менә шулай дәвам итегез!" - диде. Аның кул астындагы белгечләрнең даны аңарга да тия бит. Без секцияләргә бүленгәндә, Горновский Мәскәүгә тайды. Балаларына аласы әйберләр кирәк булгандыр инде. Өченче көнне, аны күрүгә, мин юри: "И-и, сине Барышев эзләде дә соң инде!" - дип куркыттым. Бичараның төсе үк үзгәрде! "Бар, - мәйтәм, - гафу үтен!" Китте тагы. Ни булгандыр... Тәнәфесләрдә бер-беребез белән очрашып-сөйләшеп, яңалыклар белән уртаклашып, күргәзмәне карап йөрдек. Конференциягә килгәннәрнең байтак өлеше баш белгечләр янында бөтерелде. Алар үзләренең уку мәсьәләсе турында, олырак хезмәт урыннарына һәм кулайрак якларга күчерүләрен юллап җан тырмаштылар. Конференция әнә шул ягы белән дә әһәмиятле: ичмасам, кирәк кеше белән күзгә-күз, дәлилләр китереп сөйләшәсең һәм максатыңа ирешергә тырышасың. Һич югында, вәгъдәләрен булса да "йолкып" аласың! Аннары: "Сез вәгъдә иткән идегез!" - дип, кабат сөйләшергә була. Мин дә, туры китереп, Тимофеев белән сөйләшеп: "Хастаханә начальнигы яки начмед урыннарын кулайрак күрәм" - дидем. "Үзем дә Чапрановичны түгел, ә сезне куймакчы идем дә, Горячих белән Йомдин килешмәделәр. Ләкин "Красноярск-66" хастаханәсендә урын бушыйсы, риза булсагыз сезгә булыр!" - диде. Мин ризалыгымны бирдем. Архипов икенче чыгышында: "Без бу үтә мөһим эшне зур тырышлык белән дәвам итәчәкбез!" - диде. Кыска буйлы, юантык һәм кылый күзле, бичурага охшаган Архипов, РВ медицинасының "атасы" булып, фәнгә кереп калмакчы, ахры. Шуннан соң көтелмәгәндә бәхәс чыкты. Академиябезнең докторы полковник Кудрин (курсташыбызның әтисе): "Моны академиясез ничек күтәрә алырсыз икән? Әлегә үзегездә нибары бер генә фән докторы Сэппи, ул да эпидемиолог кына!" - диде. Шунда әтәчләнеп сикереп торып, баш гигиенистыбыз полковник Гуськов (ул да курсташыбызның әтисе), ямьсез чырылдавык тавыш белән кызып, Кудринга каршы килешмәгән вә урынсыз гаепләр ташлады. Үзен академиядән РВга этеп чыгарганнары өчен үч алуына охшады бу.
Үзе анда сыеша алмаган... Ахырда Архипов, аны җөпләп, төзәтергә мәҗбүр булды: "Академиягә ташлар ату гөнаһ булыр, ул безгә менә дигән кадрлар әзерләп тора!" - диде. Улы шунда укый ич! Озакламый ул, баш белгечләре белән барча РВ отчётларын өйрәнеп, тиешле нәтиҗәләр ясап, фән кандидатлыгы диссертациясен әвәләде һәм аны яклады да. Үзе хуҗа булгач, кеше хезмәтләрен дә үзләштерергә оят түгел, ахры! Шул бер дә килешмәгән эше белән безнең алдыбызда абруен югалтты ул. Мөгаен, "Кандидат Архипов!" диюгә, көлемсерәмәгән офицерлар булмагандыр. Мондый хәрәм гамәлләр Брежнев чорында табигый хәлгә әверелгән иде. Кандидатлык вә докторлык диссертацияләрен түрәләргә хезмәткәрләре язып бирә иде. Мондый шаукымны Азәрбайҗанда Хәйдәр Алиев кына тыеп маташты. Шул конференция тәмамланыр алдыннан, тәнәфестә һавага чыктык. Главком килүен көтәбез. Пономарёв белән Архипов та кыбырсып торалар. Менә ялтыраган кара лаклы "Чайка", салмак кына тирбәлеп, ишегалдында туктады. Йөртүче старшина маршалга чыгарга ярдәм итте. Машинаның пыялалары пулялар тишмәслек, һәм үзе дә бронялы, диделәр. Без маршалны күрүгә, әлбәттә, үрә каттык. Кемдер: "Товарищи офицеры!" - дип команда бирде. Маршал, елмаеп, башын бераз иебрәк ишектән узып, эчкә кереп китте. Кемдер ишекне тотып торды. Үзенең чыгышында "юлбашчыбыз" безгә үпкә белдерде. "Сезгә уйлап чыгарылган һәм отчётларыгызда күрсәтелгән "травматизм" хакында министр алдында җавап тотарга туры килә!" - диде. Менә сиңа иске авыздан яңа сүз! Көлке булса да, көләргә ярамый. Әйтерсең ул травмаларны без ясыйбыз! Булганнарын киметеп күрсәтергә дә хакыбыз юк. Вөҗдан кушмый. Травматизмны киметер өчен, хезмәт якларын җайларга, уңай шартлар тудырырга, солдатларны яхшырак өйрәтергә һәм офицерларга контрольне көчәйтергә кирәктер ич! Шуның белән гыйльми конференция тәмамланды. Архипов: "Таралмагыз, мәдәният йорты мөдире безгә шәп кино күрсәтмәкче!" - диде. Байтак офицерлар таралыштылар, ә без калдык. Нәкъ залның бушаган, бүленгән уртасындагы рәткә күчеп утырдым. Ут сүнде. Шул мәлне яныма берничә кеше килеп "лып" итеп утырдылар. Карасам, нәкъ янымда ук Крылов үзе утыра, ә аның сул ягында - генераллар Пономарёв һәм Архипов. Башланды төсле кино. Бу "Анжелика и король" иде. Башымны бормый, кырын гына маршалга күз салгалыйм. Экранның нурлары аның битләрен бераз яктырталар. Ул бирелеп һәм елмаеп, хәтта авызын ачыбрак, сабыйларча карый. Картлар тора-бара балалар халәтенә төшә, диләр ич. Анжелика аңарга бигрәк тә ошый, ахры. Ошамаслык та түгел шул. Ялан гәүдәсе сөлектәй коеп куелганмыни! Менә шулай олы шәхес белән көтелмәгәндә, бергә утырып, кино карарга туры килде. Машинасы, самолёты да, ярдәмчеләре дә кул астында гына булгач, маршалның җитешмәгән җире юк иде: ул хәтта хәрбиләребезнең Чирәм җирләрдәге эшләрен дә тикшерергә барды. Ә анда булганнарга "За освоение целины" медале дә бирелә...
Шунда булып узган бер вакыйга турында офицерлардан менә нәрсә ишетергә туры килде. Главком, тикшерү максаты белән, поездга махсус вагон-салон тактырып бара. Маршалның Чирәм җирләргә килгәнен ишетмәгән кеше калмый. Билгеле, аны күрәсе килүчеләр дә байтак була. Менә маршалның тупиктагы вагоны янына, тузан болыты куптарып, йөк машинасы белән бер солдат - казах егете килеп туктый да, төшеп, вагон тәрәзәләренә текәлеп карый. Чәй эчеп утырган главком, моны күреп, янындагыларга: "Барыгыз әле, нәрсә кирәк икән аңарга?" - ди. Берсе чыгып сорый һәм кереп: "Аның сезне күрәсе килә!" - ди. Маршал кертергә куша. Ул, эссе булгач, эчке күлмәктән һәм лампаслы чалбардан гына, үз фатирында кебек утыра. Егет аптырап, күзләрен йөртеп ала. Маршалны эзли! "Йә, күрдеңме инде, мин маршал булам!" - "Алайса, формагызны киеп күренегез, ату өйгә кайтып сөйләсәм, ышанмаслар!" - ди теге. Маршал иренми, торып, хәрби тужуркасын кия. "Йә, күрдегезме инде?" - "Әйе, булды!" - "Алайса, эшеңдә бул!" Солдат, куанып, вагоннан сикереп төшә дә, машинасына утырып, такырайган дала эченә кереп китеп күздән югала. Маршал солдат күңелен күрә белгән. Аннары, беркатлырак казах егете, дала буйлап, аның данын таратачак ич. Ә данны һәм хөрмәтне бик күпләр сөя! Крылов булмаган гарнизоннар юктыр. Тикшереп һәм кунак булып йөрергә бик ярата иде. 1967 елда язга таба ул Новосибирск гарнизонына килде. Аның бирегә кагылуы беренче тапкыр гына түгел. Офицерлар йортында ул дивизия һәм полклар командованиесе белән киңәшмә уздырды. Киңәшмәдән соң аңарга шинелен кияргә ярдәм итүче бер куштан, "үзе" күргәнче, шинеле өстеннән каһәр суккан җирән, мыеклы тараканны сытып ташлый! Шуннан соң, гайрәтләнеп, Йомдинны чакырта. Янәсе, "Сез нәрсә карап утырасыз монда, тараканнарыгыз главком шинеленә хәтле кунаклаган!" Мин шул мәлдә Йомдин кабинетында айлык отчёт белән шөгыльләнеп утырам. Ул, билгеле, үзе барыр урынга, миңа: "Барыгыз, ни булганын белеп кайтыгыз!" - ди. Белә олы начальствоның чакыруы юньлегә булмаслыгын. Үзенә эләгәсен минем өскә төшермәкче! Хәйләкәр яһүд ич. Ачуым чыгып кызсам да, ашыкмыйрак киттем. Ара ерак түгел. Харап булганнар икән! Ул әрсез тараканнар кайлардан гына ияреп килмәсләр! Вестибюльгә кергәндә, маршал машинасына утырырга чыгып бара иде инде. Мине күрүгә, берәү: "Әнә сезне главком порученецы чакырды!" - ди. Янына киләм һәм үземнең кем икәнемне әйтеп сорыйм: "Ни булды?" - дим. Теге тыныч кына: "Әй, әллә нәрсә булмады ла! Сездә тараканнар өере күзгә күренеп йөри икән!" - ди. Мин: "Ә сез бу мәдәният йортының кем карамагында икәнен белмисез мәллә соң? Безгә шылтыратканчы, аның белән идарә итүче хуҗасыннан җавап алсагыз иде!" - дидем. Полковник кулын селтәде. Янәсе, "Барыгыз!" Таракан мәсьәләсе аны инде кызыксындырмый иде. Маршалны полковник Готовчиков полкында ашаттылар. Анда элек кала ресторанында эшләгән пешекче тәмле ашлар пешерә иде. Осталыгына кызыгып һәм фатир белән кызыктырып, аны эшкә алганнар һәм старшина погоннарын чәпәгәннәр. Шул пешекче белән бераз горурланалар да иде, чөнки пешергән ризыкларын главком ярата. "Оливье" салатын, олы кунакның теләге буенча, самолётына табагы белән илттеләр. Моннан соң да, главком Хабаровск ягына барышлый һәм кайтышлый Новосибирскида тукталыш ясаганда, безнең командование, ашлар пешертеп, шул старшина белән аның янына ашатырга һәм "күрсәтмәләр" алырга баралар иде. Олыгайган маршалга игътибар аеруча зур. Ул үз кадерен белә.
Самолётына болан түшкәсен, болан һәм кыр кәҗәләренең мөгезләрен, кызыл балык һәм аның тозланган уылдыгын, эрбет чикләвеген, Уссури һәм Себер үсемлекләрен (женьшень, элеутерококк һ. б.) вә җиләк-җимешләрен илтеп төягәннәрен беләм. Ул бүләкләр маршал өчен генә булмаганнардыр, чөнки байтак өлкән офицерлар аңарга ияреп йөри. Билгеле, алар маршал исеме белән файдаланып, үзләренең мәнфәгатьләрен күбрәк кайгырталар.Ләкин "хуҗа" да мондый кыек эшләргә күзләрен йомган, ахры. Бу Мәскәүгә кереп тулган карьеристлар, саранча өере кебек, илнең кай җирләрен генә туздырмадылар! 1967 елның җәе бигрәк эссе булды. Ялан тәнгә погонлы күлмәкләр генә киеп йөрсәк тә, барыбер эссе. Ялтырап торган аяз күктә нәни генә ак мамык кисәгедәй болыт кояшны капласа, бер мизгелгә булса да рәхәтләнеп китәсең. Хастаханәдә ак халатның җиңнәрен сызганып йөргәндә ярыйсы да, тик минем эшем анда гына түгел бит. Бөтен халык шабыр тиргә батып, күләгә эзләп интеккән чакта, яңа министрыбыз - Союз маршалы Гречко башларыбызга сыймаслык боерыгы белән җен ачуларыбызны чыгарды. Шул боерыгында, катгый рәвештә, хезмәт вакытында галифе, күн итекләр, тужурка киеп, портупея тагып йөрергә кушылган. Моның сәбәбен берәү дә аңламады. Әйтерсең сугышчан әзерлек буылып йөрүеңә бәйле! "Яңа себерке" шул исемен акларга керешкән, ахрысы. Утыз градустан да арткан җилсез челлә көннәрендә галстуклы күлмәк, тужурка, каешлар һәм күн итекләр киеп, тиешенчә эшләп кара әле. Бу һич көтелмәгән афәткә, җан һәм тән газапларына әверелде. Муен, култык аслары, аяклар пешегеп-чиләнеп беттеләр. Тужуркаларның җиң башлары, галифе төпләре, юешләнеп, ак тоз таплары белән бизәлде. Гаҗәп, бер уйлап эшләнмәгән эш нихәтле адәмнәрне интектерә. Урыслар әйтмешли, бер тиле йөз адәмгә тынгылык бирмәс! Офицерлар, адәм хурлыкларына төшеп, суга манчылган тавыклар кебек, чырайларын тәмам җуйдылар. Инде күзләренә "хезмәт" дигән нәрсә күренми башлады. Моңарчы күлмәкчән, галстуксыз гына йөрергә рөхсәт ителгән иде. Бөтен дөнья армияләре уңайлы формаларга күчкәндә, без урта гасырлар чорына әйләнеп кайттыкмы? Инде корычлаталар гына киясе калды! Сүз чыккач, шуны да әйтергә кирәк, безнең хәрбиләрне бервакытта да уйлап, юньләп киендерә белмәделәр. Әнә гитлерчылар тарафыннан җиңелгән Франциядә офицерлары, безнекеләргә караганда, хөкүмәткә унөч мәртәбә кыйбатракка төшә икән. Нинди генә киемнәре юк! Ә солдатларыбыз әле дә карачкы киемнәрен киеп йөриләр... Бу вакыйгадан соң шикаятьләр язу китте: үзебезнең депутатларыбыз командующий Ивановка, ЦКга. Маршал Гречко шул көннәрдә "Байконур" полигонында була (чын исеме - Тюратам. Ә без аны "тюрьма там" дип атый идек. Шуның янында төзелгән ябык режимлы шәһәр Ленинск исемен йөртә). Тюратам тирәсендәге казах далаларында бөркү-эсселек турында әйтеп тә торасы түгелдер. Ә анда ракеталарны җибәрер өчен җигелеп эшләргә кирәк. Шунда ракеталарны аттырырга ("учебные пуски") киткән офицерлар гаҗиз булганнар. Главкомыбызның беренче урынбасары - юантык һәм тирләүчән техника фәннәре кандидаты генерал-полковник Григорьев, пешегеп беткән аякларына итекләрен кия алмый, яланаяк (үзе лампаслы галифедан!), бер генә изге исемне калдырмый, кунакханәдә сүгенеп йөри икән.
Чираттагы җибәрәсе ракетаны министр алдында уңышлы очыргач, сугышчан расчётны сафка тезәләр. Менә саф каршына министр бер төркем генераллар белән килеп рәхмәтен белдерә һәм: "Кемдә нинди сөальләр бар?" - дип сорый. Офицерларның берсе, сафтан чыгып, бер сүз дә әйтми портупеясын чишә, гаҗәпләнеп карап торган Гречко алдына тозланып каткан тужуркасын салып, төймәләрен эләктереп бастырып куя! Тужурка аумый! Полигон начальнигы, гафу үтенеп, офицерларның мөшкел хәлләрен аңлатып бирә. Гречко, уңайсызланып: "Кая ул боерыкның нөсхәсе?" - дип сорап ала һәм үз кулы белән шул хәрби нәшриятта басылган боерык битенә: "Эссе көннәрдә кыска җиңле, галстуксыз күлмәк кияргә рөхсәт итәм!" - дип язып куя. Командировкадан кайтуга, аны ЦКга чакыртканнар һәм, бер кочак шикаятьләрне күрсәтеп, теге яман аты чыккан боерыкның сәбәбен сораганнар икән дип сөйләделәр. Министр, имеш: "Ул боерыкны киңәшми генә урынбасарым чыгарган!" - дип акланган. Бераздан шул боерык йомшартылып үзгәртелде һәм тора-бара үзеннән-үзе юкка чыгар дәрәҗәгә төште. Министр хатасын танырга базмады. Кырымда аның килүе турында ишетеп, күрергә дип, "Фрунзенское" бистәсенең кешеләре һәм ял итүче "кыргыйлар" тимер челтәрле койма артында җыелалар. Гади халык хәрби министрны көн дә күрә алмый бит. Үзенә күрә бер тамаша! Маршал шифаханә начальнигы полковник Перотиннан: "Бу нинди халык?" - дип сорый. Теге болайрак итеп аңлата: "Иптәш министр, биредә яшьләр күп, буш вакытларын уздырырлык урыннары юк диярлек, ә сез бит әле министр гына түгел, халык депутаты да, шуңа күрә күрәселәре килгәндер!" Министр уйга кала һәм таңнан торып, стройбат командирын чакыртып, шифаханә каршында тәүлек эчендә яшьләр өчен бию мәйданын төзергә әмер бирә һәм: "Ул мәйданны үзем ачарга килермен!" - дип тә өстәп куя. Берничә сәгатьтән соң бульдозер, бетон болгаткыч, прожектор, солдатлар һәм тимерчеләр китертелә. Бөтенесе дә күз ачып йомганчы, әкияттәге кебек килеп чыга. Эш көн буе һәм прожекторлар яктысында төн уртасына тикле бара. Министрның үзеннән әмер алып үтәми кара! Ник туганыңа үкенерсең. Төгәл тәүлек эчендә түгәрәк, шомартылган бетон идәнле, тимер киртә белән уратып алынган күркәм һәм җыйнак бию мәйданчыгы пәйда була! Тагы бер тәүлектән соң хәрби музыкантлар китертелә, һәм бистә советы яшьләрне җыя. Митинг кебек нәрсә үткәрелә. Министрны чәчәкләр белән каршылап, рәхмәтләр яудыралар. Ул, асыл тасманы кисеп, вәгъдә иткәненчә, бию мәйданын ача һәм ярты сәгать чамасы яшьләрнең биюләрен карап тора. Янәсе, күрегез, нинди халыкчан һәм мәрхәмәтле ул! Кеше куллары һәм дәүләт казнасы белән ниләр генә эшләп булмас. Без икенче елны ялга килгәндә, шул бию мәйданы тирәсен яшел чирәм баскан, тимер киртәсенә озын баулар белән ике кәҗә бәйләп куелган иде. Теге тантанадан соң анда биергә йөрүчеләр булмаган, ахрысы. Чөнки яшьләр башта ук шифаханә клубына, ял итүче офицерлар арасында йөрергә ияләшкәннәр. Хатын-кызларны ялгыз офицерлар кызыксындыра. Менә шулай, уйламый әйтелгән җавапка бирелеп, дуамалланып, министр һич кирәкмәгән нәрсәгә акча түктерә.
1968 елның җәй башында, Тимофеевның кушуынча, хирург Щукин белән Томск өлкәсендәге Итатка гарнизонында тикшерү максаты белән командировкада булдык. Урман сазлыгы уртасында урнашкан Итатканы офицерларыбыз үзара "Италия" дип кенә атыйлар иде. Аю-пошилар һәм черкиталпаннарның бер чукрак почмагы. Урман аланнарында кура җиләге, кызыл һәм кара карлыган ишелеп уңа. Менә дигән ау җирләре. Тик шунысы кызганыч, бик кыйммәткә төшкән кайбер өчәр катлы йортларның беренче катлары нигезләре белән тотрыксыз җиргә иңә башлаганнар! Аларның салынганнарына әле ун ел да юктыр... Мәнсезлек һәм хуҗасызлык нәтиҗәсе дими, ни дияргә кала? Әле монда шунысы да бар: бу хәрби шәһәрчектән арырак, Асинода яңа корылган АЭС эшләп тора. Анысы калкулыкта урнашканга күрә, "манаралары" ерактан күренә. Бу җирдә безнең искергән урта ракеталар бригадасы (ике полк) сугышчан әзерлек сагында кизү тора. АЭС белән бригаданың күршелекләре - бигрәк хәтәр мәсьәлә. Әйтик, потенциаль дошман (АКШ күздә тотыла) бригадага һөҗүм итеп, атом коралын дөпелдәтсә, АЭСның реакторлары да шартлап, бөтен дөньяны радиацияле кара көлгә әверелдерәчәк! Нинди чүбек башлар икесен дә бер тирәдә, янәшәдә диярлек урнаштырганнардыр? Әллә бүгенге көн белән генә яшиләр инде? Хәер, соңрак моны аңлапмы, яки башка сәбәптәнме, җитмешенче елларның башында бригаданы кыскарттылар. Хәрбиләрен яңа ракета комплексларына күчереп бетерделәр. Ләкин хәрбиләр шәһәрчеге ташланмады. Анда Майкоптан (әллә "май кап" инде) күчерелгән танк дивизиясе урнашты. Урыслар "изге" урын буш булмый, диләр. Танкистлар Майкоптан бирегә күчәргә атлыгып тормаганнардыр торуын, тик алардан кем сорасын? Әлегә без монда йомыш белән. Бригада табибы майор Ваня Ширин (Кырым татарлары токымыннан булса кирәк. Анкеталарында "урыс" дип яза). Госпиталь начальнигы - подполковник Саша Стародумов. Икесе дә минем сабакташларым. Стародумов академиядә соңгы елларда минем взвод командирым иде. Хәзер менә мин аларны тикшерергә килгәнмен... Щукин исә әле күптән түгел генә монда хезмәт итте, ә бүген аның хирургия бүлеген хезмәттәше Сергеев җитәкли. Миңа бригада медицинасының халәтен, профилактика эшләренең сыйфатын, кырыс эпидемиягә каршы режимда эшли алырлык сәләтен һәм бүтән мөһим нәрсәләрне тикшерү йөкләнгән иде. Тимофеев мине бу яктан да сынап карамакчы булган, ахры. Көз азагында бригадада махсус инспекция тикшерүе уздырылачак. Шуңарга без, җитешсезлекләрен ачыклап, эшләрен җайга салырга булышырга да тиеш. Тикшерүләрне дустанә төстә алып бардык. Шулай булмый ни, эшебез уртак бит! Стародумовка хастаханәнең эпидемиягә каршы режим шартларында эшләрлек планын төзергә булыштым. Кайбер кимчелекләрен күрсәтеп, актны Стародумовның үзеннән яздырттым. Эш кәгазьдә түгел ич. Хезмәтләренә "дүртле" билгесе куеп, ике көннән соң кайтып киттек. Стародумов белән Ширин араларында мөнәсәбәтләр шактый киеренке икән. Ширинның подполковник буласы килә, ә ул урынны Стародумов аңарга бирергә ашыкмый әле.
Үзенә яхшырак урынны тәкъдим итүләрен көтә. Ахырда, 1969 елда бугай, ул, Украинаның Павлоград шәһәренә күчеп, сержантларны туплау үзәге начмеды була (элекке начмед Хрущёв урынына) һәм шунда демобилизацияләнеп кала да. Әлбәттә, тәмсезләнүләре миңа ошамады. Менә сиңа сабакташлар! Ширинга башка частьларда урын беткәнме! Академиядән соң белемен арттырмады шул. Һәрдаим өстәлмәгән белем көн саен кими бара, диләр. Андыйларны бик уздырмыйлар. Ниһаять, Стародумов Итаткадан киткәч, ул аның урынын били һәм морадына ирешә. Ә бригаданы кыскарткач, демобилизацияләнеп, Майкоптан киләсе танкист белән фатирларын алмашалар. 1987 елда Трускавец шифаханәсендә Стародумов белән очрашканда, подполковник Ширинның үлеме турында ишеттем. Бертуктаусыз йөткереп-кыркылдап йөрүенә карамастан, тәмәкесен авызыннан төшерми иде. Менә шулай, әҗәл беркем белән һәм бернинди мәртәбәләр белән исәпләшеп тормый, көтмәгәндә гомерне кисә дә куя. Командировкабызны тәмамлап, саубуллашып киткәндә: "Кимчелекләрне бетерү - үз эшегез, алай да озакка сузмагыз, сезне яңадан тикшерәчәкләр!" - дидем. Атны су янына китереп була, ләкин аны көчләп эчертеп кенә булмый! Актның бер данәсен Тимофеевка җибәрергә куштым. Анысы эшем белән канәгать булды. Июнь аенда Мәрзия белән Адлерга ялга киттек. Бу юлы "кыргыйларча" юлламасыз, үзебезгә ышанып кына. Шул араларда көтелмәгәндә Чехословакиядә, 1956 елларда Венгриядәге кебек, сәяси хәлләр катлауланганнан-катлаулана барды. Яман шешләр тишелә башлады. Хәерлегә булсын! Адлерның уртасында ук, туп-туры диңгез ярына чыга торган кыска гына тыкрыкта, Самарадан килеп урнашкан марҗа йортына фатирга кердек. Бу искереп, рәте тәмам беткән, түбәсе чәрдәкләнгән йортны марҗа бөтен булган акчасына - 7 меңгә сатып алган. 7 мең ул чакта бик зур акча. Йорт хуҗасы белән килешкәч тә, исполком рәисе, ришвәт көтеп, йортны озак саттырмаган. Ахырда марҗа, райкомга барып, партбилетын ыргыткач кына, "майланмаган көпчәк" шыгырдап әйләнә башлаган. Йорты ямь-яшел бакча уртасында. Гомумән, бөтен тыкрык йортлары бакчалы. Бакчаларында - чикләвек, җиләк агачлары. Һавалары саф һәм шифалы. Бирегә марҗа җиткән кызы белән, пенсиягә чыккач, зарарлы завод төтен-агуларыннан качып, өен сатып килергә мәҗбүр булган. Монда да артык уңмаганнар. Кызы, ресторанга ришвәт биреп эшкә кергәннән соң, әрмәннәр белән чуалып, кыз бала тапкан. Ул балага инде алты яшь. Безгә ияреп коенырга йөри. Гаиләле әрмән "әтисе" Айястаннан, үз йортларына килгән күк, елына бер ялга килә икән. Хатын-кызлар алардан тиз генә котыла алмыйлар. Адлерның үзендә дә йортлы әрмәннәр күп. Кәсеп итеп, ялга килүчеләрне фатирларына кертеп, ансат кына көн күрәләр. Шәһәр бакчаларында, кич җитүгә, бөтен урындыкларда юан әрмән хатын-кызлары җәелеп гәпләшеп утыралар. Июнь ае биредә бик яңгырлы икән. Бер көнне чын ихластан кыздырса, икенче көнне чиләкләп коя! Әллә елы шундый инде... Утыз биш тәүлек дәвамында көнаралаш диярлек яңгыр яуды. Алай да кызынып каралырга өлгердек, кинәнеп коендык һәм ярыйсы гына ял итеп чыныктык. Тик ялым бигүк тыныч булмады. "Бетле" йөрәкле буларак, Чехословакия вакыйгаларын исәпкә алып, частьтан кире чакыру телеграммалары булмагае дип, шөбһәләнеп йөрдем. Чөнки гәҗитләр фетнәнең куәтләнүе турында шомлы хәбәрләр белән тулган иде. Либераль-демократ Дубчекның һәм аның тарафдарларының талпынып караулары... Ләкин социалистик система "дубчекларга" үсәргә ирек бирмәде. Гадәткә кергәнчә, бер яклы гына хәбәрләр биреп, безнекеләрнең корал белән шунда бәреп керергә әзерләнүләре нык сизелә иде. Мондый халыкның "миләрен юдыртуны" көнбатышта "операция броунвошинг" дип атыйлар. Җайланган совет пропаганда машинасы, миләребезне миңгерәтеп, бездән ихтыярсыз "зомби"лар әвәләп, гомер буе шундый "операцияләр" белән шөгыльләнде. Халык аңы белән манипуляцияләү кеше хокукларына каршы килә. Шуның белән шөгыльләнүче журналистларны, язучыларны, мәдәният һәм сәнгать әһелләрен җинаятьчеләр дип тә санарга була.
Ярый, хуш! Чехословакиядәге катлаулы вакыйгалар, әлбәттә, безнең стратегик гаскәрләргә дә кагылмый калмас. Кылт итеп Куба вакыйгалары исемә төште. Ә Чехословакия тагы да якынрак һәм мөһимрәк бит. Күңелсез уйлар белән Чиләбегә юнәлдек. Уйланырга урын бар. Илебезгә сугыш афәте яный. Ә мин аның нинди булачагын бик яхшы беләм. СССР түрәләре өчен һич сугышасы килми. "СССР" дигәч, нинди соң ул, нигә аны "дусларыбызга" хәтле сөймиләр соң? Башта Югославия, аннары Албания белән араларыбыз өзелде һәм аннары ГДРның "Х" көне, Венгриянең фетнәсе, Кытай белән бәрелешү, Румыниянең кирелеге, Польшаның шомлылыгы, ә хәзер менә Чехословакия ыгы-зыгысы... Болар инде очраклы хәлләр генә түгел. "Демократ дусларыбыз" империянең кысан кочагыннан ычкыну әмәлләрен эзлиләр. Тик аларны ычкындырырга теләмиләр. Империя үз шигаренә тугры булып маташа. Адлерда ял иткән чагыбызда, Сочидан Равил абый килеп, безне шифаханәләрдән эзләп йөргән. Ул да ялда булган икән. Өйгә кайткач, бу турыда әти хәбәр итте. Кызганыч, күрешергә насыйп булмады. Ярый әле атам-анам янына ел саен кайтып-күрешеп, сафланып калганмын! Хәзер исә, җаныңны өзеп бирсәң дә, аларны теге дөньядан кайтарып булмый. Менә укыдык та, белемле дә булдык, белгечләр дәрәҗәсенә ирештек, дөнья гизеп әллә кемнәр белән танышып аралашабыз, әллә ниләр майтарган булабыз, тик ата-аналарыбыз биеклегенә җитә алмадык, ә бит бик гади генә күк күренәләр иде! Матуррак, модаларга ияреп киенсәк тә, әллә кемнәр булып сөйләнсәк тә, без барыбер алардан түбәнрәк. Чөнки алар - безнең ата-аналарыбыз, чөнки алар бөек дәрәҗәләр алыр, дөнья яулар өчен яшәмәделәр. Эшләделәр, балалар үстерделәр, ни тисә, шуңа риза булдылар. Чиксез авыр эшләрне дә, ил кайгысын да, авыр сүзләрне дә күтәрделәр, әмма барыбер кеше булып кала килделәр! Ә без андый түгел. Нәни генә авырлыкка да, юк сүзгә дә чыдый алмый чәчрибез. Бер-беребезне рәнҗетүне чүпкә дә санамыйбыз... Ата-аналарыбызны югалтып, без бик күпне югалттык, иң беренчедән - дөнья ямен. Дөньябызны алар бизәп торганнар икән бит!.. Мөнәсәбәтләр тагы да катлауланды. Элек тә һәр минут саен ут чыгарлык киеренке иде. Хәзер исә, чүптән сәбәп табып дигәндәй, бар көче белән ташланмагае! Безне гел шуның белән сагайталар.
Үзебез тик тормагач, шулай булуы бик мөмкин. Новосибирскидан Чехословакиягә сәяси янгынны сүндерергә ашыгыч рәвештә танк дивизиясе эшелон белән китте. Хәзер СССРның Көнбатыш чигенә күп хәрби эшелоннар йөгерәләрдер... Әнә шул танк дивизиясе Карпат таулары аша үткәндә, бер танкы упкынга мәтәлеп һәләк та булган. Мөгаен, механигы утырган килеш йокымсырап киткәндер. Андый хәлләр машина йөртүчеләр белән дә булгалый. Әллә инде Өченче бөтендөнья сугышының башлануы шушымы? Ходай Тәгалә үзе сакласын! Чехословакиягә бәреп керер алдыннан СССР, ай буе Белоруссия, Киев, Карпат һәм Одесса хәрби округларында бертуктаусыз хәрби уеннар уздырган булып, яшерен рәвештә Көнбатыш чик буйларына кирәкле көч-куәтен туплады. Аннары гына берьюлы кинәт дәүләт чикләрен үтеп, һава десантын төшереп, Чехословакияне бер төн эчендә туфан суыдай басып ала! Бу астыртын, үтә оста әзерләнгән хәрби операциянең бөек ноктасы була. Шуннан соң, Чехословакиядә СССРның Үзәк гаскәр төркеме - ЦГВ оештырыла, ягъни оккупация режимы. Менә шулай мөстәкыйль дәүләткә бәреп керәләр керүен, ләкин ничек чыгарлар? Шул үтә шомлы көннәрдә оккупацион гаскәрләр ГДРда, Венгриядә, Польшада һәм СССРның үзендә, кереше тартылган җәя күк, "күтәренке сугыш әзерлегендә" тордылар. Чехословакиялеләргә бу бер дә көтелмәгән хәл булган. Прага урамнарында төн уртасында совет танкларын күрүгә, әллә 1945 ел вакыйгаларын кинога төшерәләрме дип уйлаганнар! НАТО командованиесенең дә СССРның мондый кискен адымына әзер булмавы ачыкланды. Чехословакия гаскәрләре исә казармаларыннан чыкмадылар. Бөтен базалары, аэродромнары һәм бүтән мөһим хәрби нокталары безнекеләр кулына төшә. Бу алдан ук ике хәрби министрлыкның үзара килешүләре буенча эшләнгән. Басып керүгә, Прагада комендант сәгате кертелә. Шау-гөр килеп эшләгән кафе-рестораннарга төн уртасында автоматлы совет гаскәри патрульләре керә һәм: "Тавыш-тынсыз гына өйләрегезгә таралыгыз!" - дип боера. Кәефләнеп утыручылар, моны ишетеп, бераз айнып киткән күк булалар. "Оккупантлар" үзләрен бик әдәпле, тәртипле тоталар. Мородёрлык дигән нәрсәнең исе дә булмый! Шуңа күрә: "Солдатлар урынына политучилище курсантларын җибәргәннәр!" - дигән фараз туа. Чехословакиянең бу хәленә сәгать биштә уятылган Чаушескуның коты алына. Беррәттән Румыниягә дә басып кермәгәйләре дип, куркуыннан гомум мобилизация игълан итә! Моңарчы да ул Брежневны өнәп бетерми, СССРга баш бирмичәрәк идарә итә иде. Мобилизация турында ишетүгә, безнекеләр, Румыния чикләре буйлап Молдова һәм Болгария якларыннан чатырлар корып, госпитальләр ача башлыйлар. Бу әле коры демонстрация яки блеф кына була. Ләкин шул да җитә кала. Аптыраган Чаушеску мобилизациясен туктата. Аны безнең илче тынычландырырга тырыша. Чехословакиягә керүе әллә ни кыен булмаса да, кыенлыклар аннары башлана. Студентлары, зыялылары каршы кубалар. Бетмәс митинглар башлана. СССР сәясәте белән риза булмаганнары күп икән. Танкларның ягулык бакларын тишәләр, безнең солдатлар урнашкан казармаларның тәрәзә пыялаларын чәлпәрәмә китереп коялар, төрле диверсияләр кылалар. Коймаларга безнекеләргә карата ямьсез сүзләр язалар. Протест йөзеннән (СССРга каршы) студент Прохазка Вацлав мәйданында үзен яндырып һәлак була! Чит ил информация чыганакларының ниләр язулары турында әйтеп тә торасы юк. ООНда күз дә ачтырмыйлар.
Венгриягә бәреп керүгә караганда, Чехословакия "вакыйгаларын" бастырганда, СССРның тәҗрибәсе инде шактый була. Бу фетнәне бастыруда ГДР һәм Польша армияләре дә катнаша. Алар безнекеләрдән дә кыюрак хәрәкәтләнәләр. Һәркайсының үз тактикасы була. Безнекеләр, танклары асларына ташланучыларны күрүгә, тукталырга мәҗбүр булалар. Ә тукталдың исә, беттем диген! Бакны тишеп, ягулыгын агызалар, танкның "күзен" каплыйлар һәм өстенә менеп, сырып алалар!.. Поляклар исә, танклары алдыннан бар хәлгә хәрби мотоциклчыларын җилдертәләр, ә ГДРлыларның автоматчылар ротасы алдан халыкның баш өстеннән атып бара! Чехлар алманнарга урнашырга казарма бирмәгәндә, тегеләр үзләре көчләп алалар. Чехлар белән ни кылырга беләләр! Шул казармага чехлар су вә электр утын бирми башлагач, алманнар су кудыргыч һәм электр подстанциясен яулап алалар да үзләренең сакчыларын куялар! Хәер, тора-бара советныкылар да, тиз ияләшеп, үз мәнфәгатьләрен кайгыртырга өйрәнәләр. ЦГВның хәлләрен белергә министр Гречко килә, аның белән чехларның хәрби министры Дзур ияреп йөри. Пыяласыз тәрәзәләрне күрүгә, Гречко ЦГВ командующиена: "Ник Дзурның тәрәзәләрен дә җимермисең?" - ди. Дзур дәшми. Баскынчылар һәр җирдә дә баскынчылар инде. Җитмешенче елларда ЦГВ командующие генералполковник Тенищев (татар токымыннан чыккан вә чукынып урыслашкан кенәзләр) бигрәк комсызланып китә. Ул анда хатыны белән бергә бик тиз баемакчы булган. Аена кроналардан һәм сумнардан торган ике оклад җитмәгән! Чехлар белән уртак тел табып һәм байтак солдатларны хезмәттән аерып, мебель һәм фарфор фабрикаларына эшкә кертә. Әлбәттә, бушлай түгел. Эш хакларына үзенә мебель һәм затлы савыт-саба ала. Мәскәү түрәләренең кайберләренә дә өлеш чыгара. Әйтерсең колбиләүче! Дәүләт хезмәтендәге кеше балаларына хуҗа булган! Оятсызлыгы шул чиккә тикле барып җитә ки, президент Гусакның рәсми приёмнарына ясалган парад сервизын фабрикада хатыны белән күреп, әрсезләнеп алалар! "Ярамый!" - дисәләр дә, "Аңарга яңасын эшләрсез әле!" - дигәннәр. Моннан соң аның кыек эшләре озакка сузылмый. Гусак даирәсеннән Мәскәүгә ризасызлыкларын җиткерәләр. Шуннан соң аны демобилизациялиләр. Соңрак миңа ЦГВның начмеды полковник Нагорный белән хәрби кафедрада хезмәт итәргә "насыйп" булды. Аны ЦГВдан булдыксызлыгы өчен шул Тенищев куып чыгарган икән. "Карга карганың күзен чукымый!" - диләр иде. Чукый икән. Мәрзия белән ялда булганда, дивизиябездә генерал Архипов булып киткән. Ул, Йомдинны күрүгә: "Әле сез мондамыни? Мин сезгә кайчан ук госпитальгә ятып комиссия үтәргә кушкан идем? Иртәгә үк эзегез булмасын!" - дигән. Димәк, Валов белән сүз катуым бушка узмаган. Ул теге чакта, Архиповка шылтыратып, Йомдинны демобилизацияләргә кирәк дигән, ахры. Менә шуннан соң яһүдебезне РВ хастаханәсенә озаталар, дәвалап, комиссия аша үткәреп демобилизациялиләр. Үзебезнекендә яки округ госпиталендә ятып тикшерелергә теләмәгән яһүд юкка гына, комиссия үтәр өчен, Мәскәү хәтле калага бармас. Хөкүмәт аркасында йомышларын майтармакчы булгандыр.
Шунда главкомнан, мөгаен, үзен бер-ике елга армиядә калдыруын үтенмәкче булгандыр. Ләкин Хак Тәгалә "сөзәм" дигән сыерга мөгез бирми, диләр. Йомдин хастаханәгә керә һәм дәваланып яту вакытын сузарга маташа. Зәгыйфь аяк буынын ниндидер яңа дару белән дәвалауларын сорый. Әмма ул дару аңарга килешми. Нык аллергия аркасында үпкәсе кинәт шешә. Үлемнән көчкә коткаралар! Язмышыңны алдалап, күрәчәктән ансат кына котылып булмый икән! Мондый очракта урыс әйтемендә болай диелә: "Пошёл за шерстью - вернулся стриженым!" Әйтергә кирәк, җирән чәчлеләргә, гомумән, гормоннар һәм байтак бүтән дарулар килешми. Аның урынына подполковник Стародумовны юраганнар иде. Ул, Итаткага киткәнче, Омскида начмед Тимофеев булышчысы иде. Шулай булырга тиеш иде дә соң, ләкин юраганыбыз юш килмәде: медицина факультетын тәмамлаган Криковцов исемле сабакташыбыз Стародумовның юлына аркылы төшеп килеп утырды! Минем "яшерен" грифлы мәкаләләремне күргәч: "Мин кандидатлык минимумын тапшырдым, бергә диссертация язасы иде!" - дип инәлде. Мин көлемсерәдем генә. Кеше җилкәсенә атланып, ансат кына оҗмахка керергә теләүчеләр күп булыр ул! Стародумов мине куанып каршы алды. Тикшерүче булып килсәм дә, үз кешесе ич. Инспекциягә ярыйсы гына әзерләнгән булганнар. Хастаханәне кыр шартларында эшләргә күчереп, көн буе тикшереп һәм өйрәткәләп йөрдем. Икенче көнне Шаринны да тикшерергә чират җитте. Аның кул астындагы бригада медицинасының кимчелекләре шактый иде. Командующий һәм корпус политбүлегенең начальнигы полковник Орлов (булачак генерал һәм Ленинградның Ракета вә артиллерия академиясендә хезмәтен дәвам итәчәк) башкарган эшләремнән канәгать булып калдылар. Өченче көнне билгеләнгән акт буенча нәтиҗәләр ясарга Тимофеев үзе килде. Эшләребез тәмамлангач, Стародумовның фатирында ашта булдык. Тормышы ару гына иде. Стародумов үзе тырыш, эшчән. Гаиләсенең аяк киемнәренә хәтле үзе төзәтә. Госпиталенең хуҗалыгында да терлек асрата. Хатыны белән улы Тимофеевка су чиләгенә урман карлыганын җыеп куйганнар. Безгә дә бер чиләк кара карлыган керттеләр. Тимофеевның авызы ерылды. Бүләкне барыбыз да яратабыз шул. Бер атнага планлаштырылган инспекция кинәт өзелде, чөнки Чехословакия вакыйгаларына бәйле, бөтен РВ гаскәрләренә "гадәттән тыш сугышчан әзерлеккә күчәргә" дигән шифр-сигнал алынды. Мондый киеренке очракта корпус командованиесе корпус КПсында, һәркайсыбыз үз урыннарыбызда, үз эшләребездә булырга тиеш. Командующийның күзләрендә борчылу сизелә иде. Шул борчылу хисләре белән барыбыз да кайтып киттек. Димәк, НАТО кымшана башлаган. Ә мондагы ракеталар нәкъ Ауропа илләренә төбәлгәннәр... Гомерләребез тагы (ничәнче мәртәбә!) кыл өстендә тибрәләдер. Ник болай адәм язмышлары белән шаяралар икән! Хәерлегә генә була күрсен! Ләкин, Аллага шөкер, үтә шомлы тәүлекләр бер-бер артлы, сәяси бәхәсләрнең куеруларына карамастан, зарарсыз узалар. Рәхимсез сугыш янгыны бу юлы да дөрләми калды. "Салкын сугыш" дигәннәре шул инде. Беркемгә дә тынгылык бирми ул. Мәгълүм, безнең ракета гаскәрләре әзер. Тәүлек буена кодрәтле төймәләргә басарга гына торалар.
Әмма моны беркем дә теләми. Ә боерык сигналы бирелсә, теләмәсәләр дә басарга туры киләчәк! Андый аяныч мәл беркайчан да булмасын иде. Әкренләп Чехословакия хәлләре тынычлана кебек. Генерал Л. Свобода сыналган, үз кешебез, шәт дуслыкны бозмас. Ләкин халыкларның ихтыярларын корал белән бастырып, Чехословакияне озак авызлыклап булмас. Нигәдер гаскәрләрне аннан әкренләп чыгарасы урынга, киресенчә, арттыралар гына. Инде СССР гаскәрләре Болгария белән Румыниядә генә юк. НАТО әгъзалары да тик кенә ятмыйлар. Безнекеләр гаскәр арттырган саен, алар да калышмаска тырышалар. Ярышалармы! Болай булгач, "уен" озакка сузылачак. Көч туплауның мантыйгы шул. Тик менә сидрәгән казна кесәсе чыдармы? Мондый бер-беребезгә каршы торуның перспективасызлыгы күренә. Бу юл тупикка китерә, ә тупиктан кайчан да чигенеп чыгарга туры киләчәк. Инде бераз туганнарымның хәлләренә тукталыйм. 1968 елның март аенда сеңлем Кәшифә Казахстанның Батпак бистәсендә яшәүче Рәфит исемле татар егетенә тормышка чыккан. Аларны егетнең күршебездә яшәүче Динә исемле апасы таныштырган. Ашта Кәшифәгә Рәфитнең хаты белән кечкенә генә фотосурәтен китергән. Рәфитне Динә безгә алып килгән. Без инде Пашинога кайтып яшәгәндә, әти туйларын да уздырган. Туйларына бара алмадык. Чехословакия вакыйгалары фонында мине кем җибәрсен? Сеңлемә бүләк итеп, алтын балдак җибәрдем. Ул балдак нәкъ никахлары укылганда килеп җиткән! Күңелле булып киткәндер. Туйдан соң Кәшифәне байтак бирнәсе белән зәгыйфь атам Батнакка хәтле озата барган. Батнак ул исеменә күрә бик ярлы, әремле, тозлы сулы, Ходай оныткан казах даласының бер чукрак тишеге икән! Менә кая барып тарыган сайлаучан сеңлем! Җитмәсә, Рәфитнең тол анасы бигрәк хәерсез булып чыккан. Рәфитне күрше казах кызына өйләндермәкче булган. Ләкин Рәфит аның хыялына каршы төшкән. Теге кыз күз алдында гына медпунктларында эшләп йөрсә дә, Рәфит ерактагы кояшка үрелгән. Моңарга Кәшифә гаеплеме? Бөтенесен дә искә алганда, сеңлемнең мөшкел хәлен аңларга була. Билгеле, мин аны кызганам. Әрәм генә булмаса ярар иде! Озакламый ул балага да уза, хәле тагы да авырая. Тормышы белән бер дә мактанырлык түгел. Бер яктан - Рәфиткә күз салып йөргән "көндәше", икенче яктан - убыр урынына кыерсытучы каенанасы. Ник бу каенаналар олыгаеп та акылга утыра алмыйлар икән соң? Бу бит үзләренең картлык көннәренә хыянәт итү! Рәфит исә әнисенә, хатынын яклап, бер авыз сүз әйтә алмый икән. Өстәвенә өйдә дә сирәк була. Мәктәпнең пионервожатые буларак, Артекка хәтле балалар белән бара. Осокаровка өяз гәҗитенең үзешчән хәбәрчесе буларак, өязгә еш чыгып йөри, ә Кәшифә исә шул явыз карчык белән бер тиенсез, суган суын суырып калырга мәҗбүр була. Карчык үзе дә өй борынча кешеләр табынында ашап-эчеп йөрергә ярата, ди. Ә чыгып киткәндә, шикәр-чәй, он-май кебек ризыкларны бикләп китә икән! Кәшифә, нәни Таһиры тугач, декрет ялын да тутырмый, акчасыз ач утыргач, эшкә чыгарга мәҗбүр була. Кече сеңлем Наҗия, каникулга чыгып, апасының ("апулькасының") хәлен белергә барып, дөньяда муллык чакта ач утырган! "Апа, ачтан үләм инде!" - дигәч, ел буе күмер абзарында җыелган пыяла шешәләрне юып, шуларны тапшырып, бераз ризык алып ашаганнар. Берничә көн эчендә Наҗия суырылып, саргаеп кайткан! Ә бала имезүче Кәшифә турында әйтәсе дә түгел. Аңарга көн беткән. Җинаятьчелек дими, ни дияргә кала? Ана буларак, холыксыз каенанасының хаксыз кыерсытуларына чыдаса да, үзенең газиз әнисенә ачуы килгәндә рәнҗетеп җикеренгән чаклары әз булмады! Моны мин кайберәүләргә гыйбрәт өчен язам. Булачак иреңнең яки хатыныңның туганнарын да яхшы белүең мөһим. Аннары соң була.
Кәшифәнең баласы тугач, Мәрзия белән җыеп, күп булмаса да, посылка җибәрдек. (Мин ул чакта аның шулхәтле нужа күрүен белмәгән идем әле.) Ни әйтсәң дә, сеңел бит, жәл. Җан тартмаса да, кан тарта, диләр. Соңыннан әнигә әйткән икән: "Абыйның посылкасын алып, шоколадын суыргач, йөрәгемә хәл керде!" - дип. Нигә миңа шул чакларда нинди хәлгә төшкәнен язмады икән, әти-әни дә хатларында бу турыда, йөрәгемне көйдермәс өчендер инде, сиздермәделәр. Ялга кайтып, барысын да белгәч, әти белән киңәшеп, Кәшифәгә Чиләбегә кайтырга куштык. Ул, шуны гына көткән кебек, баласын күтәргән дә кайтып кергән! Дөрес эшләгән. Ул Батнактан чыгып киткәндә, Рәфит өйдә булмаган. Читтән торып, Күмертауда мөгаллимлеккә укый иде. Зачёт-имтиханнарын бирергә барган саен, әниемнең сеңлесенең кияүдәге кызында - Мавада туктала икән. Бу юлы да, күрәсең, шуларда чагы булган. Рәхмәт инде, барыбер ашатып-эчертеп хөрмәт иткәннәр. Саусыз атам, олы башы белән барып, Кәшифәнең аяклы тегү машинасын, йорт әйберләрен, урын-җирен юллап алып кайткан. Соңрак Чиләбегә әкрен генә Рәфите дә килергә мәҗбүр була. Карчык шулай килененнән генә түгел, улыннан да колак кага. Яшьләр Смолино бистәсендә бер урысның буш йортына фатирга керәләр, һәм икесе дә җиңнәрен сызганып эшли башлыйлар. Кәшифә медпункт участогында балаларны дәвалый, ә Рәфит кичке эшчеләр мәктәбендә укыта. Аларның кайтуы әти-әнигә дә җиңел булмый. Даими булышып торалар. Савыт-сабаларын, иттарткыч, чәч алгычны юнәтеп бирәләр. Бәлешләренә хәтле пешереп алып баралар. Әни картлык көнендә Наҗия белән алмаш-тилмәш, автобуста юл үтеп, Таһирны карарга йөри. Кышын автобус тукталышларында болай да саулыкка туймаган кешегә суык тиеп бетә. Якшәмбе көннәрендә яшьләр, баланы күтәреп, әтиләрдә мунча кереп, бер кочак керләрен юып китәләр. Ә бит төп өйдә тагы бер җитү кыз - политехника институты студенты - Наҗия дә бар. Аны да кешечә киендерергә кирәк. Мәрзия белән барган һәрбер җирдә Наҗия биргән заказларны үтәргә тырышабыз. Тик дефицитлы илебезнең халәтен беләсездер. Эзләргә һәм табарга туры килә. Мин моны тормышның катлаулылыгын тасвирлар өчен генә язмыйм. Анысын күпләребез белә. Алай да, кайбер кыска хәтерле адәми затлар тора-бара үзләренә кылынган изгелекне бөтенләй оныталар. Берәү дә хәлләренә кермәгән, ярдәм дә итмәгән булып чыга! Яшьләр, Смолинода урнашкач, әти-әнигә ышыкланып, әкренләп көн күрә башлыйлар. Тормышлары көннән-көн алга китә диярлек. Новосибирск дивизиясендә байтак эшлекле һәм шактый кызыклы кешеләр бар иде. Әйтик, политбүлек начальнигы полковник Валов. Ул соңыннан Винница армиясендә генерал булып хезмәт итте. Тыл начальнигы Горячих, бераздан Читага күчеп, генерал булды. Бер гади генә Кочемасов фамилияле майор космонавтлар төркеменә медкомиссияне үтә алмый әйләнеп кайткан иде. Баксаң, ул, комсомол ЦКсының беренче сәркатибе Кочемасовның туганы икән! Ул да, озын куллы булгач, әче камыр күпергән кебек, тиз арада дивизия командиры һәм генерал дәрәҗәсенә күтәрелде.
Хәтерләсәгез, чираттагы XXV партсъездда ул - съезд залына хәрбиләр делегациясен ияртеп кереп рапорт биреп, съездны тәбрикләде. КПСС башыннан чери барган саен, аны олылап, дан җырлап маташтылар. Съезд залының сәндрәләреннән комсомолның махсус ялчылары, көчекләр сыман: "Партиягә дан, дан, дан!" - дип улыйлар иде, ә бу инде аның абруен тагы да түбәнрәк төшерде. Брежнев бабай андый тамашаларны бик ярата иде. Ул тәмам картайгач, без аны үзара "Союз Маосы" яки "Леонид I, Ильич II" дип атадык! Яңа штаб начальнигыбыз подполковник Горелов Әфганстаннан килде. Ул анда Заһир-шаһ гаскәрендә хәрби киңәшче вазифасын үтәгән. Төсе-бите белән нәкъ кинолардагы суеп-каплаган басмачы! Элекке штаб начальнигы Баленковны кабинетында машинистка сөяркәсе белән тотылгач демобилизацияләгәннәр иде. Уникенче ракеталар мәйданындагы полк командиры подполковник Котловцев бик зирәк, акыллы кеше иде. Тиздән ул, Итатка бригадасын җитәкләп, чиратсыз полковник дәрәҗәсенә иреште. Котларга, папаха тотып, моннан киттеләр. Бер ел да үтмәстән, аны хакаслар иленә - Ужур дивизиясенә күчереп, берьюлы генерал погоннарын да тагалар. Аның да югарыда, мөгаен, кемедер булгандыр. Шул чорда генераллар җылы яңгырдан соңгы гөмбәләр кебек калкып чыктылар. Унберенче ракеталар мәйданында, полк командиры булып, полковник Шарапов хезмәт итте. Башын фантомас кебек кырып, мыек-кашларын карага буятып йөри иде. Миңа мөнәсәбәте яхшы иде, ләкин үзенең полк табибы лейтенант Антиповны өнәмәде. Шарапов полкында шахта ракетачыларының гиподинамияләрен өйрәнеп, нәтиҗәләре турында ВМЖда мәкалә бастырдым. Авторлыкка Антиповны да керткән идем. Шарапов исә, полк командиры булганчы, биредә стройбатлар җитәкләп, ракета комплексларын төзеткән. Соңыннан аны Гыйракка юллаганнар дип ишеткән идем. Командирларга караганда, медикларның генерал булырлык мөмкинлекләре булмады диярлек. Бөтен РВга нибары бер генә медицина генералы урыны бирелде. Аңарга да кода-кодалык аркасында гына ирешәләр. Ришвәт биреп, җылы урын алучылар булмады түгел, булды. Әйе, гаҗәпләнмәгез, армия ул - дәүләтнең һәм халкыбызның бер өлеше. Җәмгыятьнең халәте нинди, армиянең дә шундыйрак. Дөрес, тәртипләр кырысрак, вазифаларның үтәлүе төгәлрәк, потенциаль җинаятьчеләр әзрәк, тик шул гына. Армия ул бит тулаем изоляциядә яшәми. Җәмгыятьнең чирләре аңарга да йога. Хәтеремдә, илленче елларда аяз һәм тыныч көндә, дары мичкәсе шартлагандай, шаккатыргыч хәбәр таралды. Шуның турында "Кызыл йолдыз" гәҗитендә дә язып чыктылар. Моңарчы хәрбиләр гәҗитендә андый язмаларның күренгәне юк иде әле. ГВМУ (соңрак ЦВМУ) кадрлар бүлегенең начальнигы полковник Мурат, ришвәт алуда фаш ителгәннән соң, төрмәгә утыртылды. Булыр икән! Байтак кына медиклар яхшы, өлкән офицерлар урыннарын аңарга ришвәт биреп алганнар икән! Андыйлар, билгеле, үзләре тын чыгармадылар. Шулмы булды гаделлек, кая макталган офицер намусы?
Мин, академияне тәмамлап, РВга хезмәт итәргә килгәндә, медицинабызны генерал-майор Чертов җитәкли иде. Ул моңарчы ГДРдагы гаскәр төркеменең (ГСВГ) начмеды булган. Өлкәннәргә "изгелек" кылганы өчен, ГСВГда хезмәт срогы тәмамлангач, аңа Мәскәүдә урын бирәләр. Мәскәү Себер яки Байкал арты түгел инде. Тышкы яктан ул болай бик эшлекле, булдыклы булып күренә иде. Главком алдында аның абруе бик югары күтәрелә. Аның "өстә" таянырлык кешеләре дә була. Ул хәтта шул түрәләр аша РВ медицинасын тыл карамагыннан чыгарып мөстәкыйль итә! Башка гаскәрләрдә булмаган хәл! Ләкин безнең "мөстәкыйльлегебез" озакка сузылмый, 1962 елда олы медицина түрәбезне кинәт кулга алалар һәм ун елга төрмәгә утырталар! Шау-шу куба. Аның ГДРда хезмәт иткән чагында кылган җинаятьләре ачыла. Анда ул экономист хатыны белән яшерен валюта эшләре белән шөгыльләнгән икән. ГСВГ хастаханәсенә һәм хәрбиләр ял йортына, балалар бакчасына бирелгән затлы мебель-җиһазларны үзләренә алып, Мәскәүгә озата, олы урыннардагы ачкүзләргә дә өлеш чыгара. Ә хастаханәдә, ял йортында һәм балалар бакчасында искеләре, актлар белән "юкка" чыгарылганнары кулланыла! Остап Бендерың торып торсын! Шуны әйтергә кирәк, бик күпләр шул мал өчен чит илләрдә хезмәт итәргә атлыгып чират тордылар. Иң беренче нәүбәттә аларны ике оклад (маркалата һәм сумлата) кызыктырды. Чертов, тикшерү башлануын сизеп, малының мөмкин кадәрен, суд аша аерылып, хатынына яздырып өлгерә. Күрәсең, монда да булышучылары табылган. Тентү алдыннан портфеленә валюта, алтынасылташларын тутырып, бер дустына куеп торырга юнәлә. Тик бусы барып чыкмый. Аны инде даими күзәтеп торучылар була. КПСС турында даими: "Партия - ум, честь и совесть нашей эпохи!" - дип тукып тордылар. Ә соңыннан бу сүзләрне яңа партбилетларга да бастырганнар иде. Чертов ише партбилетлы караклар безнең заманда байтак булды. Кайбер адәмнәр, югары дәрәҗәләргә ирешеп, сарык абзарын басып кергән комсыз бүреләр сыман, үзләрен хокуклары чикләнмәгән түрәләр рәвешендә тота башлыйлар. Әйтерсең аларга ни теләсәләр, шул рөхсәт ителгән! Бу бигрәк совпартноменклатура вә генераллар арасында күзәтелә. Гомерләре кыскарган саен, көзге чебеннәр күк котырыналар. Ләкин кайчакларда аларга да хөкем табыла. Миңа, "51нче"дә хезмәт иткәндә, бу хакта байтак "яшерен" грифлы приказлар укырга туры килде. Шулар арасында безнең РВга кагылышлы вакыйгалар бар иде. Берсендә РВның бер полкы турында сүз бара. Аңарга "тикшерү" максаты белән дивизия командиры ияләшкән. Гарнизон кунакханәсендә эшләүче офицер хатынына күзе төшкән. Генерал сөяркәсенең ире нарядта булганда гына килә икән. Ут төтенсез булмый. Хатынның ире дә сизенә башлаган. Менә генерал, гадәтенчә ясанып, кичкә таба машинасы белән килүгә, көндәш офицерының фатирына шылтыратып, сөяркәсен чакыра.
Мәсхәрәләнгән офицер да, фатирына шылтыратып, хатынының чыгып киткәнен белеп ала һәм, үзе урынына ярдәмчесен калдырып, туп-туры кунакханәгә юнәлә. Әкрен генә керә дә генерал тукталган бүлмәнең ишеген шакый. Бераз кыштырдаганнан соң, ишек ачыла. Офицер берни әйтми уза һәм ятакта ялангач хатынын күреп ала, тегеләр авызларын ачып өлгергәнче, "ТТ"сын кынысыннан чыгарып, икесен дә бер-бер артлы атып үтерә! Кылган гамәле турында дивизия штабына шылтырата. Май чүлмәге ярылмый калмас, диләр. Әлбәттә, хәрби суд була. Офицерны, дәрәҗәсеннән төшереп, аффект халәтендә кылган җинаяте өчен демобилизациялиләр. Намусың кадерле булса, хыянәтчене атарсың да!.. Ниһаять, озак көтелгән главком әмере килде. Тимофеев үз сүзендә торды. Рәхмәт. Андый төгәл кешеләр миңа ошый. Вәгъдә - иман, диләр. Кызганыч, хәзер биргән сүзләрендә тормаучылар ишәйде. Бу бит инде кешелек сыйфатын югалту дигән сүз. Мин үзем биргән сүземдә нык торырга тырышам, чөнки, сүзеңдә тормасаң, кешеләрнең үзеңә ышанычларын югалтасың, ә ышаныч ул - кыйммәтле нәрсә. Хәләл җефетем белән Красноярск тирәсендәге яңа хезмәт урынына китәргә җыена башладык. Гарнизон миңа таныш, госпитале яңа. Анда Тимофеев корпус табибларының җыенын уздырган иде. Конференциягә Ужурдан килгән өлкән лейтенант Попик, чыгышында шахталарда кизү торучы офицерларның симерүләре турында әйтеп, бишенче норма паёкларын киметергә тәкъдим иткән иде. Ансат чара тапкан икән! Ирексездән оппоненты булдым. Чыгышымда: "Ризык энергия чыганагы гына түгел һәм пластик ролен генә башкармый, аның психологик тәэсире дә зур. Чыгыш ясаучы ризыкның менә шул ягын исәпкә алсын иде. Шулай булгач, паёкның күләмен һәм сыйфатын һич үзгәртергә ярамый. Ул бишенче норма гигиена кафедрасында җиде мәртәбә тикшереп сыналганнан соң гына гамәлгә кертелгән, һәм очучылар авиациядә аның шулай кирәклеген күптән раслаганнар инде. Тораташтай утыручы офицерлар симерәләр икән, аларны хәрәкәтләндерергә кирәк. Бу чара симерүләрен дә чикләр, вазифаларына игътибарны да арттырыр!" - дидем. Минем белән Тимофеев, тыл начальнигы һәм башкалар да килештеләр. Күчүебезнең ничәнче мәртәбәсе! Бу юлы инде эшемдә миңа әле тегендә, әле монда сугылып, бөтен дивизияне айкап дигәндәй йөрисе түгел. Бер урында хастаханә начмеды булып, авырулар һәм аларга кагылышлы эшләр белән генә шөгыльләнәсе. Күптәннән бирле хыялланып теләгән эшем. Тик менә тагын көнчыгыш ягына чигенүебез әзрәк борчый. Илебезнең Ауропа өлешендә хезмәт итсәк, әйбәтрәк булыр иде дә кана. Нишләмәк кирәк, кешеләрчә тормыш корыр өчен уңайлы, мәртәбәле җылы җирләр әлегә безнең өчен түгел. Саулыгыбыз булса, монысына да түзәрбез шикелле. "Обходной" кәгазен тотып йөргәндә, генерал Алешкин, гаҗәпләнеп: "Кая китәсез һәм нигә?" - дип сорады. Мин җавап биргәннән соң: "Белмәдем мин начмед буласыгыз килгәнен, югыйсә Чапранович урынына сезне куйдырткан булыр идем! - диде һәм, Егоровка шылтыратып, - Хәсәновка күчәргә булышыгыз!" - дип боерды. Горячих һәм Йомдин аның белән махсус киңәшмәгәннәр булып чыга. Яһүдләрнең һаман шул, астыртын гадәтләре... Әй, монысы да Себер, тегесе дә Себер, барыбер түгелмени?
Инде хезмәт итәсе гарнизон турында берничә сүз. Тимофеев безне үткән кыш азагында фәннипрактик конференциягә җыйганчы, хастаханәләре төзелгәч, тәҗрибә алыр өчен, Егоров белән анда барып килгән идек. Егоровның миңа өмет баглаганы шуннан да күренә. Шәһәрчек яңа, иңкүрәк, таулар һәм калкулыклар арасында. Унөч көрәшче бистәсеннән бераз арырак. Аны "десятка" дип атыйлар. Шәп Мәдәният йорты, военторг кибетләре һәм биш катлы торак йортлары бар. Икмәк пешерү алачыгы бөтен дивизияне җылы икмәк белән тәэмин итә. Биредә - дивизия һәм полк штаблары, унъеллык һәм сержантлар мәктәпләре. Фатирлары җитәрлек. Госсоветның поликлиникасы бар. Хастаханәне сабакташым Пётр Мадянов җитәкли. Яше белән миннән олырак. Ватан сугышына катнашкан кеше. 1943 елда Польша корпуслары оештырылгач, байтак совет офицерлары аларның сафларын тулыландыра. Медицина лейтенанты Мадянов та алар сафына керә. Ляхларның "Милитари вертути" ордены һәм "Грюнвальд" тәресе белән бүләкләнә. Польша офицерлары киемнәрендә төшкән фотосурәтен күргәнем бар. Мадяновның фамилиясенә килгәндә, ерак әби-бабалары татар булганнар дип уйларга нигез бар. Үзе аны нигәдер сиздерми, ә, бәлки, белмидер дә инде. Мин хәзер аның урынбасары. Ул бирегә, подполковник дәрәҗәсенә ирешер өчен, Псков лазаретыннан күчеп килгән. Рентгенолог майор Поварницын Бронислав та - минем сабакташым. Ул чирмеш, хатыны да чирмеш. Ләкин, йөзләренә язылса да, алар да урыс булып кыланалар. Эчке чирләр бүлеге ординаторы да - минем яшь сабакташым. Әле генә диярлек "капитан" йолдызларын таккан Ленинградның сары почыгы Тарабан Володя. Табиблар араларында белфук, яһүд, хохоллар һәм урыслар да бар. Димәк, интернациональ коллектив. Турыдан-туры минем карамагыма керә. Бу хастаханәдә тагы бер белгән кешем - майор Вафин Васфи хезмәт итә. Ул академияне миннән бер елга соңрак тәмамлаган иде. Васфи да токсиколог-радиолог. Ләкин Ужур хастаханәсенә эчке чирләр бүлеге начальнигы урынына приказ көтә, күчәргә тора. Күбрәк урысларга елыша. Ел ярым элек биредә зур катастрофа кичергәннәр. "ОС" (отдельный старт) ракета комплексларында регламент эшләрен үткәргәндә, мәнсез сержантлары электр кабеленең ШРын (штепсельный разъём) ялгыш тоташтыра. Ракета кабынып хәрәкәткә килә! ЖРДлары (жидкостные реактивные двигатели) дөрләп, ут вә төтен-сөремнәрен чыгарып үкерә башлый. Кайберәүләр шахтаның патернасына качып өлгерәләр, ә уналты кеше янып һәлак була! Шунда эшләгән майор Шалимов (керәшен) тар гына ракета белән стаканы арасыннан, стакан скобкаларына тотына-тотына, шахтаның төбеннән санаулы мизгелләр эчендә, кысылып-сыдырылып, өскә атылып чыккан! Адәм сыймаслык тарлыктан! Яшисең килсә чыгарсың да! Мәет калдыкларын нәкъ гарнизон КПсы янында обелиск куеп җирләгәннәр. Яңа килгән кеше башта шул туганнар каберлегенә юлыга. Менә шулай, Гражданнар сугышында һәлак булган унөч көрәшчегә болары да өстәлә. Әйтерсең ниндидер киная! Дивизиянең командиры (һәм гарнизон начальнигы) - генерал-майор Малиновский, замполиты - полковник Сотников. Тыл начальнигы - полковник Деньщиков, командир урынбасары - полковник Круглов, штаб начальнигы - полковник Еремеев, баш инженер - полковник Голунов. Дивизиянең начмеды - әле генә подполковник дәрәҗәсенә ирешкән Минец Игорь исемле яшь кеше. Тумышы белән Карпат ягыннан. Элек яһүд подполковник Аронов иде. Бусы да яһүд бугай. Үзе украин дип языла. Атасы партократлар затыннан. Игорь Ивано-Франковск мединститутын тәмамлаган.
Туганнары Киевта да бар. Бу хастаханәнең табиблары белән, әйткәнемчә, элегрәк танышкан идем. Инде аларны эштә сынап карыйсы, белем-тәҗрибәләре, сәләтләре ниндирәк икән? Контейнерны юллаганнан соң, аэропортка китәргә Егоров җиңел машинасын бирде. Инде биредә байтак кына көчемне сарыф итсәм дә, күңелем ничектер кителгән күк, шул ук вакытта куанып та куям сыман. Күңел алдамый. Минем аркамда монда кайберәүләр җәелеп утырдылар. Хәзер, Аллага шөкер, алардан котылам, гаделсезлеккә чик куелды кебек. Бу якны бер дә кызганмый ташлап китеп барам. Бәхетем генә үземнән аерылып калмасын! Яңа җирдә яңа борчулы мәшәкатьләр көтә. Без шулар өчен яралган да, ахрысы. Кемнеңдер чал Себер - газиз туган җире. Әмма бу кырыс Себер яклары - кыш айларында (ә алар сигез айга сузылалар диярлек) бигрәк шыксыз, карлы-көртле, җилбуранлы, кояшсыз, җан өшеткеч яклар. Яраткан эшең, мавыктыргыч шөгылең булмаса, сагышыңнан саргаеп үләрлек. Биредә яшәр өчен барыннан да бигрәк саулык, җылы өй, көр күңел, яхшы азык һәм җылы өс-баш киемнәре кирәк. Тагы тугры тормыш иптәшең вә якын дуслар кирәк. Уйласаң, күп мөһим нәрсәләр кирәк икән. Алар булмаса, дөньяның яме бетә, Хак Тәгаләнең ярдәменә генә ышанырга кала. Кайберәүләр, кешегә күпме кирәк ул, ике аршын да җитә, дигән булалар. Ай-һай, шулай микән? Дөньяның тәмен белеп яшисе килә бит. Минем таянырлык күңел һәм тормыш баганаларым юк түгел. Шәт, югалмабыз! Телеграмма биргән идек. Хастаханәдән машина белән килеп, безне каршы алдылар. Мәрзиягә аэропорттан гарнизонга юл бик озын булып күренде. Минем исә аны үткәнем бар. Әйтмәсә дә ерак шул, җитмеш чакрым чамасы. Хастаханә ашханәсендә тамак ялгап, чәй эчеп алдык. Кунакчыллык күрсәтә белүләренә рәхмәт инде. Мәрзияне калдырып, генерал янына киттек. Яңа урында хезмәт командирга күренүдән башлана. Бирегә хезмәт итәргә ике лейтенант та килгән икән. Генерал Малиновский өчебезне берьюлы кабул итте. Ачык йөзле, чандыр гәүдәле Ленинград кешесе. Танышканнан соң, безне бергә фотосурәткә төшереп алдылар. Аннары генерал, кадрлар бүлеге подполковник Титовның кулыннан алып, безгә "Гвардия" тамгаларын тапшырды. Бу дивизия дә гвардияле икән. "Югары гвардия исемен алган алдынгы дивизиядә сынатмый гадел хезмәтегезне күрсәтегез!" - диде. Аннары, сүзен дәвам итеп: "Мин үзем, кулыма чемодан тотып, хатыныма "за мной" дип, гарнизоннан гарнизоннарга байтак күченеп йөрдем!" - диде. Генералларга күченеп йөрү пүчтәк ул. Ләкин бу да гомер буе генерал булмаган бит. Ә бездә, ике күченү бер янгынга тиң, диләр иде. Генералдан чыгып, КЭЧ бүлегенә фатир мәсьәләсен хәл итәргә киттем. Биредә, КЭЧ начальнигы булып, Тимершин атлы майор утыра икән. КЭЧның тулы исеме "коммунально яки квартирноэксплуатационная часть". Тимершин үзе булмады. Ачык чырайлы технигы Рудакова: "Мин сезгә кирпеч йортта демобилизацияләнгән замполит Москальков фатирын тәкъдим итәм. Фатир икенче катта.
Замполитларның фатирлары начар булмаска тиеш!" - дигәч, риза булдым. Чөнки панельдән корылган суык йортка керәсе килмәде. Шул фатирга кергәч егыла яздым. Анда әйтерсең дуңгыз абзары булган. Рудакова, хәлне белеп, үзе килмәгән, ахры. Чүп тазларында эре җирән тараканнар мыжлап тора! Бозылган ванна краннарыннан ике төрле су туктаусыз ага! Монда полк замполиты яшәгәнлеккә ышанасы килми. Ә бит ул - башкаларны тәрбияләүче! КЭЧларның төрлеләре булгандыр, ләкин әлегә мин яхшыларын очратканым юк. Фатирны үзебезгә стройбат солдатларын яллап сылатырга, аклатырга, краннарны алмаштырырга туры килде. Ремонт вакытында шунда кундык та. Урамда кыш. Юешләнгән фатирны тәрәзәләрен ачып җилләтерлек түгел. Кипкәнче байтак вакыт үтте. Известь һәм буяу исеннән исереп беттек. Безнең макталган система абстракт кеше турында кәгазьдә генә кайгыртырга ярата, ә конкрет кеше мәнфәгатьләренә килгәндә арты белән борыла. Икенче көнне хастаханә һәм аның штат әгъзалары белән танышырга керештем. Ул ике корпуста урнашкан, башка кирәк-ярак биналары да бар. Әйтик, кер юу алачыгы, бойлеры, ашханә, СЭО, складлар һәм теплица. Моңарчы монда начмед Евдокимов утырган. Демобилизацияләнеп, атасы янына Ленинградка кайтып киткән, Мадянов белән мөнәсәбәтләре киеренке булган. Начальнигын бигүк санга сукмаган, чөнки хастаханәнең бик мөһим эшләре начмед кулында. Мадянов аның мондагы дошманнары турында да тишеп өлгерде. Евдокимовның ялагайлары калган. Миңа: "Бусы нинди булыр икән?" - дигән сыман текәлеп, сәер карыйлар. Кайберсе "татарны" өнәп тә бетерми бугай. Ләкин өнәргә туры килер! Кыерсытылганнары, киресенчә, миңа сырышырга, начмедның күңелен яуларга тырыша. Күргәнегезчә, хәлләр шактый катлаулы. Монда да җиңел булмас. Юк инде, мин аларны төркемнәргә, сөйкемле һәм сөйкемсез сөякләргә бүлгәләп тормам. Һәммәсенә гадел, тигез карармын. Безгә эшчән, шәп оешкан коллектив кирәк. Ә инде дуслашу мәсьәләсенә килгәндә, эшләренә, күңелләренә карап дуслашырга да мөмкин. Тик уртак эшебезгә зыяны тимәсен. Эшебез үтә җаваплы, кешеләр саулыгына бәйле. Шуны һәрчак истә тотарга туры килә. Үзем кеше җилкәсенә салынырга ияләшмәгәнмен, кешеләрнең дә эшлеклеләрен генә, саф күңеллеләрен яратам. Минем кредом: "Төчеләнеп тәтелдәгәнче, эшең белән үзеңне таныт!" Багажыбыз үзебез белән үк килгән, ахры. Урнаштыргач, яңача яши башлаган күк булып киттек. Әйтәм аны, кайбер хуҗабикәләр мебельләрен бер урыннан икенче урынга күчерергә яраталар! Болай шәһәрчегебездә барысы да, спорт вә йөзү бассейнына хәтле бар. Карап торырга гөлт итеп торалар. Тик менә шул военторгка гына ышанып яшәргә туры килә. Базар һәм ризык запасы юк. Ябык гарнизоннарда базарларның булмаулары начар инде. Военторг кибетләрендә исә, иң әүвәле арт ишекләреннән дивизия һәм полк командирларының хатыннарын, сатучыларның дус-белешләрен тәэмин итәләр. Мәрзиягә исә чират торырга туры килә. Озак торганнан соң, нәрсә калса, шуны аласың. Оятсыз, икейөзле ялагай сәүдә оешмасы ул военторг. Комсызланып, күзләремне йомып, миңа да җаен табарга мөмкин, ләкин бердәнбер намусыңны берничә кило ризыкка ничек алай ансат кына алыштырмак кирәк? Военторгның "контор күселәре" барча кара эшләрен солдатлардан эшләтәләр.
Командирларга йөк машиналарын, солдатларын чиратлап бирергә туры килә. Итләрен чаптыралар, ишегалларыннан кар көрәтәләр, чүп-чарларын түктерәләр. Азык кибете эшләрендә солдатлары белән күбрәк рота командиры Хоменко бөтерелә. Шул симезрәк сум итне үзенә чаптырып алыр өчен инде! Начальствоны яхшы тәэмин итеп, безгә тиешле затлы ризык-әйберләрне югарыга контейнерлар белән озатып, түрәләрне майлап, военторг начальнигы капитан Южик озакламый Перхушковога күчте. Аның экономисты Кораблёва да, офицер ирен ияртеп, артыннан китте. Кул кулны юа, диләр бит. Военторг турында арабызда мондый мәзәк йөри иде. Имеш, дәһшәтле 1941нчe елда чолганыштан өтелеп-өзгәләнеп чыккач, генерал исән калганнарны барлый. "Тагы кемнәр чыга алмады?" - дип сорый. "Иптәш генерал, военторг кына чолганышта калды!" - дип җавап бирәләр. "Бик яхшы, кала бирсен, хәзер аның белән Гитлер изалансын инде!" - дигән, имеш, гайрәтле генерал. Нишләмәк, безгә военторгсыз да яшәп булмый, шуның кулына калгач! Яңа "хуҗалыгым" шактый зур. Барысына да күз-колак булып торырга кирәк. Вазифаларыма килгәндә, алар күп. Начмед ул - башкачарак әйткәндә, олы симфоник оркестрның дирижёры. Бөтен эшче-хезмәткәрләрне бер агымда, "гармоник ноталар" буенча алып барырга тиеш. Тикшерергә һәм дәваларга яткызылган авыруларны дөрес дәвалап, мөмкин булганча тизрәк аякларына һәм сафка бастырырга кирәк. Хастаханә һәм гарнизон ВВКсын (военно-врачебная комиссия) начмед җитәкли. Иртән, кизүен тәмамлаган табибтан рапорт алып, яңасына инструктаж, начальник белән гадәттәге "бишминутлык" үткәрергә кирәк. Анысы, вакытны әрәм иттереп, озакка сузыла. Аны атнасына бер генә үткәрергә мәҗбүр булдым. Көн дә "конференциядә" ләчтит сатып утырулары кимеде. Аның урынына көн дә обход үткәрергә, каты чирләүчеләрне карап чыгарга, тиешле чаралар күрергә, ә кирәк икән, консилиум оештырырга вакыт күбрәк калды. Клиник обходтан гайре хозобходны атнасына бер уздырабыз. Алардан башка кайбер эшләремне дә искә алыйк: ай саен табибларның кизү тору графикларын төзү, аларның ял айларын гадел билгеләү, шәфкать туташларының белемнәрен арттыру программаларын төзү, атнасына бер укуларын уздыру, өч айга бер мәртәбә гыйльмипрактик конференция үткәрү, һәр чирне вакытында китереп дәвалау һәм терелгәннәрне вакытында чыгару. "Авыру тарих"ы дәфтәрләренең медицина һәм юридик кануннарга туры килү-килмәүләрен тикшерү, дөресләп кул кую. Өлкән шәфкать туташларын кабул итеп, көндәлек рецептларын тикшереп, аптекадан алырга фатиха бирү. Эшләре буенча табибларны кабул итү, аларның гыйльми мәкаләләрен тикшереп, конференциягә әзерләү яки ВМЖга рецензия язып һәм виза куеп тапшыру, һәм бүтән эшләрне саный китсәң, бармакларың җитмәс! ВВК рәисе буларак, атнага бер аның утырышын уздыралар. Анда авыруларга кагылышлы тиешле карарлар чыгарыла: дәваны дәвам итәргәме, үзәк хастаханәгә күчерергәме, инвалидлыкка күчереп демобилизацияләргәме, шифаханәгә юллама бирергәме, диета билгеләргәме һ. б. ВВК карамагына чирләре буенча офицерларны бүтән климатик зоналарга күчерү мәсьәләсе дә керә, шул җәһәттән гаилә әгъзаларының чирләре дә исәпкә алына. Бу мәсьәлә бигрәк тә четерекле, чөнки Себер кебек җирдән таярга теләүчеләр байтак. Көн дә башкарасы бурычларымны үтәргә атна көннәре җитмәслек.
Тәүлек дәвамында, хәтта төн уртасында да бүлекләрдә кизү торучыларны һәм хезмәт процессларын тикшерергә туры килә. Армиянең "Ышан, ләкин тикшер!" девизы безгә дә кагыла. Тикшерми торсаң, ышанычлы кешеләр дә сүлпәнләнә яки, ялкауланып, ышанычыңны югалталар. Начальник белән таныштырып приказга керткәнче, эшкә ялланучыларны кабул итеп әңгәмәгә керергә, дипломнарын, бүтән документларын карарга кирәк була. Чөнки, кем туры килдене эшкә белештерми алып, соңыннан аның белән иза чигүең һәм медицинага зыян китерүең бар. Хастаханәнең эпидемик, экстремаль һәм сугыш режимнарында эшләү планнарын, "булачак" сугышны күздә тотып, запас районда киңәйтеп ачу планын нигезләп, өяз исполком-райком җитәкчеләре белән килешеп эшләргә һәм, тагы бихисап нәрсәләрне булдырып, даими рәвештә аларны яңартып тору зурури. НЗ мәсьәләсен дә исеңдә тотарга кирәк. Авыруларны дарулар белән генә дәваларга димәгән, диеталарын да язасың. Режимнары һәм хәрәкәтләнү ысуллары белән кызыксынырга, тиешле чараларны күрергә кирәк. Терелүчеләргә ВМП дәресләрен укытырга кирәк. Атнасына бер мунча кертергә (котельныебыз һәм бойлерыбыз үзебезнеке), гәҗит-журналлар алдырырга, радио колакчаларын урнаштырырга, телевизор тапшыруларын һәм кино күрсәтергә һ. б. Баксаң, Урта гасыр хирургы Амбруаз Парэ да шәйләгән. Ул: "Җиңүчеләрнең яралары тизрәк төзәлә!" - дигән нәтиҗәгә килгән. Димәк, терелү көр күңелгә бәйле! Авыруларның күңелләрен күтәрергә кирәк. Ә медбүлекләрнең "социалистик" ярышуларын оештыруны кая куймак? Үзешчән сәнгать түгәрәгенә хәтле булдырып, авыруларга концертлар бирергә, бәйрәмнәргә багышланган тантаналы утырышлар уздырырга һәм тагы бихисап нәрсәләрне истән чыгармаска кирәк. Төптән уйлаганда, мәсьәләнең эреләре һәм ваклары юк. Нәтиҗәләре булсын дисәң, һәммәсенә дә зур игътибар итәргә тиешсең. Кыскасы, вакытыңны һәм хезмәтеңне кызганмаска... Шулар өстенә байтак кына кәгазь эшләре, төрле отчётлар иңнәремдә. Безгә аларсыз көн күреп буламыни? Дивизия начмеды Минец үзенә эш таба алмый, көн дә диярлек, комачаулап, хастаханәдә чуалып йөри. Әйтерсең ансыз булдырмаслык эшләр бар монда! Тавыкны йомырка өйрәтмәкчеме? Ошамаса ошамагандыр, мин, аның бу гадәтенә чик кую максаты белән: "Монда сабый балалар юк, үз эшләребезне яхшы беләбез, ә менә полкларның медицина халәтләрен яхшыртасы бар әле!" - дидем. Аның эшләре әнә шунда күбрәк булырга тиеш. Ләкин полкларга иренми барып йөрергә кирәк бит! Ә без монда янәшәдә генә... Үзенең яңа уй-фикерләре булмагач, безнекеләрне үзләштермәкче. Мәгълүм, әләкчеләр дә табыла. Әйткән идем инде, биредә Евдокимовның тарафдарлары байтак, дип. Яшь Минецка, сәбәбе булса-булмаса да, чебеннән фил ясап һәм Мадяновтан узып, минем өстән пүчтәк уйдырмалар белән, тырнак асларыннан кер эзләгәндәй әләкләшергә ярата иде. Шундый кызык мәлләрдә өсләренә үк килеп тап булганым бар. Минец, эреләнеп, яңакларын куыктай өрдерәөрдерә, читкәрәк куйган бер аягын тибрәтә-тибрәтә, тыныч кына тыңлап тора да, ахырда: "Ярый, мин киттем!" - дип борыла, ә әләкләүче бичара нишләргә белми, җавап алмый катып кала! Минецка эш буенча мөрәҗәгать итсәң дә шулай булды. Тыңлавын тыңлый, әмма бернинди карарга килә алмый, яңакларын гына кабарта! Тора-бара аның белән дуслашып та киткән сыман булдык. Ул ялагай эпидемиолог Кондрашинны якын күрә. Анысы хәтта аның бертөрле адъютантына әверелде, базадан аңарга ризыкларга хәтле ташып торды һәм мәгълүм хастаханә хәлләрен эзлекле рәвештә сәгатьләре белән җиткерде.
Мондый кулыннан бернәрсә дә килмәгән бәндәләрне "шестёркалар", диләр. Болар икесе дә пар килгән. Бигайбә. Минем аларга һич исем китмәде. Туры юл таш яра! Эшемдә шөбһә тудырырлык бернием дә булмагач, гайбәт сатучыларга һәм шымчыларга һәрчакта тыныч карадым. Шундый ул очраклырак кешеләрдән тупланган коллектив! Анда кырык төрле адәм үз уйлары белән яши. "Уртак юрганны", үз белдекләреннән чыгып, кырык якка тартып маташалар. Ирек бирсәң, ертулары да ихтимал. Вакытны җиткерү максатыннан НОТ (фәнни сигнализация) мәсьәләләре белән байтак баш ватарга туры килде. Евдокимов чорында мүкләнгән байтак кына яраксыз гадәтләрне җимереп, НОТ таләпләренә буйсынып, эшне яңача корырга керештек. Беренчедән, кәгазь эшләрен киметтеләр, "Авыру тарихы"н кыскарттык, анда чирнең мөһим якларын гына яктыртырга куштык. Икенчедән, типик эш атнасын уйлап гамәлгә керттек. Өченчедән, төрле чирләрнең минималь типик анализлар исемлекләрен төзедек. Дүртенчедән, табибларның кизү тору кагыйдәләрен камилләштереп, бигрәк тә хирургларның борчулы, тынгысыз һәм үтә җаваплы эшләрен истә тотып, махсус график буенча ял вакытларын озынайттык. Бөтен эш урыннарын яңадан тикшереп, тәртипкә китереп җайладык. Эш вакытында әле теге, әле бу белгечне авыруларны кабул итү бүлегенә вакытсыз-нигезсез, юк-бар өчен чакыртуларны туктаттык. Кирәк икән, рәхим итсеннәр поликлиникага! Анда билгеләнгән көндә белгечләребез кабул итә (поликлиникабыз да үзебезнеке). Кирәк икән, үзләре хастаханәгә салалар. Тиешле чараларны алдан күрү мөһимрәк. Бишенчедән, ашыгыч ярдәм оештыру чараларын һәрь яктан нык уйлап, көн дә махсус әмер белән кизү медбригадасын, санитар машинаны һәм дивизиянең вертолётын билгели башладык. Чөнки тирә-юньгә чәчелеп, ракета комплексларында кизү торучыларның кинәт чирләп китүләре бар бит. Якындагыларына бригаданы машинага утыртып җибәреп булса, ә ерактагыларына вертолёт кирәк. Хастаханәдә махсус интенсив дәвалау палатасын җиһазлап кордык. Ул чакта бу яңалык иде әле. Терапевт подполковник Гавриленко авторлыгында бу хакта мәкалә язып, ВМЖда бастырдык. Үзенең фикерләре саегып төкәнгәч, соавторлыкка баш терапевт Семёнов тагылды. Оятын югалта башлаган икән. Ә монда минем дә хакым бар иде. Һәр бүлектә махсус кирәкле дарулар шкафларын һәм шәфкать туташының кизү тору постында ярдәм таблицаларын элдек. Башка уңай шартлар да тудырдык. Җан тынычлыгының әмәлләре әнә шулар. Безнең бу алдынгы тәҗрибәләребез белән баш терапевт полковник Семёнов кызыксынды, ә соңрак, чираттагы гыйльми-практик конференциядә бу хакта чыгышлар ясадык. Алтынчыдан, һәр белгечнең, шәфкать туташларының һәм эшчеләрнең канун вә КЗОТ нигезендә вазифаларын (функциональные обязанности) барлап, махсус исемлеккә теркәп, һәркайсына җиткезеп кул куйдырттык. Хәтта солдатларыбызга (хастаханәнең бер взводы бар - санитарлар, машина йөртүчеләр, сантехниклар һ.
б.) Җинаять кодексына хәтле җиткердек. Бу җаваплылык тойгысын яңартып, тәртипне ныгытты гына. Җиденчедән, икътисадка зур игътибар иттек. Җиһазларның, кием-салым, урын-җирләрнең кулланылыш гомерләрен арттыру нияте белән, һәр медбүлекнең хуҗа туташларына тегү машиналары алып бирдек һәм авыруларның киемнәрен, урын-җирләрен төзәтеп торуны йөкләдек. Һөнәрлерәк авырулар безгә эләгүгә, какшаган мебельләрне, ятакларны, элгечләрне, чүәкләрне төзәттерә тордык (әлбәттә, тернәкләнә башлагач). Шуннан соң обходларда ертык-пыртык, сыныкватыклар күренми башлады. Эшчеләребездән, коллектив әгъзаларыннан артык-портык китапжурналлар җыеп, китапханәләребезне тулыландырдык. Күбесен мин һәм Мадянов бирдек. Икмәк калдыкларын әрәм итми, сохари киптертеп, ашханәдә мичкәсе белән куас әчетергә гадәтләндек. Даруларны, спиртны, бәйләү материалларын һәм дезинфекция матдәләрен әрәм итүгә чик куелды. Девизия эшен көчәйттек. Хастаханәдән дәваланып чыгучы солдат-сержантларның эчке киемнәрен, формаларын һәм аяк чолгавычларын юдыртып кидертә башладык. Кер алачыгы үзебезнеке, зур кер юу машинабыз, киптерү камерасы һәм центрифугасы, үтүкләү каландрыбыз бар. Юсыннар! Солдатлар да кемнеңдер газиз балалары ич. Хастаханәдә юньле адәм кулларыннан дәва-тәрбия алып, пакь җәймәләрдә яткан көннәрен сагынып искә алырлык булсын ул! Мин үзем дә солдат хезмәтен татыган кеше бит. Бусы солдат, ә бусы офицер дип аерып тормыйм. Тигез карыйм. Билгеле, кайберәүләргә яңа тәртипләр ошап бетмәде. Хөрәсәннәргә эш артты, тәртип кырысланды. Аларга: "Яңа себерке яңача себерә!" - дияргә генә калды. Койрыкларына нык бастык. Көнләүчеләр дә, дошманнар да табылды. Дошманнарсыз яшәп буламы соң? Алар булмаганда, уйлап чыгарырга да күп сорамадылар. Әйтик, намуслы зыялыларны, язучы-шагыйрьләрне "хыянәтчелек"тә гаепләгән, "солтангалиевчелек"кә сылтап, сөреп аткан чаклар булды. Гомер буе бетмәс көрәш! Моңарга кем чыдар? Хастаханәдә эшләребез көйләнеп, гөрләп алга киткән саен, "дошманнар"ыбызга шылт итәргә дә урын бетте. Мадянов белән хуҗалыгыбызны әкренләп күтәрә башладык. Котельныйны вә бойлерны сульфатларыннан тазартып ремонтладык, кер машиналарына регламент эшләрен үткәрдек. "Медтехника" белән приборларны, физиотерапия аппаратларын карап тору өчен солых төзедек. Шарко душын төзәттек. Котельный янына, дивизиядән сорап, күчмә автовагон - мунчаны тарттырып китердек. Бүлек ванналарында авыруларны юындыру озакка сузыла иде. Эшләребез майланып алга барган саен, күңел үсә икән. Башкарган эшләребез муенга тисәләр дә, канәгатьлек һәм шатлык хисләрен дә кичердек. Мадянов, сәләтемне тиз арада сизеп, эшемә тыкшынмый башлады, тулы ирек бирде диярлек. Эшлә генә! Миңа да бу ошады. Ирекле кеше үз ихтыяры белән бик күп нәрсәләрне булдыра ала. Ә татарның кайда сыртын биреп сынатканы бар? Минец кабинетыма килеп керсә, Мадянов аңарга: "Әйдәгез, Игорь Васильевич, комачауламыйк!" - дип, аны тизрәк алып чыгарга тырыша иде. Бәлки, минем белән артык сөйләштерәсе дә килмәгәндер.
Кем белсен аны? Гамәлдә хакимият кем кулына күчкәнен сизеп, озакламый барча эшчеләребез хезмәт һәм шәхси мәсьәләләрен күбесенчә минем аша хәл итә башладылар. Елан җылыга ияләшә, диләрме әле? Начальникка шул гына кирәк булган, ахры. Ул артык йөдәтүчеләрне өнәп бетерми иде. Хәер, кем генә сөя икән аларны? Мадяновның холык-фигылен сизеп, халык кабинетына сирәк керә башлады. Чүмәлә хәтле күпереп торган куе чал чәчләре, озынча кабактай бүлтәеп торган корсагы, җимерелгән чырае һәм мышнап торган күгелҗем борыны белән үзенә бик җәлеп итми иде шул. Горячихның безнең дивизия офицерына тормышка чыккан һәм хирургия бүлегенә шәфкать туташы булып эшкә кергән кызы бермәлне бүрек астыннан чәчләрен туздырып килгән Мадяновның килбәтенә карап: "Әнә кабилә башлыгы ("вождь племени") килә!" - димәсенме! Шул кушамат Мадяновка ябышты. Ә ул моны белми дә калгандыр. Әйтмәсә дә, кай ягы беләндер Австралия аборигеннарының кабилә башлыгына охшап тора иде. Аны ерактан ук күреп, шәфкать туташлары, пышылдап: "Әнә кабилә башлыгы килә!" - дип, бер-берсенә белдерә торган булдылар. Шөкер, миңа кушамат бирүчеләр булмады. Ярамаган гамәлләренә күрә миннән нык эләккән кайбер марҗалар: "Вредный татарин!" - дип әйткәләделәр әйтүен. Ләкин моңарга минем исем китмәде. Бернигә дә карамастан, Мадянов белән үзара мөнәсәбәтләребез эшебез кебек яхшы булды. Чөнки бүлешәсе әйбер юк. Мадянов һәм Минецлар белән бәйрәм һәм туган көн ашларын әле беребездә, әле икенчебездә уздыра торган идек. Хатыннарыбыз да дуслашып китте. Табигый ки, курсташыбыз Поварницынны да читкә какмадык. Бергә укыдык ич. Арага керергә теләүчеләр һәм көнләшүчеләр дә булмады түгел - булды. "Хәсәновларның аш табыннары данга лаек!" дигән сүзләрне дә ишеткәләргә туры килде. Ашаган табагына төкерми мактаучылар булган икән. Хирург Кравжуль хатыны, кереп утыргач: "Этот стол в гарнизоне славится!" - диде. Кайберәүләр безне, татар булгач, бер томанага санаганнар, ахрысы. Мәрзия белән тырышсак, барысын да булдыра идек. Ял һәм бәйрәм кичләребез күңелле уза иде. Минец, Мадянов һәм мин - өчебез бер булып йөри торгач, гарнизонда өчебезгә дә тигез карый башладылар. Ни әйтсәләр дә, медицинасыз яшәп булмый, тормышта ул үтә мөһим урынны били. Ә без - гарнизон медицинасының җитәкчеләре! Берәүнең дә тузмас-таушалмас саулыгы юк, берәү дә дөньяга мәңгегә килмәгән. Шулай булгач, безнең Алла бәндәләренә бик кирәк чакларыбыз була. Ләкин бик күпләр моңа башларына бәла төшкәч кенә төшенә башлый. Нәкъ теге мәкальдәге мәнсез тукран кебек. Көн буе зарарланган агачларны чукып-тишеп, кортларын чүпли торгач, аның башы авырта башлый ди. "Моннан ары каты агачларны ул хәтле белештерми чукымам!" - ди икән. Ләкин баш авыртуы туктауга, ул бу ниятен оныта, имеш! Гавам да шундый, бигрәк кайбер ярым мәдәниятле командирлар. Ләкин чирләп китсәләр, саулыклары операциягә барып терәлсә, дару яки шифаханәләргә юлламалар кирәк булса, безне искә төшерәләр! Ә бүтән вакытларда күрмәмешкә сабышучылар яки "коноваллар" дип узынучылар да юк түгел. Без андыйлардан көләбез генә. Көлү ул - үзеңә бер дәва, ә дошманнарга - агулы ук. Көлә белү зарури. Туры килгәндә, рәхәтләнеп көлик!
Бераздан армиянең политбүлегеннән һәм Мәскәүдән В. Ленинның 100 еллык юбилеен уздыру турында күрсәтмәләр килде. Анда бик зурдан кубып, шау-шу куптарырлык итеп, байтак кына башкарасы эшләр йөкләнгән иде. Ләкин ул чакта потыбыз да, "даһиебыз" да, әстәгъфирулла, Аллабыз да ул иде әле. Марксизм-ленинизмның әлегә миебезне миңгерәткән чагы. Ленин юбилеен уздырып, яңадан җан өрмәкчеләр һәм какшый башлаган идеологияләрен Ленин терәге белән терәп куймакчылар, ахры. Әлегә марксизм-ленинизм тәгълиматларыннан тайпылып, башкача уйларга ирек юк. Башкача уйлаучы "диссидентларны" дурдом көтә. Латин Америкасының бер дипломаты бу хакта болай дигән: "Марксизм-ленинизм СССРда дин һәм рәсми идеология генә түгел, тормыш рәвеше дә!.." Менә шул сүзләрдән соң илебездә Ленин шәүләсенең урын-ролен тагы да ачыграк аңларга мөмкин. Миңа исә Сталин культыннан соң Ленин исемен бертуктаусыз тукып-талкып торулары, абсурд чигенә җиткерүләре һәр очракта ошап бетми иде. Безгә аның хезмәттәгълиматларын көчләп иңдергән саен, күңелдә, киресенчә, тирән ризасызлык, карышу туа иде. Нигә инде адәм затын шулхәтле Аллага әверелдерергә ди? Тора-бара аңа багышланган тантаналар һәм өмәләр, формаль рәвеш алып, урынсыз булып тоела башладылар. Артык "саф, тугры ленинчылар" булып маташучылар да сәер карачкылар күк тоела иде. Күпме кыланып, мәет исемен селкергә була? Дөресен әйткәндә, әллә кайчан үлгән кеше "юлбашчы" була аламы, һәм ул мәетнең ниткән туган көнен бәйрәм итеп уздыру ди? Үлгән көнен искә алсалар, бер хәл тагы! Анысы да тик туганнарының һәм чын тарафдарларының эшедер. Мондый күзгә ташланырлык ахмаклыкны өстәгеләр әллә күрмиләрме соң? Бу һич аңлашылмый. Аннары мәетнең баш өстендә - бичараның төрбәсендә, кулларын бөерләренә терәп, Рим триумфаторлары кебек торулары вәхшиләр гадәте түгелме? Ә үзләре шуңарга табынган булалар... Май һәм Октябрь бәйрәмнәрендә картлачлар шунда менеп тезелә. Нинди мәнле кеше мәет кабере өстенә менеп басар? Ә хисапсыз, чиксез, бер рәвештәрәк кулын алга суздырып ясалган һәйкәлләре турында ни әйтергә кала? Иң кирәкле нәрсә кебек, һәр адым саен диярлек һаман шул бер кешегә бронза һәм граниттан һәйкәлләр шәһәрләрнең мәйданнарында, авыл-бистәләрдә, бакчаларда, идарә вестибюльләрендә, клуб-мәдәният сарайларында, кабинет түрләрендә, тау һәм кыя башларында, вокзалларда һәм тагы әллә кайларда!.. Һәйкәлләр, рәсемнәр, портретлар, плакатлар... Әллә шашканнармы? Халыктан һич кирәкмәскә йолкып, нихәтле акча сарыф иткәннәр! Хуҗалармы соң болар? Кала һәйкәленең берсе генә ярты миллион сумга төшә. Ә ил күләмендә? Ләкин Ленин исеме артына яшеренеп, типтереп яшәгән партократларга һәйкәлләр генә җитми. Минусинскида, Сембердә, Казанда, Алма-Атада һәм бүтән җирләрдә мемориаль комплексларына хәтле төзелделәр. Янәсе, бел безнекеләрне! Г. Усманов, Татарстанны коры сөяккә калдырса да, урыс "остазларыннан" калышмый, мемориал салдырта. Халык баракларда, абзар сыман куышларда интегеп яшәгәндә, шул потларның һәм мемориалларның хаҗәте бар идеме икән? Әлбәттә, совпартноменклатурага кирәк иде! Үзләренең чери башлаган хәрәм нигезләрен ныгытыр өчен, Ленин абруена таянып, аның шәүләсенә посып, михнәтсез хөкем сөреп яшәр өчен. Үзләренең абруйлары булмагач, шулай итми хәлләре юк! Имеш, Ленин мирасының варислары.
Җитмәсә, шул таш потларга табынырга бөтен халыкны өстериләр. Тантаналарны, партконференцияләрне бүлеп, әрҗәләре белән чәчәкләр куйдырырга делегацияләр юллыйлар. Бәйрәмнәрдә көтү-көтү булып, зур эш башкаргандай килеп, башларын игән булалар. Сабый балаларны бакчалардан ияртеп, Ленин бабай янында әкиятләр сөйлиләр. Укучыларны бакыр карт каршына тезеп, ант иттереп, пионер сафларына алалар. Никахлашкан яшьләрне, ата-ана өйләренә кертмәстән, ЗАГСтан ук шул Ленин атакайларына илтеп, чәчәкләр салдыртып, фотосурәтләргә төшерәләр. Тагы әллә ниләр кылалар. Җансыз, таш бәгырьле һәйкәлләр кышын, көзен, язын һаман бер урында, бернигә исләре китми генә басып торалар. Зәмһәрир суыкларда кар өстенә куелган тере чәчәкләр, шунда ук шиңеп: "Нишләттегез безне?" - дигән сыман шыкраеп каталар. Шуларны милиционерлар да саклап йөри! Сәер тамаша! Шул "сөекле" һәйкәлләрне җимереп төшерүләрнең тәҗрибәләре бар. Патшаларның һәйкәлләрен җимергәннәр иде бит! Аларны җимергәндә, теге испан командиры Дон Жуанның котын алган күк, Ленин потлары да авып, кайбер партократларның һәм сынчыларның котларын алачак! Әлегә мин бу "бәйрәм"гә фәлсәфә күзлегеннән карыйм. Һәрхәлдә, бәйрәм-юбилейларга, инспекцион тикшерүләргә хәстәрләнүләрнең файдасы да юк түгел. Тирә-юнь, урамнар, ашханә-кибетләр чистартыла, азык-төлек мулрак китерелә, тәртип арта. Ә безгә шул гына кирәк тә. Кунакларны көткәндәй, бөтен дивизия гөлт иттереп җыештырыла! Биналарны, урамны чистартып, аклап-буяттыргалап, калган эшләрне башкарып, хезмәткә игътибарыңны арттырып, киләсе "олы" вакыйганы борчылып көтәсең. Шул җәһәттән медбүлекләргә өстәмә йөкләнмәләр алдыртып, "социалистик" ярыш үткәреп тулганасың. Ансыз булмый. Илебезгә күптәннән кертелгән һәм формаль нәрсәгә әверелеп барган вакыйга. Җитмәсә, һәркайсыбыз шәхси йөкләмәләр алырга тиеш. Әйтерсең төп эш вазифаларың юк та, алар гына җитмәгән! "Ярышулар" тирәсендә бушбугазлар, тустаган суында давыл куптарып, әллә кемнәр булып тыкшынып, сәркатиппрофком рәисләре йөри. Димәк, "эшлиләр"! Әйдә, ярышсыннар, бәлки, файдалары тияр! Ләкин мәрхүм Ленинга мондый шау-шуларның ни кирәге бар микән. Миңа калса, вакытлыча кампанияләр уздырганчы, көн дә даими рәвештә үз бурычларыңны әйбәтрәк үтәү мөһимрәк! Гел ниләрдер майтарырга көчәндерәләр, ә тормыш хәлләре яхшырмый. Әле тегесе, әле монысы җитми. Әле тегесе янып шартлый, әле монысы тетелеп өзелә! Уйласаң, ясалма кампанияләр байтак вакытны һәм көчне бушка сарыф иттерәләр. Планнарыбызның кәгазьләрдәге нәтиҗәләрен исәпләсәк, без күптән коммунизм чорында яшәргә тиеш ләбаса! Ә чынбарлыкта? Торгынлык чорын кичерәбез! Хрущёвтан соң "коммунизм" сүзе колакларны да кытыклый башлады. Марксизм-ленинизм дәресләрендә Ленин әсәрләрен яңадан өйрәнергә тәкъдим ителде. Марксизмнан көлгән булабыз тагы! Әйтерсең Ленин әсәрләре - абсолют хакыйкатьләр җыентыгы. Беләбез ич, дөньяда бернинди белем абсолют була алмаганын. Әйтерсең дөньяда бүтән өйрәнерлек фәннәр беткән! Җитмәсә, беркайчан да тулысынча түгел, яртылаш та үтәлмәгән КПСС съездларының материалларын ятлаталар. Алны күрми, һаман шул Ленин чорына чигенү яки, бозык патефон тәлинкәседәй, бер җырны гына җырлату!
Әмма бу өлкәдә дә, нәни генә булса да, үзгәреш бар. Элек "кыскача курс"ны ятлатып миңгерәтәләр иде, ә хәзер исә Ленин хезмәтләренә үреләбез. Булды инде шулар белән исерүләр. Әле аларны укып чыгу гына җитми. Әсәрләрнең мәгънәләрен кыскача язып күрсәтү таләп ителә! Белемең булмаса да ярый, ә менә күчереп язганыңны кызыл каләм белән ассызлыклап куйганыңны күрсәт тә вәссәлам! Менә шул зәгыйфь белемле "политэшчеләр" исемле сорыкортлар Ленин фикерләрен белер-белмәс чәйнәп, догмаларга әверелдереп бетерделәр дә. Тапканнар мөгаллим-комментаторларны! Ә катып калган догмалар белән нишләмәк кирәк? Теге "кыскача курс"ны өйрәнүгә караганда, бераз "прогресс"ка ирешкәнбез икән. Тегене кыш буена "өйрәнеп", нибары дүрт бабын гына үтәргә өлгерә идек, ә яңа "уку" елын тагы шуларны кабатлаудан башлый идек. Менә тамаша! Хәзер исә офицерлар ике дистәгә якын "юлбашчының" югарыдан тәкъдим ителгән сайланма әсәрләрен өйрәнәләр. Ә анда тормышыбызга кагылышлы берни юк. Шулай булса да, "актуальлекләрен югалтмаганнар" дип баралар! Ә беркайчан да тулысынча үтәлмәгән бишьеллык планнарын нигә яттан өйрәнергә кирәк булды икән? Аларны гамәлгә ашырырга тиеш бәндәләр ятласыннар иде! Ленинга багышланган "гыйльми" конференция уздырырга бөтен частьларга йөкләнгән иде. Мин уйладым да "даһи"ның иң кызык хезмәтен - "Материализм һәм империокритицизм"ны конференциягә куйдым. Исеменнән күренгәнчә, материализмга каршы килгән башка фәлсәфәчеләрне тәнкыйтьләү китабы. Ленин - оста полемист һәм үткен тәнкыйтьче. Гуманитар белемле табибларга бу китабының эчтәлеге якынрак. Бүгенге замана фәннәренең ачышларын чагыштырып, тирән фикерләр алырлык әсәр! Теманы сайлап ялгышмаганмын. Конференция бик кызык һәм нәтиҗәле булып узды. Кереш сүземнән соң чыгыш ясаучылар байтак булды. Арабызда "кандидатлык минимумын" тапшырырга әзерләнүчеләр дә бар иде. Шуларның берсе капитан Торабан шактый кызык мәгънәле фикерләре белән уртаклашты. Академиябезне тәмамлаучылар сынатмаслар! Үзем дә шул елда кичке марксизм-ленинизм университетында укып йөри идем. Кырыкка ярылып йөргән чагым. Яшь булганга түзгәнмен инде. Кыш буе хастаханәдә эш шартларын тиешенчә яхшыртып, дәвалау ысулларын һәм диагностика сыйфатын күтәреп, медицина өлкәсендә максатыбызга ирештек. Хастаханәдән авыр яраланучыянучылар һәм каты чирләүчеләр, терелеп, үз аяклары белән чыктылар. Әйтмәгәнем булсын, Аллага шөкер, үлүчеләр булмады. Шуңарга күрәдер, соңрак байтакларыбызга алга юл ачылды, димәк, бераз горурланырга да хакыбыз юк түгел. Кем ничектер, ә мин, эчемнән генә булса да, мондый яхшы хәлләргә шатландым, чөнки җаваплылык минем өстемдә иде. Шул елны Перхушководан эшебезне тикшерергә баш медбелгечләрдән тупланган зур комиссия килде. Аны баш хирург полковник Балашов - Архиповның урынбасары җитәкләгән иде. Комиссия белән соңгы мәртәбә чыгуы булган. Шуннан соң пенсиягә китте. Аның урынына академиянең госпиталь клиникасыннан полковник Прошунин утырды. Анысы безгә уку елларыбыздан бирле бераз таныш иде. Комиссия әгъзалары булып, ВВК рәисе сипкелле полковник Морозов, баш терапевт полковник Семёнов һәм баш гигиенист полковник Гуськов килгәннәр иде. Комиссия килү белән мәшәкатьләр бермә-бер артты.
Морозов махсус минем эшемне тикшерергә кереште. Ул кыска буйлы, төсе-бите белән нәкъ Моревка охшаган кеше. Хуҗасы алдында тыйнак песи кебек баш бармакларына гына басып, шыпырт йөри. Ул үзе белән минем карарларым буенча демобилизациягә тәкъдим ителгән хәрбиләрнең исемлеген алып килгән. Шул исемлек буенча медстатистикадан архив "авыру тарихлары"н (истории болезни) таләп итте һәм иреннәрен кысып тикшерергә кереште. Янәсе, минем карарларымда аларның саулыклары тиешенчә тикшерелгәнме, демобилизациягә дөрес тәкъдим ителгәннәрме һәм министр боерыгына ("Расписание болезней и физических недостатков") туры киләме? Өч көн буена тикшерүен дәвам итсә дә, бер гаебемне тапмый, ВВК эшемә "дүртле" билгесен куярга мәҗбүр булды! Ә кайберәүләр моны һич көтмәгәннәр икән. Көнчелек дигән яман нәрсә беркайчан да юкка чыкмас, ахры. Комиссия ахырда хастаханәнең гомум эшенә дә "дүртле" билгесен куйды. Монда да минем зур өлешем бар иде. Югыйсә бигрәк төпченеп казынганнар иде. Әллә инде берәр аноним шикаять буенча килгән булдылар микән? Булмас димә! Мин бирегә килгәнче, кыш башлануга, хастаханәнең кайбер офицерлары контроль-күзәтүсез тирәюньдәге таулардан чаңгы шуып имгәнгәннәр. Кайсысы кулын, кайсысы кабыргасын сындырган. Үзләренә һәм хезмәткә нихәтле зыян китергәннәр! Әле моның белән масаялар да, мәнсезләр! Әйтерсең каһарманлык кылганнар! Малайлык дими, ни әйтергә кала? Сөякләрен хезмәт вакытында сындырмасалар да, эшләми ятып, хезмәт хакын оялмый алганнар бит! Менә шуны аңламаулары гаҗәпләндерә дә, ачуны да чыгара. Ә вазифаларын кем башкарырга тиеш соң? Монда бит һәр кеше исәп-санаулы! Юк инде, мондый муенга тия торган уеннарга, башбаштаклыкларга ике дә уйламый чик куярга вакыт! Мадянов белән киңәшеп, таудан малай-шалайлар белән бөтерелеп чаңгы шууларын туктатырга булдык. Үзебез кулланма - "Наставление по физической подготовке" буенча тирләп пешкәнче сикертербез дә, йөздертербез дә, шудыртырбыз да, уйнатырбыз да! Шулай атнасына ике мәртәбә өчәр сәгать физик хәрәкәтләнүләрне керттек. Штаттан тыш физҗитәкче итеп, үзебезнең спортчы Поварницынны билгеләдек. Билгеләнгән вакыт җитүгә, чаңгыларыбызны тотып, чаңгы юлының башына килеп тезеләбез дә, барлап, искәрмәләр биргәннән соң шуа башлыйбыз. Юл таудан тауга йөгерә, чыршы-наратлар арасыннан үзәннәр буйлап китә. Бигрәк күңелле, матур җирләр. Биредә кар бик мул ява. Көртләр билдән була. Дистанцияне үткәндә кызып-тирләп, тәмам хәлдән таясың. Мадянов начальник буларак колонна башына басса да, аннары барыбер артка кала. Ә мин исә, үтә "шәп" чаңгычы буларак, үз урынымны яхшы белеп, койрыкны беркемгә бирмим һәм үз көемә шууымны дәвам итәм. Поварницынның инструктажыннан соң, аның күзәткәләвендә, башта күнеккәнче унар, ә аннары сәгатькә карап, унбишәр чакрым юыртабыз гына! Лаборемус! Инфекционист Прудников һәм терапевт Гавриленко шәп чабалар. Җиңел сөякле Прудников - академияләр ярышларында югары урыннар яулаган кеше. Менә шулай, мәҗбүри рәвештә эштән соң унбишәр чакрым чапканнан соң шаярасы килми инде, агайнеләр! Шулай итеп, тау трамплиныннан белер-белмәс сикереп кыланучылар һәм сөякләрен сындыручылар бетте. Димәк, куйган максатыбызга ирештек! Кыш буе шулай чыныга килдек. Саулыкка һәм хезмәткә файдасы сизелерлек зур булды. Шулай булгач, тагы ни кирәк?
Һәр гамәлне кагыйдәләренә туры китереп оештырсаң, бернинди фаҗига-аварияләр, бәла-казалар да булмаска мөмкин. Чаңгы шуулар тәмам гадәткә керде. Офицерларыбыз бик теләп йөрделәр. Якшәмбе һәм бәйрәм көннәрендә барыбыз бер булып шуарга чыга идек. Ә бала-чагалар турында әйтәсе дә түгел. Алар шуны гына көтеп торалар сыман. Ә апрель аеннан башлап, көннәр тәмам җылынганчы, спорт залына күчәбез. Снарядларда хәрәкәтләнәбез, волейбол уйныйбыз, бассейнга йөзәргә йөрибез. Болары да күңелне күтәрә һәм көч-куәт өсти. Хәрәкәттә - бәрәкәт! Май бәйрәменнән соң, Перхушково боерыгы буенча, мин тагы Копьярга укырга киттем. Биредә бернәрсә дә үзгәрмәгән. Шул ук Мәдәният сарае, шул ук "самодержец" генерал-полковник идарә итә. Тик бездә кар эреп кенә беткән булса, монда эссе җәй хөкем сөрә. Сарысу, Әстерхан, Копьяр далаларын кып-кызыл келәм сыман мәк чәчәкләре һәм тюльпаннар каплаган. Әременә хәтле бөртек-бөртек сары чәчәк ата! Таныш әрсез әрем исе борынымны кытыклый. Болытсыз күгелҗем күктә - тургайлар моңы. Кабатланмас бала чагым, Магнитогорск далалары искә төште... Укытулары әллә ни түгел, минем башымнан үткән мәгълүматлардан гыйбарәт... Ярый, бераз ял итәрбез. Мәдәният сараенда ике серияле төсле "Октябрь штурмы" киносын карадык. Узган ел хәрби министр Г. А. Гречко политбюро карары буенча шул исемдә бөтен СССР һәм Варшава солыхына кергән илләрдә, барча хәрби көчләребезне хәрәкәткә китереп, дәһшәтле хәрби уен үткәргән иде. Шуны хәрби фотокорреспондентлар кинотасмага төшереп барганнар икән. Моңарчы күренмәгән бу утлы уенга тартылмаган гаскәрләр калмагандыр. Чамалыйсыздыр халкыбызның нихәтле хәләл акчасы җилгә очканын, үзебезнең һәм чит илләрнең басу-кырларына, урман-суларына, сулый торган һавабызга нихәтле зыян китерелгәнен. Аны киләчәк сугышның генераль репетициясе дип тә бәяләргә була. Уенның максаты: хәрбиләрне һәм гражданнарыбызны үзебезнең көч-куәтебезгә ышандыру. Тик НАТО гаскәрләре, киресенчә, тагы да ныграк коралланырга тотындылар. Берберсен күзәтеп, кара-каршы торучы хәрби блокларның "ярышлары" спиральнең яңа боҗрасына күтәрелделәр... Моның чиге булмас, ахры. Кино тәэсире бигрәк зур булды. Хәрби көчләрнең күрсәтелмәгән бер төре дә калмады диярлек. Полигоннарда үткәрелгән "сугыш" гарасатларын чынлыктан аерырга кыен иде. Диңгезләрдә атомракета крейсерлары, су астында атом-ракета көймәләре йөзә, ярларга "һава мендәрле" десант кораллары ыргыла... Һавада - самолётлар, ракеталы вертолётлар, десантлар... Җирдә хисапсыз танклар, туплар, ракеталар... Шахталарда тагы да куркынычраклары... Кайберәүләр бу киноны карап горурланганнардыр, миндә исә тирән борчу хисе туды. Болар чыннан да сугыша башласалар, ахырзаман шул булыр. Ходай сакласын! Кичен кинодан гайре, ресторанны исәпкә алмаганда, барыр урын юк. Хәер, гадәттән тыш хатынкызларны сөючеләр тулай торакларына - "ЦПХ"га йөргәлиләр. Анда еш кына ыгы-зыгы куба.
Патрульләр шул тирәдә өзлексез әйләнәләр. Мәдәният сараеның бакчасында музыка һәм биюләр кичке унда ук туктатыла. Чөнки Вознюк ял итәргә ята. Аның коттеджы койма артында гына. Ял көннәрендә биналар артына чыгып, сирәк һәм күләгәсез нәни сәрви куаклары араларында чишенеп кызынабыз. Этеп-төртеп булса да, бер айны уздырып, зачётларны тапшырып, үз төбәкләребезгә кайтып киттек. Инде монда үз теләгем белән бер дә килмәс идем. Мөгаен, бу укуның ниндидер файдасы тигәндер, хәзер инде ачык хәтерләмим. Кайтышлый, гадәткә кергәнчә, Чиләбегә кагылдым, туганнарым белән күрештем һәм бик канәгать калдым. Хастаханәдә эшләр чүмәлә хәтле өелеп, мине генә көтеп торганнар, ахры. Эчке тәртипләр дә бераз какшаганнар. Кайберәүләр күзәтү астында гына кыймылдыйлар ич. Гамәли хәлне ачыклар өчен, беренчедән, клиник обходлардан башларга туры килде. Аннары өстәлдә ай буе җыелып яткан авыру тарихларын тикшереп, аларны төгәлләп яптым. Кәгазьләрне даими тәртиптә тотарга кирәк. Безнең бюрократик илдә ансыз яшәп булмый. Морозов ишеләр тикшерүләрен кәгазьләрдән башлыйлар. Өченчедән, ял графикларын карап төзәткәләдем. Себердә хәрбиләрнең барысы да, эшләрен ташлап, ялга җәй айларында гына ычкынырга тырышалар һәм, төрле сәбәпләр табып, бусагамны таптыйлар. Хәтта генералга хәтле барып җитәләр. Аларны кешечә аңлап була, ләкин барысын да берьюлы ялга озатып, хастаханәне ябып булмый бит. Ул даими эшләргә тиеш. Менә шуны белмәмешкә сабышалар кайберәүләр. Попик фамилияле әрсез хохол бар иде. Башта бер-бер артлы табибларын һәм шәфкать туташларын ялга озата, аннары, аларның берсе дә кайтып өлгермәстән, үзе дә бөтен көч-хәйләсен җигеп таярга маташа! Башбаштаклыгын белештерми, чүлмәкчедән күрмәкче дигәндәй, начмедка үпкәли башлый. Янәсе, җибәрми... Җәй узганчы, әле ремонт та ясыйсы бар. Савыккан солдатлардан сәләтлерәкләрен сайлап, бригадаларын туплап, кирәк-ярак известь, цемент һәм буяулар белән тәэмин итеп, бүлек начальникларына ремонт ясатырга тапшырдык. Тиешенчә күзәтеп эшләтсеннәр, үз бүлекләрендә үзләре хуҗа ич. Ә инде тышкы һәм хуҗалык объектларында ремонт помпохоз һәм старшиналар өстендә. Аннары, мәсәлән, янәшәдәге ике тапның берсенә генә төртеп күрсәтсәң, солдат икенчесенә орынмый! Күрмәмешкә сабышып уза. Менә шул инде коллык галәмәте. Үзенеке булмагач, үзәгендә түгел. Биредә җәйләр кыска булсалар да, быелгысы бик матур һәм бик эссе булды. Җылылык көндез утыз градуска хәтле җитте. Һич Себер димәссең. Яңгырлары да вакыты-вакыты белән явып алды. Бөтен мохит ямь-яшел. Урманда, әрсезләнеп, ишле ак гөмбәләр, кара һәм кызыл карлыган ишелеп өлгерде. Мондый форсатны ычкындырырга ярыймы соң! Беренче тапкыр гөмбәгә һәм җиләккә Мадянов белән икебезне Поварницын алып барды. Ул урман кортының белмәгәне юк иде. Бик уңган чирмеш егете! Аннары Мәрзия белән икәү йөрдек. Барган саен берьюлы йөзләгән ак гөмбә табып, зур пыяла савытларда тозладык. Мин гөмбә җыярга яратам. Ак гөмбәләрне табуы бигрәк күңелле.
Гөмбәләр турында язучы Солоухин, бик тәфсилләп, "Дүртенче ау" исемле китап язган. Аны мавыгып укыган идем. Шул елда гөмбәләрне кинәнеп, туйганчы җыйдык һәм кыш буе тозланган гөмбә ашадык. Авызга тәм кертә торган ризык. Аннары берничә тапкыр, машинага утырып, карлыган җыярга бардык. Шифалы һәм хуш исле вареньесын пешердек. Суык кыш көннәрендә, хозур җәйне искә төшереп, шул варенье белән рәхәтләнеп һинд чәен эчәсең! Мондагы кара урман Коры Әтәнекен искә төшерде. Билдән төрле чәчәкләр, төрле шифалы үсемлекләр, зелпе кебек файдалы җиләк-җимешләр... Бигрәк биек кызыл карлыган куакларының ишле тәлгәшләре комачланып күренеп тора. Алар монда агачларга тиң булып үсә икән. Кара урманда кызык та, чытырманлыкларны ерып йөрүе кыен да, куркынычрак та. Бик аулак, караңгы һәм шомлы почмаклары күп. Тукаебыз әйтмешли, "бу кап-кара урманда һәр ерткыч та бар"дыр. Шулай бермәлне, җиләклек эзләп, әллә адәмнәр, әллә җәнлекләр сукмагы белән абына-төртелә барганда, кинәт сискәндереп, каршыбызга куе куаклык арасыннан бер марҗа атылып чыкты. Күзләре шар кебек. Бу бичара аюга юлыккан икән! Чиләген ташлап чапкан. Күрәсең, бу тирәләрдә ракета шахталарын һәм КПларны коруга карамастан, "урман халкы" качып бетмәгән. Хәер, кая качсыннар ди үз җирләреннән? Качарлык җирләр дә бетеп бара ич. Командование, объектларның серләрен саклап, тавыш куптармаска, урманга зыян китермәскә тырыша иде. Урман ул менә дигән маскировка бит. Дивизия командиры Малиновскийны шома гына Перхушковога күчерделәр. Тагы бер баскычка югары күтәрделәр дигән сүз. Аның урынына урынбасарын - полковник Кругловны утырттылар. Ул - безгә Йошкар-Оладан килгән кеше. Анда да ракета дивизиясендә полк командиры булып хезмәт иткән. Йошкар-Ола чирмешчә Кызыл йорт булса да, офицерлар аны "Кошмар Ола" дип атыйлар иде. Тормыш шартларын күздә тотыптыр инде. Круглов - кыска буйлы, озын борынлы, җимерек чырайлы, үзен-үзе ашап йөрүче бер кеше. Бер урыс авылының гади малае. Моңарчы мин аны ерактан күргәләп кенә белә идем. Озакламый аңарга генерал погоннарын тактылар. Шатлыгыннан зурдан кубып, главком өчен буш тотылган кунакханәдә, бөтен полк командирларын һәм урынбасарларын җыеп, аш уздыра. Бу - армиянең күптән гадәтенә кергән хәл. Һәр офицер, яңа йолдызын "юдырыр" өчен, дус-ишләрен, кирәкле кешеләрне җыеп табын уздыра. Шунсыз йолдызлары да тутыга, хезмәте дә уңмый, имеш! Офицерлар кадрлары бүлегенең начальнигы подполковник Титов андый эчүле табынның берсен дә калдырмый йөри иде диярлек. "Юдыртырга" шулхәтле ияләшкән ки, хәтта офицерларга чираттагы йолдызларына кирәк кәгазьләрен Мәскәүгә юллаганда ук: "Юарга чакырырсың!" - дип, бер дә тартынмый әйтә икән. Шуңа күрәдер, кече офицерлар аңарга "үрмәкүч" кушаматын биргәннәр. Күрәсең, юантык, түгәрәк табактай бурлат йөзле Титов кай ягы беләндер канечкеч үрмәкүчне хәтерләткән. Яңа генералның мәҗлесеннән Минец белән Мадянов та яланып чыктылар. Шунда Круглов: "Кем уйлаган авылның көтүче малае генерал булыр дип!" -дип, бер мизгелгә нечкәреп китеп әйтеп ташлаган. Шуннан соң яңа генерал, Тимершинга Малиновскийның дүрт бүлмәле бушаган фатирына зур ремонт ясатып, идәннәренә паркет тездереп, иске фатирыннан "генераллар" фатирына күчә.
"Һәркемнең учы үзенә таба йомыла!" - диләр. Түрәләргә түрәләрчә яшәргә кирәк бит. Ә ул фатир ике фатирны бергә тоташтырып эшләнгән. Ике ашханә, ике ванна, ике бәдрәфле. Менә шуннан соң Круглов чынбарлыкта кем икәнен нык сиздерә башлады. "Кешене тулысынча беләсең килсә, хакимият биреп сына!" - диләр. Бу дивизиядә һәр дүшәмбе иртәсендә командирлар белән, медиклардан үрнәк алып, биш минутлык киңәшмәләр уздыралар иде. Шуны Круглов генерал дәрәҗәсендә беренче мәртәбә уздырганда, штаб начальнигы полковник Еремеев бераз соңга калып керә. Кругловка бу ошамый, һәм ул шунда ук: "Менә нәрсә, элек мөнәсәбәт-дәрәҗәләребез тигез булса, хәзер исә юлларыбыз аерылды. Мондый тәртипсезлегегез актык тапкыр булсын!" - дип, командирлар алдында өздереп әйтмәсенме! Еремеев кызарып бүртенә. Шуннан соң алар чыннан да аерылалар. Еремеевка үзенә дә Читада генерал урынын бирәләр. Генерал Кругловның "Паря, парень!" дип эндәшә торган гадәте бар иде. Авыллыгы шуннан да күренә иде. Әлбәттә, ул болай үзеннән күп мәртәбә түбәнрәкләргә эндәшә. Әйтик, эпидемиолог Кондрашинга ул һәрчак эреләнепме, үз итепме: "Парень!" - дип эндәшә иде, ә миңа исә - "Товарищ Хасанов!" - дип. Күрәсең, аермабызны тойган. Миңа "парень" дип эндәшсә: "Парень на колхозном дворе!" - дияргә дә күп сорамас идем. Кругловның татарларны өнәп бетермәгәне тел төбеннән үк сизелә иде. Майор Тимершин һәм подполковник Сәйфегалиев белән үзен коры тотты. Берзаман каравыл бинасында коточкыч фаҗига булды. Каравылчы яшь солдат, үч алу максаты белән, егәреннән чыгып, разводящий сержантны атып үтерә! Икесе дә татар. Ни үкенеч, ике бөртек татар ятлар арасында да дуслаша алмый! Бер-беребездән ятсыну бүтән җирләрдә дә нык сизелә. Шуңарга күрә бетеп барабыз да инде. Чираттагы иртәнге киңәшмәдә Круглов: "Один татарин расстрелял другого!" - диде. Моңарчы аннан да аянычрак хәлләр бүтән гарнизоннарда булгаласалар да, берәү дә: "Один русский других русских расстрелял!" - димәде. Каравылларга подполковник Хоменко җаваплы иде. Тикшерүләр башлангач, аның ротасында тәртипсезлек, яшь солдатларны мәсхәрәләүләр ачыкланды. Сержантлар анда хәтта үзләренә ияләшкән этнең тешләрен чистартырга кушалар икән! Соңрак, Хоменко демобилизацияләнгәч, унике тун урлап китүе ачылды. Каравылчыларга тиешле туннарны бирми, үзенә саклап торган икән, ә солдатлар кырык градуслы суыкта сакта шинель киеп торырга мәҗбүр булганнар! Хоменко Кругловның сөйкемле сөяге иде. Генералның ишегалларына хәтле карын көрәтеп-себертеп тора иде. Солдатларга ротасында көн булмады. Әйтергә кирәк, хохоллар бер-берсенә елышып, булышып хезмәт иттеләр. Үзләренең Киевларына һәм "Динамо"ларына табынып яшәделәр. Учбатның командиры полковник Плохотнюк: "Джангиз тоби, а Киев мени!" - дия торган иде. Казахстанның Джангиз төбәгендә дә ракета комплекслары бар иде. Шәһәрчегебездә көтелмәгән кечкенә вакыйгалар булгалап тора. Шулай беркөнне фатирларыннан чыгучылар, шәһәрчегебезнең нәкъ уртасында мәһабәт Мәдәният йорты кәрнизендә зур кара хәрефләр белән язылган мондый сүзләрне укыйлар: "Круглов - җәллад, Сотников - сәрхуш, Денщиков - карак!" Кемдер, ярсыган йөрәген басалмыйча, төнлә менә шулай боларны фаш итеп үчен алган! Кругловны беләсез инде, ул гарнизон начальнигы, генералыбыз. Чыннан да салкын канлы, рәхимсез адәм. Атаклы балык браконьеры. Ятьмә белән көймәдән чөгә балыгы тотканда, берничә тапкыр тотылды. Шул инде военторгка офицерларның гаиләләренә килгән өлешне военторг начальнигы Южик аркылы контейнеры белән Малиновский исеменә Перхушковога җибәреп тора.
Шәрабләрнең чираттагы "бәяләрен күтәрергә" дигән шифровка килгәч, Круглов, таң атканчы һәм ревизия башланганчы, Южик складыннан иске бәяләре белән унике әрҗә коньяк калдырта. Ләкин фаш ителә. Комиссиягә кертелгән хатыннар складның астын өскә актарып чыгалар. Тик дус-ишләре аны онытмыйлар. Соңрак Пермьнең югары ракета училищесына - тагы да югарырак һәм тынычрак начальник урынына күчерделәр. Сотников исә Кругловның замполиты - эчүчелеккә салынган, деградацияләнә башлаган адәм иде. Болай кешеләргә усаллыгы да, яхшылыгы да тигәнен белмим. Сотниковның хатыны да укымышлы түгел. Бездә бераз машинистка булып эшләде. Бер елдан соң Сотниковны Ленинградка, Можайский исемендәге авиация академиясенә күчерделәр. Эчкән өчен түгел инде. Номенклатуралы политэшчеләрне хезмәтләре азагында, шулай фатир биреп, төпләндерер өчен, яхшы урыннарга урнаштыралар иде. Үзләренә тугры ялчыларны Мәскәү онытмый. Гомерләре азагында бер юаныч бирә. Шуның ише сорыкортлар Мәскәү, Ленинград, Киев, Одесса, Минск күк юньлерәк шәһәрләргә тулып беттеләр. Денщиков - тыл начальнигыбыз. Татар нәселеннән чыккан мәшһүр яугир А. Суворов элек әйткән икән: "Биш ел интендант булып эшләгән адәмне атарга кирәк!" - дип. Һәр тыл хезмәткәре алай ук карак түгелдер түгелен, ләкин Денщиковны Ростов на Дону югары училищесына күчергәндә, байтак хәрби туннар, бүрекләр, җәймәләр, он капчыклары һәм бүтән чүпрәк-чапраклар җитмәгәне ачыклана. Билгеле, ул җәймәләрне, солдат бүрекләрен, капчыкларны үзенә алмагандыр. Йомшаклыгы аркасында бүтәннәр файдаланганнардыр дип беләм. Бигрәк тә складларда эшләүчеләр. Җәймәләрне әйбер кадерен белмәгән юньсез солдатлар гимнастёрка якаларына да ерталар иде. Капчыкларга килгәндә, аларны пешекче солдатлар чәлдереп олактырганнардыр. Соңрак аларның әче бал пешереп эчүләре беленде. Пекарняда чүпрәсе-ние мул ич. Өсләреннән тиешле күзәтү, каты кул булмауның нәтиҗәсе... Начальниклары өлкән лейтенант Лебедев үзе дә еш "сала" башлаган иде. Совет солдаты дигәч тә, ул изге дигән сүз түгел әле. Араларында бозыклык та, азгынлык та җитәрлек. Гаиләдә юньләп тәрбияләнмәгәннәрне армия генә төзәтә алмый. Шулай да ата-аналар үзләре булдыра алмаганны армиядән өмет итәләр һәм черек багалмаларының армиягә олагуларын түземсезлек белән көтәләр. Хәер, сиксәненче елларда армиягә мөнәсәбәт нык үзгәрде, чөнки армия үзе танымаслык булды. Круглов, әкренләп, үзенең командасын туплады. Еремеев урынына белешен - подполковник Сорочинскийны юллап алды. Сотников урынына элекке ГлавПУРдагы комсомол хезмәткәрен - яшь кенә майор Ткаченконы куйдылар һәм погонына тагы берәр йолдыз кададылар. Блат главкомнан да югарырак, диләр. Әнисе яшерми: "Без монда вакытлыча гына, улымның биографиясе өчен генә!" - дип мактанды. Янәсе, Мәскәү аны аннары, папахасын кигәннән соң, кире кайтарачак. "Биографиясе" өчен ул моңарчы бераз Чукоткада да хезмәт иткән.
Алай булгач, Мәскәүгә шактый якынлашкан. Ракета комплексларына регламент эшләрен үткәрүче частьның командиры полковник Морсаков генераллыкка китте. Аның урынына урынбасары подполковник Оспельников урнашты. Ләкин озакламый аны Деньщиков урынына күтәрделәр. Оспальниковны үтә кырыс һәм исерек солдатларны оста "дәвалаучы" диләр иде. Берәр солдатсержанты эчеп тотылса, ул шунда ук аны җилтерәтеп медпунктка алып килә дә капитан Солодовниковка яки өлкән лейтенант Артемьевка ашказанын юдыртырга боера. Теге бичараны, ашказанын юдыртып, тәүбә иткәнче интектерәләр икән! Бу кыланышлары Ярослав Гашекның Швейгын искә төшерәләр. Ефрейтор Швейк, Австро-Венгрия лазаретына эләгеп, анда аны юындырып, тавык ите ашатканнарын зур канәгатьлек белән исенә төшерә. Тик бичараны үкендереп, шунда ук ашказанын - ашаганын юдыртканнар икән! Оспельников эшчән һәм таләпчән, ләкин сабырсыз, кызу. Гомерендә кызык һәм хәтәр вакыйгалар кичергән. Венгриядә "фетнә" (1956 ел) купканда, ул танклар батальонының командиры булган. Комбат! Будапешт каласы эчендә "фетнәчеләр" белән кызу сугыш барганда, аңарга, Янош Кадорны танкына утыртып, ут аша безнең илчебез Андропов (соңыннан КПССның булачак генсекы) янына хәвеф-хәтәрсез илтергә боерык бирәләр. Венгрия дәүләте башына утыртасы ышанычлы кешенең кадерле гомере аңа тапшырыла. Ул бу бик җаваплы вазифаны уңышлы үти. Ләкин советлар илчелегенә кереп-чыгып йөргән танкны күзәтеп торганнар, ахры. Танк минага юлыга. Шартлаганнан соң, танк бронясының эчке катламыннан дистәгә якын корыч кыйпылчыклар кителеп кадала. Яраланган һәм контузияләнгән майорны хастаханәгә озаталар. Ә инде терелгәч, подполковник дәрәҗәсенә күтәрәләр һәм Кызыл Байрак ордены белән бүләклиләр. Кызыл Байрак ордены исә Ленин орденыннан соң икенче урынны били. Ул "Венгрия фетнәсе" телгә кергәч, аның кайбер детектив хикәягә охшашлы якларына тукталмыйча булмый, чөнки яңа буынга кызык булырга мөмкин. Будапешт урамнарында хакимият өчен канлы сугыш кызганнан-кыза бара. Гражданнар сугышы башлана диярлек. Фетнәчеләр законлы хөкүмәтне бәреп төшерәләр һәм аның тарафдарларын кырырга керешәләр. ГФР һәм башка капиталистик илләрдә тупланган егерме меңгә якын мадяр эмигрантлары, эшләреннән "ял" алып һәм коралланып, чикләр аша иркен узып, илләренә хакимият өчен көрәшергә агылалар. Венгрия чикләре юньләп сакланмаган була. Демократик Венгриянең армиясе-милициясенең каршы торырлык көчләре җитми. Хыянәтчеләре дә күп була. Ниятләрен көнбатыш белгечләре шәп планлаштырганнар икән. Венгрия соцлагерьдан ычкыну халәтенә ирешә. "Демократларга" ярдәм кирәклеге ачыклана. Ашыгыч рәвештә безнең гаскәрләр Будапештка басып керәләр, ләкин аларга ут ачарга рөхсәт ителми. Ә фетнәчеләр исә төрле почмак-чормалардан аталар! Түбәсез БТРларга тәрәзә-балконнардан гранаталар оча. БТР эченә бер граната төшеп шартлауга, унунике солдат юк була! (Шуннан соң гына БТРларны түбәле итеп ясый башлыйлар.) Рәсми мәгълүматларга килгәндә, безнекеләр Венгриядә җиде меңнән артык хәрбиләрен югалта. Көчле ут эченнән, башкаларын ташлап, кире чыгарга мәҗбүр булалар. Котырынган каршы көчләр кулларына корал арсеналы эләгә. Хәлләр тагы да катлаулана. Тегеләр җиңә башлыйлар кебек. Хакимият Имре Надь кулына күчә. Ләкин ул либераль фетнәчеләр кулында бары курчак кына була. АКШ исә Имре Надь хөкүмәтен танырга ашыга һәм ГФР белән бергәләп коткы салып тора.
Илчебез Ю. Андропов, кызган табага баскан күк, йокы дигәнне белми. Мәскәү һәм безнең яклы халык белән даими элемтәдә торып, эзлексез киңәшмәләр уздыра. Ниһаять, безнекеләр, ГФР белән уртак чикне унике мең танк белән бикләп, капкын ясыйлар һәм, куәтле ут ачып, Будапештны тәмам җимереп, яңадан алалар. Имре Надь Тышкы эшләр министры, Ференц Мюннихны, махсус вәкаләтләр биреп, ашыгыч рәвештә ярдәм сорарга БМОга юллый. АКШка мөрәҗәгать итәргә куша. Коммунист Мюнних - карт төлке - махсус грамотаны алып чыга һәм юлда "югала". СССР гаскәрләре фетнәне кискен рәвештә бастырырга керешәләр. Танкка утыртып, Кадорны илчелегебезгә китерәләр, яңа хөкүмәт оештыралар. Я. Кадор бөтен элемтә каналлары аша гражданнарына мөрәҗәгать итә һәм АКШтан соралган ярдәмне инкяр итеп кире кага. Ләкин АКШ яңа хөкүмәтне танырга теләми. Шул мәлдә Ф. Мюнних та "табыла"! Ул инде Я. Кадор җитәкләгән хөкүмәтнең шул ук тышкы эшләр министры вазифаларын үти башлый. Аңарга яңа вәкаләтле грамота бирелә һәм ул бу юлы чынлап БМОга юнәлә. Ләкин аның анда вазифасы бөтенләй бүтән була инде. Нью-Йорк портында аны тоткарлап, АКШның дәүләт департаменты хезмәткәрләре, министрның Я. Кадор кул куйган грамотасын кире кагып: "Без мондый хөкүмәтне белмибез һәм грамотагызны танымыйбыз!" - диләр. "Ә нинди хөкүмәтне таныйсыз соң?" - дип сорый министр. "Без бердәнбер Имре Надь хөкүмәтен һәм аның илчесен генә таныйбыз!" - диләр. "Алай булгач, менә миндә аның грамотасы да бар!" - дип, Ференц Мюнних беренче пакетын елмаеп суза. Тегеләр, теләсәләр дә, министрны инде тоткарлый алмыйлар. БМОда ул, чыгыш ясап, үзенә йөкләнгән вазифаны тулысынча үти. Имре Надь хөкүмәтен һәм аның мөрәҗәгатен инкяр итә. И. Надьны һәм аның берничә тарафдарларын исә, тавыш чыгармый гына, хәрби суд карары буенча шыпырт кына атып үтерәләр. Бу шомлы вакыйгаларның кайбер сәхифәләрен безгә ГлавПУР лекторы килеп сөйләде. Гаҗәп һәм хәтәр нәрсә бу сәясәт! Аннан соң да Венгрия мәсьәләсе тирәсендә сүз көрәштерүләр бик озакка сузылды. СССРны тоталитарлыкта, кеше хокукларын кысуда гаепләмәгән илләр калмады бугай. Шул канлы вакыйгалардан соң Оспельников РВда хезмәт итә башлый. Ике улы бар, хатыны бик чирле, фатирыннан чыкмый диярлек. Якшәмбе көннәрендә уллары белән ауга йөрде. Ау нәтиҗәләрен белмим, күргәнем булмады. Ул папаха өчен дәртләнеп, яңа эшкә җиң сызганып тотынды һәм бераз чаманы белми арттырып та җибәрде бугай. Кызу тотынган тиз сүрелә, диләр. Ул яңа тәртип урнаштырды. Һәр көнне кичке сәгать биштә, сәбәбе булса да, булмаса да, Кругловтан үрнәк алыпмы, тыл хезмәткәрләрен кабинетына "бишминутлыкка" рапорт өчен җыя башлады. Хәер, бер сәбәбе булды бугай, чөнки байтак тыл хөрәсәннәрен өйләдән соң эш урыннарында очратып булмый иде. Ә минем эшем муеннан булганда, вакыт әрәм итеп, нигә алар белән утырырга ди? Генералга мөрәҗәгать итәргә туры килде. Әйтергә кирәк, Яңа ел бәйрәме, Кызыл армия көне, май-октябрь һәм ракетачылар бәйрәмнәре алдыннан Оспельников шул бәйрәм паёкларына командирларның һәм аларның урынбасарлары исемлеген военторгка тезеп бирә иде. Ә Мадянов белән мине "онытып" калдыра иде! Мадянов мондый кимчелектән хурланып, турсаеп йөрсә дә, сүз дәшәргә кыймый. Ә мин тоттым да Оспельниковка: "Без, аерым часть буларак, инспекцияләрдә дивизиягә беренчеләрдән "дүртле" билгесеннән ким бәһа китермибез һәм, юньләп йокы күрми, авыруларны үлемнән, ягъни ЧПдан коткарып торабыз, ә шулай булса да, безне кимсетәсез!" - дигәч кенә, безне шул исемлеккә терки башлады.
Үзебезнең хәлләребезгә күчим. Әлегә майор булып йөрим. Чираттагы йолдызга вакыты җитмәгән. Минец белән Мадянов та подполковник дәрәҗәләренә күптән түгел генә ирешкәннәр иде. Хастаханәдә эшләр җайланды. Авырулардан гайре, спецбүлеккә (анда токсиколог-радиолог Горелов эшли) график буенча зарарлы эштә эшләүче солдат-офицерларны тикшерергә салабыз. Һәрберсе елына стационарда бер җиде-ун көн ятып, саулыгын карап чыга. Чирле булмагач, алар шаяргалыйлар да. Әйтик, яңа кереп яткан солдат янына мамык төргәге тотып, шәфкать туташының булышчылары булып кыланып, ике мут керәләр дә: "Фәләнов бармы монда?" - дип сорыйлар. Теге исә берни сизми: "Мин!" - дип эндәшә. Шаяручылар җитди генә: "Сиңа тиреңне анализга тапшырырга билгеләгәннәр!" - диләр. Теге һаман шаяруларына төшенми, аптырап: "Аны ничек бирим соң?" - дип сорый. "Кайгырма, безнең башкайлардан узган нәрсә ул!" - диләр һәм мәкерләренә капкан бичараның култык асларына, бот арасына, ияк астына һәм колак артларына мамык кыстырып, өч юрганга борынын гына калдырып төрәләр һәм пырхылдый-пырхылдый чыгып китәләр. Калганнары ачык ишектән кыланышларын көлә-көлә күзәтәләр. Шулай теге беркатлы корбан, табиб яки шәфкать туташы кергәнче, тирләп-пешеп ята бирә! Мондый гөнаһсыз шаярулар өчен әлләни орышып та булмый. Каян уйлап тапканнар диген!.. "Югарыда" - үзгәреш. Корпус табибы Тимофеевны демобилизацияләделәр. Ярыйсы гына кеше иде, тик сөйләшүенең рәте булмады. Тел байлыгы юк дисәң дә була. Матур әдәбият әсәрләрен юньләп укымаган, ахры. Тимофеев та управление офицерларына "серле" инженерная психология турында лекция укырга алынган. "Ык-мык килеп, көлкегә генә калды!" - дигән иде курсташым. Тимофеев, корпусыбызга килгәнче, Псков өлкәсенең Остров шәһәрендә парашютчы десант дивизиясендә хезмәт иткән. Билгеле, күп мәртәбә сикерергә дә туры килгән. Значогы да бар иде. Ун ел полк һәм унике ел дивизия табибы булып, төгәл егерме ике ел бер дивизиядә изаланган! Сирәк очрый торган хәл. Нервлары шактый какшаган. Соңгы очрашуыбызда ул үзе турында бераз ачылып сөйләгән иде. Соңгы хезмәт урыны да - корпус штабында. Бу очраклы түгел, чөнки һәркемне тора-бара үз иле тарта. Ә ул Себер егете. Барча туган-тумачалары шул тирәләрдә яши. "Алар күп. Күбесен белеп тә бетермим. Кала кибетләренә яки базарга килә калсалар, бердәнбер полковникларына кереп кунмый китмиләр. Хәтта авылдашларыбыз да читләтеп узмый. Ишегебез бер дә ябылып тормый, вокзалда яшим сыман. Ни утыртырга, ни яткызырга урын җитми!" - дип, ярымзарланып, ярымшаяртып әйтеп куйды ул. Әйе, кайберәүләр, үз мәнфәгатьләрен генә үзәктә тотып, башкаларга уңайсызлык китерәм дип, артык уйланып тормыйлар. Бар ул андыйлар. Корпус Омскида урнашкан, офицерларына күп катлы йортлар кора башлагач, каланың эте дә, бете дә дигәндәй командующийга йомышлары белән йөри башлыйлар. Чөнки ул депутат та әле. Кайсысы фатир, кайсысы җиңел машина, ә кайсысы военторгтан суыткыч саттыруын сорый. Фатир яки машина тотучы ветераннарның тормыш хәлләрен тикшерергә командующий Тимофеевны юллаган. Шулай бермәлне командующийга, елап, отставкадагы генерал Дреггерның яшь хатыны фатир сорарга килгән. Командующийның боерыгы буенча Тимофеев барып тикшерә. Фатирларын хатынына, балаларына калдыра-калдыра (бу - латыш укчысы булып, Кремльдә Ленин кабинетының ишеге алдында сакта торган зат), ахырда соңгы хатыны белән бер бүлмәгә калган.
Җитмәсә, аякларыннан һәм акылыннан язып, бертуктаусыз акырып-бакырып, яман сүгенеп ята икән! Андый бәндә белән бер бүлмәдә ничек тормак кирәк? Тимофеев командующийга ике бүлмәле фатир бирергә тәкъдим иткән. Демобилизациядән соң Тимофеев шул ук фатирында яшәргә калды. Аның эш урынына яңа гына академиябезнең команда факультетын тәмамлаган подполковник Ребиков килде. Фамилиясе яһүдләрнең Ребека исеменнән түгел микән? Мәскәүдә яһүд Ребиковлар булганын ишеткәнем бар. Кайсыларыдыр шагыйрь Маяковский янында чуалып йөргән бугай. Бусы татарга охшаган, ә үзен тотышы яһүдләрнеке. Ребиков - борчылучан, тынгысыз бер "бетле" йөрәк. Үзем дә шундыйрак. Ул 1962 елда, Кубага лазареты белән барып кайтканнан соң, академиядә укып күтәрелә. Кариб диңгезе утравында Новосибирск хастаханәсенең хирургы Щукин белән бергә булганнар. Ребиков анда бераз тәҗрибәләр туплаган. Кубада булып, тәҗрибәләр туплаган башлырак медикларның байтакларын югарыга күтәрделәр. Гаскәрләрне шул утрауга кертергә карар кылганда, яңа оеша башлаган ВМО (военно-медицинский отдел) җитәкчесен РВ медиклары араларыннан эзлиләр. Берничә медицина полковнигы сугыштан куркып баш тарталар. РВның тире чирләре баш белгеченә - Ершовка да тәкъдим итеп караганнар. Ахырда академиянең мөгаллиме Иванов исемле полковник ризалыгын бирә һәм оттырмый. Сугыш булмый кала, ә ул шунда генерал мәртәбәсен ала һәм, кайткач, ВПТ кафедрасын җитәкли, ә аннары хәтта академия начальнигы да була. Менә бу күтәрелү ичмасам! Мәгълүм, тегеләр бармаганнарына үкенәләр. Терсәк якын булса да, тешләп булмый бит. "Ятып калганчы, атып кал!" - дип белеп әйткәннәр. Тәвәккәл адәм уңмый калмас. Тәвәккәллек таш яра, диләр. Ребиков яңа эшенә кызу тотына. Әлбәттә, беренче нәүбәттә корпус дивизияләре белән таныша. Шул ният белән безгә дә килә. Башта бер-беребезгә ошап бетмибез, бер-беребезгә корырак, сагаебрак карыйбыз. Ишеткән идем аны, команда факультетын тәмамлаучыларны төрле частьларга билгеләү фәрманы килгәч, ул үзен Мәскәүгә билгеләүләрен көткән икән. Ләкин өмете акланмаган. Ребиков киткәннән соң, мин дә, озакламый подполковник булып, Мадянов һәм Минец белән тигезләндем. Армия гадәтенә кергәнчә, табын корып, йолдызларны "зәм-зәм" суына тондырып эчерттеләр. Инде монда шулай "түшәмемә" җиттем. Ары узып булыр микән? Ләкин анысын кайгыртырга иртәрәктер. Артык бу хакта уйланырга вакыт юк. Эш белән мавыгып, байтак нәрсәләрне онытасың.
Мин, гамьсез, үз эшемдә онытылып йөргәндә, көтелмәгән үзгәреш өлгереп җиткән. Астыртын Мадянов мыштым гына үзенең киләчәген кайгыртып, аның чараларын да эзләргә керешкән булып чыкты! Аның демобилизацияләнер вакыты җитеп барганын истән чыгарганмын. Улы да, унынчы сыйныфны бетереп, академиябезгә керергә җыена икән. Димәк, атасы эзеннән китә. Бераз ышанычлары да бар. Анда сабакташыбыз Коля Скоробогатько хезмәт итә. Ярдәмсез калдырмас... Шулай булгач, барысын да исәпкә алып, Мадянов Ленинград хәрби округына күчәргә җыена икән. Аның бу уен бер фаҗигале вакыйга тагын да ныгытты бугай. Мин бирегә килгәнче, аптека башлыгы майор Батов тышта, складларыбыздан арырак, үз белдеге белән, бушаган мичкә-әрҗәләрне, списать ителгән әйберләрне урнаштырыр өчен, абзар эшләткән. Аның диварлары бер кат кирпечтән генә, ә түбәсе - матчаның авыр, калын бетон блогыннан. Гаҗәп түгел, җиренә җиткерми төзелгән абзарның гомере озын булмый, ул аварга тора иде. Шулай булгач, күз көегенә әверелә. Җитмәсә, аның тирәсе чүп-чар белән тула, һәм анда поссовет үзенең хастаханәсен корырга җыена. ОКС проектантлары килеп, чамалап йөри дә башладылар. Мадяновка абзарны сүттереп, урынын чистартырга туры килә. Ләкин эшне помпохоз Шудага куша. Ә анысы мәсьәләнең асылына төшенми, солдатларны җибәрә. Бульдозер белән төртеп аударасы абзарны тәҗрибәсез солдатлар лом һәм кәйләләр белән җимерергә керешәләр. Шуны гына көткән сыман, теге шөкатьсез авыр бетон матча берсенең өстенә төшеп, сытып үтерә! Шау-шу куба. ЧП! Мадянов кара көеп аягыннан яза. Тешләрен шыкырдатып ыңгыраша-ыңгыраша, нигә шул хәтәр эшне үзе күзәтеп эшләтмәгәненә үкенүеннән арына алмый, кабинетына кереп ята. Валерьянка тамчыларын йоттыралар. Хезмәтеннән шулай дансыз, суд аша хурлап куып чыгаруларыннан курка. Мөмкин кадәр тынычландырырга тырышам. Үз кулың белән үтермәдең ич, дим, гаеп Шудада!.. Менә шулай, дошманлашып йөргән Батовның үче Мадяновка тия. Анысы аптекада шыпырт кына, күренми утыра. Круглов полковник Михайловны сорау алу өчен билгеләде. Анысының хатыны бездә рентгентехник булып эшли иде. Димәк, Мадяновның күзен ачтырмас! ЧП хастаханәдә генә түгел, дивизия өстендә дә ич... Мәетнең ата-анасын чакыртып, аның табутын ихаталарына - Сковородинога озату мәшәкатьләрен һәм матди ярдәм итүне, кагыйдә буенча, дивизия үз өстенә алды. Без дә ата-анасына бераз акча җыеп бирдек. Фәкыйрьләр икән, гади урыс кешеләре. Бик күңелсез һәм тынгысыз булды. Кайберәүләр: "Инде Мадяновны эшеннән шиксез төшерәчәкләр!" - дип куанып йөрделәр. Мин кеше кайгысына куанучыларны өнәмим. "Кешегә чокыр казыма, үзең шунда төшмәгәең!" - диләр бит. Дөрес әйтәләр. Бәла-казадан берәүнең дә страховкасы юк. Әйтергә кирәк, мин Копьярда булганда да, каза килгән. Сварка эшләрен башкарганда, буфетта янгын чыккан. Агач вентиляция каналын җимереп сүндерергә туры килгән. Анда шушы һәлак булган егет батырлык күрсәткән икән, һәм Мадянов аңарга отпуск та биргән булган.
Әйтерсең әҗәлен эзләп йөргән! Шушы котсыз вакыйгадан соң бераз тернәкләнә төшкән Мадянов, комдивтан рөхсәт алып, эшен миңа тапшырып, ЛенВО штабына үзенә урын сорарга китте. Малаен академиябезгә кертү һәм шул тирәләрдә хезмәт итеп төпләнү исәбе белән. Яхшы уйлаган. Тормыш өчен әйбәт як. Пенсиягә чыгарга да озак калмый. Ә миңа исә әле иртәрәк. Мин моннан күчәргә теләсәм дә, әле җибәрмиләр. Беренчедән, күптән түгел генә урнаштым, икенчедән, хастаханәне башсыз калдырып, икебезне дә берьюлы барыбер җибәрмәсләр. Түзәргә туры килә. Мадянов та: "Мин күчкәнче, зинһар, кыбырсымый тор инде, син яшьрәк, бераз сабыр ит!" - дип үтенде. Нишләмәк, сабырлыкны җуймаска кирәк. Үзем дә хәлнең катлаулыгын аңлыйм. Ул бирелгән ун көннән соң әйләнеп кайтты. Архиповта һәм ЛенВО начмедында булып, эшен җайга салган. Новгород хастаханәсенең начальнигы пенсиягә чыгачак икән. Берәрсе юлын кисмәсә, Мадянов шунда китәчәк. Шәп урын. Тарихи кала, Илмень күле, ял базалары... ЛенВО медикларының яраткан төбәге... Приказ килгәнче, ул чираттагы ялга чыгарга булды һәм Минецтан "Фрунзенскоега" парлы юлламалар алды. "Озак тормам, аннары син ялга чыгарсың!" - дигән булды. Ләкин малайларын укырга кертергә баралар икән. Алай булгач, "тиз кайтам" дигәне коры сүз генә булыр. Яздан бирле юньләп эшләгәне юк, ә миңа көз яки кыш кала!.. Юк инде, мин дә кешеләрчә ял итәргә тиеш. Ат урынына эшләргә генә димәгәндер. ЛОР белгече Павел Кухаренконы эшнең серләренә һәм мәгънәләренә төшендереп, үз урыныма аны калдырып торуны сорадым, Минецка юлламаларга заявка бирдем. Ниһаять, сентябрь азагына туры килгән юлламаларны тотып, "Фрунзенское"га киттек. Ялга чыгу - бөтенләй бүтән дөньяга чыгу ул. Бигрәк тә Кырымга, Кара диңгез янына барсаң, ялың тоташ сәгадәтле бәйрәмгә әверелә. Ялда кешенең психологиясе бөтенләй икенче. Тик Мадянов кына үзгәрмәгән бугай. Мине күрүгә, сүрелеп: "Ник мин кайтканны көтмәдең?" - дип мыгырданды. "Ялың озагракка сузылды, көтәр хәлем калмады!" - дидем. Аннары ул, борчылгандай: "Кемне калдырдың соң?" - дип сорады. "Парторгыбыз Кухаренконы!" - дигәч, тынычлангандай: "Ышанычлы сибирячок!" - диде. Малайларын укырга керткәннәр икән. Мадяновлар бердәнбер чандыр, физик яктан чыныкмаган улларын бик кадерләп үстерделәр. Үзләренә тәтемәгәнне, пианино алып, музыкаль мәктәптә дә укыттылар. Сентябрь-октябрь айларында кояш җәйгечә елмайса да, диңгез җилләре кинәндермиләр. "Бәрхет сезоны" дигән булалар тагы!.. Тик, ни әйтсәң дә, ял итү эшләү түгел инде. Беренче көннәрдә ялдан соң эшкә тотыну авыр була. Тик "Служба - не свой брат!" Җигелергә туры килә. Кагыйдә буларак, ялдан соң эш арта. Башкаларны да тәртә арасына кертеп булмый. Җыелган эшләрне көчкә башкарып бетергәндә генә, Ребиков безне Ужурга - конференциягә җыйды. Ужур хастаханәсенең начальнигы - Акулич белән алмашынган Синицын иде. Мактанчык. Акуличны ревизиядән соң, спирт һәм бүтән нәрсәләрне үз мәнфәгате өчен туздырганга күрә, эшеннән төшереп, безнең поликлиника начальнигы урынына юллаганнар. Бусы - бер тел бистәсе. Мадяновның астыртын дошманы, поликлиника хатынкызларын каршы котырта, бигрәк тә үзенең сөяркәсе Шинаеваны. Анысының офицер ире бар.
Ужурда байтак кына элекке хезмәттәшләрем белән очраштым. Ужур дивизиясенең командиры - Новосибирскидан үсеп чыккан генерал Котловцев. Генерал булгач, корсагын да үстерә башлаган. Корпус табибларын ихтирам белән кабул итте. Аның начмеды - Возжаевкадан, Барабанщиков полкыннан чыккан яһүд Коморин. Ул инде минем кебек подполковник. Үзе кеше күзенә күренерлек кеше булмаса да, башы йомры. Һәр кешенең җаен таба белә. Ул, Барабанщиков полкы Татищевога күчеп киткәндә, Муравчик лазаретына урнашып калган һәм хирурглар курсына укырга киткән иде. Ләкин булдыра алмады, лазарет госпитальгә әверелгәч, аның начмеды булды. Милләттәше Наугадов ярдәме белән аннары ике елга команда факультетына китте. Хастаханәнең эчке чирләр бүлеге начальнигы - Васфи. Мине күрмәмешкә салышты. Бу ниткән татарлар диген, бер-берләренә якты чырайларын кызганалар, ә урысларга юхаланып, олтырак булып йөриләр?! Көнләшә, ахрысы. Новосибирск хастаханәсеннән дә байтак танышларым килгән. Гарнизон кунакханәсендә Мадянов, миннән аерылып, Минец һәм Ребиков белән бер бүлмәгә урнашты. Ул начальство янында әйләнергә ярата һәм хөрмәт сөя. Ябышкак Лукич та алар арасына кысылды. Мин сагаеп киттем, нидер майтармакчы булалар... Мадянов, урыныннан китә калса, барыбер мине күтәрергә тәкъдим итәчәк, чөнки Кондрашин мөстәкыйль эшкә сәләтсез, өстәвенә Мадянов аны Минец "адъютанты" булып йөрүе өчен сөйми. Синицын ялагайланып, ашханәдә дә начальствоны башкалардан аерып, түр почмагын бүлеп утыртты. Кайберәүләргә бу бик ошап бетмәде. Синицын Синицын инде, киткәндә дә Ребиковка, дивизия начмедларына һәм Перхушково вәкилләренә бүләкләр тоттырды. Күбесенчә, мангаллар, гипстан ясалган Ленин бюстларын бирде. Синицын үзе дә акны карадан аера белми торган түбән зәвыклы адәм иде. Поликлиникада утырганда да, политэшчеләргә яраклашып, бер кабинетны Ленин бүлмәсенә әверелдергән. Мин аны сүттердем. Авыруларны кабул итәргә кабинетлар җитмәгәндә, тапкан ни белән шөгыльләнергә! Әнә шундый шалтыравыкларны кайберәүләр үрнәк иткән булалар инде. Агач комбинатында солдатларны эшләтеп, аннан шуның өчен фанер плитәләр алып, аларны диварларга ябыштырып, урта гасыр бинасына әверелдергән. Саулыкка зарарлы плитәләрнең келәй исе башларыбызны әйләндереп бетерде. Шуның белән начальствоның исен китәреп, күзләренә "тузан җибәрмәкче" булган, русча әйткәндә, "пустить пыль"! Тикмәгә генә аңарга хохолча "Пиль" кушаматын такмаганнар икән. Фамилиясе русча яңгыраса да, ул үзе хохол. Васфи менә шуның белән төннәрен преферанс уйнап уздыра икән. Таныш-белешләремне күрүдән гайре конференциянең бер тәмен тапмадым. Гарнизон шәһәрчеге безнекеннән бер ягы белән дә аерылып тормый, һавасы да әллә ни түгел. Биредә вакыты-вакыты белән "хакас" исемле бик тузанлы җил өрә икән. Ул вак тузанның кереп тулмаган җире юк. Ужурның үзенә килгәндә, ул хакаслар автономиясе чигендә, шыксыз бер зур авыл шунда. Тимер юл станциясе ильменит ташлары белән тулган. Ул казылманы шул тирәләрдә чыгаралар икән.
Ильмениттан алюминий коялар. Ужурдан автобусларына утырып кайттык. Новосибирскиныкылар Красноярскида төшеп калды. Алар төнге поездга утырасылар. Андый күчеп утырулар минем дә теңкәмә тия иде. Октябрь бәйрәме алдыннан кемгә нинди "прәннекләр" бирү мәсьәләсе каралды. Өстән ике кешене "Отличник здравоохранения" мәртәбәсенә һәм бер кешене орденга билгеләргә тәкъдим ителде. "Отличник" значоклары миңа һәм Мадяновка тиешле иде, ләкин сүз чыкмасын дип, берсен ЛОР белгеч Кухаренкога, ә икенчесен хирург Кравжульга бирергә булдык. Бүтән госпитальләрдә начальниклар үзләренә такканнар булып чыкты, әйтик Егоров һәм "Чапа". Орденга килгәндә, аның мәсьәләсе тагын да катлаулырак. Анысын барысы да гинеколог Егоровага юраганнар иде. Бөтен командир хатыннары, хәтта Кругловага хәтле аңарда дәваланалар ич! Шуларга колак салып, Минец Егоровага, представление языгыз дип, басым ясый башлады. Ә мин Мадянов белән моңарга кискен каршы идек, чөнки безнең тырышлыгыбыз аркасында безнең базабызда эшләвенә карамастан, әллә кем булып узынып, Мадянов белән чәкәләшеп, аңарга каршы (шулай булгач миңа да каршы) хатынкызларны котырта. Үзе безнең штатта да түгел. Үзе, берәр операция була калса, хирург Кравжульга һәм Виноградовага ярдәмгә чаба! Шуны да әйтергә кирәк, ул ире подполковник Егоров белән дә эт белән мәче кебек тырмашып тора иде. Әрләшкәндә кычкыра икән: "Мин сиңа Аня түгел, ә Анна Ивановна!" - дип. Ире, Унөч көрәшче бистәсендә сөяркә табып, Анна Ивановна белән кызын калдырып, йортка керде. Ләкин бәхете булмагач, озак тормады. Демобилизациясе алдыннан без, аны тикшергәндә, миендә яман шеш таптык һәм кичекми операциягә үзәк госпитальгә озаттык. Ул операциядән соң үлде. Ни хатыны, ни сөяркәсе алырга бармадылар. Инде Егорованың бөтен явызлыкларын исәпкә алып, акылга утыртмакчы булдык. Мадянов белән сөйләшеп, тоттым да күрсәтмәне өлкән операцион шәфкать туташы Виноградова исеменә язып, үзәк штабыбызга юлладым. Ул да, төн йокыларын калдырып, һәр операциядә катнаша ич! Минец: "Егорова исеменә кәгазьне яздыгызмы?" - дип сорагач, "Яздым һәм юлладым!" - дидем. Бәйрәм алдыннан Югары Шура президиумының указы килде. Тантаналы утырышта Круглов "Почёт Билгесе" орденын үзе тапшырды. Ул, указны укып, орденны Виноградова күкрәгенә такканда, Егорованы күрсәгез иде! Бөтенесе аңарга әйләнеп карады, ә ул, гарьлегеннән еларга җитешеп, чөгендер кебек кызарды. Минец: "Ник аңарга язмадыгыз?" - дип сорагач, "Игорь Васильевич, кем нигә лаек икәнлеген без монда яхшырак беләбез!" - дидем. Минем аңарга да ачуым кабарган иде. Чөнки Кондрашинга "отличник" билгесен бирмәгәч, аны обоздрав аша юллап такты! Без көн-төн хастаханәне бөтен яктан тәэмин итеп торабыз, консилиумнар оештырабыз, ВВКлар үткәрәбез, персоналны укытабыз, уеннар уздырабыз, инспекцияләргә барабыз, конференцияләр үткәрәбез, социалистик ярыш оештырабыз, НОП мәсьәләләре белән баш ватабыз, полк медпунктларына булышабыз, гаилә әгъзаларына консультация бирәбез һәм тагы бихисап эшләр башкарабыз, ә шулай да безнең турыда кайгыртмый ул. Аңарга базадан ризык ташучы Лукич кадерлерәк!
Консилиумнарга кагылганда, мин телефон аша Себер хәрби округы белгечләренә хәтле мөрәҗәгать итә идем. Хәтеремдә, бер солдатны сәер бизгәк тота башлады, ул кызып саташып ята. Диагнозын куя алмыйлар. Ә дөрес диагноз кую - яртылай дәвалау дигән сүз. Үзем бер бөер бизенең яман шеше булмагае дип шикләнәм. Бер генә антибиотик та ялкынсынуын сүрелдерми. Гавриленко сепсис дип бара. Тукта әле, мәйтәм, бер акыл яхшы, ә ике акыл тагы да шәбрәк! Округ медбүлегеннән баш терапевт полковник Аршанскийны чакырттым. Ул әзмәвер хәтле олпат яһүд. Чалбар кесәсеннән йодрык хәтле чылбырлы алтын сәгатен чыгарып, авыруның пульсын санады, бөтен яктан тикшерде, авыру тарихын укыды һәм, сепсис диагнозын куеп, үзенең фикерләрен язып, дәвасын тәкъдим итеп китте. Ләкин авыруның хәле алга китмәгәч, мин аны шәфкать туташы белән самолётка утыртып, үзәк хастаханәбезгә озаттым. Ни гаҗәп, анда минем диагнозымны расладылар һәм, авыруга оперция ясап, үлемнән коткардылар. Кайчакларда дәвалау чараларын да тиз күрергә туры килә. Инде төгәл хәтерләмим, ничектер янган солдатны китерделәр. Карасак, 60 % тиресе янып пешкән. Мондыйларны моңарчы берәүнең дә терелткәне юк иде әле. Бу бигрәк тә нык пешкән авыруны дәваларга бик күп сыекча - дарулар, антибиотиклар, тире һәм башка нәрсәләр кирәк. Кайчакларда иң кирәклеләре булып тормый. Консилиум үткәргәннән соң, мин, үзәк идарәсенә ("Пролив"ка) шылтыратып, безгә рейс самолёты белән кичекми камбутск, маннитол һәм триамсилон юнәтеп җибәрүләрен үтендем. Таң атканда, без, Красноярск аэропортында ул самолётны каршылап, җибәргән даруларын стюардессадан алдык. Авыруны бик озак дәваларга туры килде. Көчкә плазма-кан салып, махсус диетада тотып, пластик операция ясап, ярты ел дигәндә аягына бастырып, өенә кайтарып җибәрдек! Аны үлемнән коткарган өчен, генерал аша хирург Кравжульны һәм терапевт Гавриленконы кул сәгатьләре белән бүләкләдек. Монда минем өлешем дә аларныкыннан ким түгел иде. Үзеңә оялмый бүләк сорамассың бит инде. Ә андый очраклар хастаханәбездә байтак булды. Әйтик, техника складларының начальнигы подполковник Хәнәфи Сәйфегалиев үзенә-үзе аткан сакта торучы солдатны машинасына салып китерә. "Ни булыр инде миңа?" - дип хафага баткан. Генералга да бу ЧП турында җиткерергә туры килде. Генерал белән замполитның кайгылары бер генә: "Исән калырмы?" - диләр. Мин: "Операция вә консилиумнан соң әйтә алырмын!" - дидем. Аларның сорау нигезендә солдатның гомере түгел. Әгәр дә исән калырлык булмаса, алар ике сәгать дәвамында главкомга хәбәр итәргә тиеш, ә анысы инде, билгеле, рәхмәт әйтмәс! Шуннан куркалар. Ә шулай була калса, таякның юан башы Хәнәфигә тиячәк. Эчен ярып карагач, солдатның хәле ачыкланды. Йөрәгенә тимәгән, бавырын чәлпәрәмә китергән! Эче тулы кан. Тишелеп шартлаган кара бавырын алырга туры килде. Шуннан соң гына мин башын тотып утырган Хәнәфигә: "Бар, йокла, синең гаебең юк ич, солдатың тере калыр!" - дидем. Шуннан соң гына ул айнып киткәндәй булды. Мондый ЧПлар өчен, гаепләре булмаса да, командирларны ашыйлар. Янәсе, частенда тәртип-тәрбия юк, хәрбиләрнең хәлләрен, әхлакый халәтләрен белми! Ул хәтлесен кем генә белеп бетерсен? Һәркайсының эченә кереп булмый ла! Ә ГФР армиясендә мондый ЧПларга караш бөтенләй бүтәнчә икән. Әйтик, берәрсе үз-үзенә кул салса, өстән: "Тәбриклибез, сез куркак һәм потенциаль дизертирдан котылдыгыз!" - диләр икән. Шулай булгач, офицерлар анда үтә таләпчән. Хәзерге "әнкәй песиләре" нәни генә авырлыклардан, хәрби хезмәт кырыслыкларыннан өркеп, йә качарга, йә берәр этлек кылырга гына торалар. Шуны аңламыйлар, армия шифаханә түгел бит, анда хезмәт итәргә: эшләргә дә, төн йокысын калдырып сакта торырга да, корал белән хәл итәргә дә, хезмәттәшләрең белән уртак тел табарга да туры килә. Ирләр хезмәтендә ир булуың таләп ителә!
Теге Ужур конференциясендә Минец, Мадянов һәм Лукичның бергәләп Ребиков янында сырпаланып йөрүләренә тикмәгә генә шикләнмәгәнмен икән. Алар, миннән сер итеп, бер карарга килгәннәр. "Серләренең" асылы менә нидә: Мадянов урыныннан китүгә, госпитальне миңа тапшырырга булганнар. Ребиков үзе Балашов урынына Архиповның урынбасары итеп планлаштырылган икән. Ул үз урынына Минецны тәкъдим иткән, ә Минец урынына Лукичны утыртмакчылар икән - дивизия начмеды итеп. Димәк, минем подчинённыемны миңа баш итәләр! Беләм, госпиталь ише катлаулы һәм үтә мөһим хуҗалыкны миннән гайре әлегә биредә җитәкләрлек кеше юк. Шуңарга күрә, мине Минец урынына куйсалар, госпиталь хуҗасыз калып әрәм булачак. Ә Лукичның госпитальне җитәкләрлек сәләте юк. Тапканнар икән сер! Сиздерсәләр, мине дулар дип уйлаганнардыр инде. Ә миңа ул Минец урынының хаҗәте бер тиен. Үз урыным да аныкы кебек, подполковникныкы, ә окладларның аермасы нибары ун сум! Менә шулай, үз ялагайларын ансат кына баш өстемә утыртып, начальник итмәкчеләр икән. Мин моңарчы көлемсерәдем генә: без капчыкны тишеп чыккач, Лукич миннән узып барыбер әллә ни майтара алмаячак, адым саен киңәшергә миңа йөгерәчәк ич! Шунысы да игътибарга лаек: армиядә югарырак урын бушаса, байтак кешенең чираттагы үсешенә юл ачыла. Андый форсатны көтеп торучылар да әз булмый. Бу очракта да Балашов пенсиягә чыгу белән өч кешесе берьюлы югарырак үрмәли!.. Армия бюрократиясе ташбакадай бик әкрен кыймылдый. Кышын гына Ребиков Мәскәүгә күчте, ә Минец аның урынына Омскига. Минец урынына "и.о." (вакытлыча башкаручы) булып, билгеләнгәнчә, Кондрашин утырды. Ул күптән түгел генә майор мәртәбәсенә ирешкән иде. Инде Мадянов белән дә юлыбыз аерылды. Ул, хастаханәдә табын корып, коллектив белән хушлашты. Инде Мадянов, РВдан котылып, ЛенВО карамагына күчте - Новгород гарнизонының хастаханәсен җитәкләргә. Аерма шунда гына. Бу инде аңарга лаеклы ялга чыгуы алдыннан изгелек кылулары булды. Шунда фатир алып, бердәнбер улы янында яшәячәк. Миңа ничектер моңсу булып китте. Инде мин дә хастаханәнең "и.о."сы. Кайчан әле миңа ярдәм итәрлек хастаханә начмедын табарлар? Димәк, шуңа тикле эшем бермә-бер артачак. Кадр үзгәрешләре бик авырга төшәчәк. Йогышлы чирләр бүлегенең начальнигы майор Прудников, эчке чирләр бүлегенең ординаторы майор Тарабан һәм хирургия бүлегеннән майор Гачковский ике елга укырга академиягә китәргә тиешләр. Тарабан белән Гачковскийга аяк чалырга мөмкинлегем булса да карышмадым. Алар калудан әллә ни файда юк. Тик менә алар урынына алмаш тиешле белгечләрне кайчан бирерләр. Тарабан урынына полкның берәр табибын чакырырга булдым. Тәҗрибәле Гавриленко янында бераз шомарсын дип.
Мадянов китү белән, хастаханә сулышы җиңеләйгән сыман булып китте. Персонал ыгы-зыгылардан бераз тынып, нинди үзгәрешләр буласын кызыксынып көтә башлады кебек. Ике дилбегә дә үз кулыма кергәч, шәт сынатмам! Үземә үзем баш... Әйе, Мадянов көнчелек вә үпкәләү чирләренә бирелүчән һәм кадерләнергә ярата иде. Минем андый нәрсәләр белән шөгыльләнергә вакыт юк. Рус мәкалендәгечә: "И швец, и жнец, и на дуде игрец!" Начальник та, начмед та. Тик Кондрашин белән араны корырак һәм кырысрак тота башладым. Дивизия начмеды булган икән, миңа салынмасын, үз эшен үзе алып барсын! Ишетәм, көн дә телефон аша Минец белән сөйләшә. Тегесе: "Тәҗрибәле Хәсәнов белән ешрак киңәш", - ди икән. Минецның үзенә дә, яңа урында папахага ирешер өчен, эшлекле булып күренергә кирәк. Армия командующие генерал-лейтенант Холопов таләпчән. Бигрәк тә яңа билгеләнгән управление офицерларына. Минецка ни эшләргә кала? Бераз уйлаганнан соң, ул үзенең йомышчы офицерлары белән Ужур дивизия медицинасын тикшереп (яңа себерке!), анда конференция үткәрмәкче була. Кондрашин белән мине дә чакырта. Мин Кондрашинга: "Бар үзең генә, эш калдырып йөрисем юк!" - дидем. Билгеле, Кондрашин сүзләремне төгәл җиткерә. "Беләм, мин үткәргән чараларга ул беркайчан да йөрмәячәк!" - дип үпкә белдергән Минец. "Мөхәммәт тауга бармаса, тау Мөхәммәт янына килә!" дигән кебек, озакламый шундый ук тикшерүне ул үзенең элекке дивизиясендә һәм минем хастаханә нигезендә үткәрергә карар кыла. Шулай итеп, армия табиблары бездә җыела. Күрсәтерлек һәм сөйләп бирерлек уңышларыбыз бар. Минец хастаханәм аркасында абруен күтәрмәкче. Пашинодан минем сыйныфташым Криковцов, элекке хезмәттәшләрем, Итата бригадасы табиблары, Ужурныкылар - барысы да таныш табиблар җыелды. Инде болар алдында хурга калачагым юк. Беренче көнне конференциядә мин дивизиядә ашыгыч ярдәм оештырылуның халәте турында чыгыш ясадым. Икенче көнне тикшерү "тревогадан" башланды. Бусы инде иң мөһиме. Сәгатьләп-минутлап, "сетевой график" буенча, хастаханә, төянеп, запас районга чыгарга тиеш. Анысына алдан ук әзерләнгән идек. Автопарктан үзебезнең һәм дивизиянең йөк машиналары килә дә башлады. 500 алюмин сәке, урын-җир, савытсаба, чатырларны, аптеканы, рентген кабинетын, бүлек җиһазларын төяп, биш-алты сәгать эчендә яңа җирдә, кыр шартларында хастаханә ачарга кирәк. Яңа урыныбыз - моннан егерме биш чакрым арырак дивизиянең пионерлар лагере. Бөтенесе дә график буенча төялде, персонал автобусларга кереп утырды. Тик тел бистәсе Тарабан гына соңгы минутта аксый-туксый йөгереп килеп җитте! Менә, шуннан соң гына "отбой" бирелде. Бу юлы кырга чыкмый калдык. Кемгәдер уен үткәрү кирәк, ә без төп эшебезне - авыруларны калдырып йөрибез. Әгәр дә тыныч яшисең килә икән, армиядә хезмәт итмә! Минец миңа каныккандай, әллә минем аркада командующий алдында үзенең тырышлыгын күрсәтер өченме, безне шулай тагы бер кузгатты. Бусы җәй башында төнлә булды. Бу уенны уздырырга үзенең булышчысы майор Пронинны җибәргән иде. Госпиталь автоколоннасы пионерлагерьның шлагбаумына барып җитүгә кире бордырды. Төнлә, төянеп, зур автоколонна белән хәрәкәт итү саклык таләп итә. Өстәвенә машина йөртүчеләр - тәҗрибәсез яшь солдатлар.
Профилактика чараларына аеруча игътибар иттем. Ул-бу булмаса да, йокысыз төннән соң эшлисе бар бит әле! Әйтергә кирәк, госпитальне урыныннан "куптарырга" генерал Круглов үзе дә атлыгып тора иде. Аңарга ансат. Ә госпиталь, дивизиянең данын арттырып, һәр уенда кимендә "дүртле" билгесен яулый!.. Кемгә дан, кемгә мәшәкать... Җайга салынган хастаханә эше аның белгечләренә бәйле. Ә алар төрле сәбәпләр аркасында китә торалар. Ләкин яңаларын өйрәтеп сафка керткәнче, байтак вакыт уза. Кайберләрен шомарган коллектив озак өнәми. "Психологическая совместимость" дигән нәрсә бар. Анысы туры килмәсә, эшләрендә дә уңыш көтү урынсыз. Беренче булып бездән невропатолог подполковник Вертгейм Пермь каласына күчеп китте. Ялгыз калган карт атасы янына. Морадына ирешкәнче, байтак начальствоны "шәхси мәсьәләсе" белән изалады. Кәкре борынлы озын буйлы чандыр яһүд иде. Ияләшмәгән кешегә аның сүзләрен аңлау кыен. Авызында ботка пешерә, дигәндәй... График буенча кизү торган чагында, кичен өч баласы белән хатыны килә иде. Килү белән иң кечесен, күтәреп, аның кулына тоттыра! Офицерга килешмәгән бу күренеш Мадяновка ифрат ошамый иде. Вертгейм урынына бераздан майор Санжаревскийны билгеләделәр. Ул миннән бер ел элек академиябезне тәмамлаган кеше. Вертгеймга караганда күркәмрәк булса да, аның да шактый кимчелекләре бар иде. Беренчедән, эчүчелеккә салынган. Моны мин беренче күрүемдә үк сиздем. Икенчедән, невропатологлыгы ташка үлчим генә. Тәҗрибәсе әз, курсны күптән түгел генә тәмамлаган. Өченчедән, хатыны Ленинградта коммуналка бүлмәсен саклап утыра. Ул монда буйдак булып яшәячәк. Моның тискәре тәэсире хезмәткә дә тими калмас. Санжаревский тулысынча невропатология нечкәлекләренә ирешкәнче, байтак вакыт узачак. Аның белән ипләп кенә, турыдан-туры сөйләштем. "Кимчелекләрегезне яхшы беләсездер, миңа алар мәгълүм. Эчүегезне ташламасагыз һәм һөнәрегезне тырышып, Люмбальная пункцияләренә хәтле үзләштермәсәгез, подполковник мәртәбәсен көтмәгез!" - дидем. Ул миңа эчмәскә һәм тәкъдимнәремне үтәргә сүз бирде. Әйтергә кирәк, сүзендә торды. Хәер, эчәргә бичараның артык чамасы юк иде, чөнки вакыты-вакыты белән хатыны килеп, булган акчасын көрәп китә иде! Тәмәкегә хәтле хезмәттәшләреннән сорап тарта иде. Билгеле, мин аны гел күздә тоттым, кулдан ычкындырмаска тырыштым. Чөнки, беренчедән, бер академия шәкертләре, икенчедән, миңа сәрхуш түгел, ә белгеч кирәк. Нәни генә уңышларын да хуплап, күтәрә тордым. Озакламый подполковниклыкка представлениесен дә язып тапшырдым һәм рәхмәтен дә ишеттем. Димәк, үз вазифамны үтәдем. Ә хәзер берничә сүз ничек Лукич белән "и.о." хәрефләреннән котылуыбыз турында. Көннәрнең берсендә ул кабинетыма килеп керә дә: "Әйдәгез, штабка барып, сез миңа, ә мин сезгә представлениеләр язып тапшырыйк, инде барыбер урыннарыбызга бүтән кешеләрне билгеләмәсләр!" - ди. Килештем. Киттек. Махсус бланклар алып язабыз, ул миңа, мин аңарга. "Эпидемиолог буларак, дивизия хәлләрен яхшы белә, начмед булырга лаеклы. Әхлакый яктан тотрыклы, партиягә һәм Совет хөкүмәтенә тугрылыклы!" - дип, бераз арттырыбрак та яздым. Ул, кул куеп, үзе язганны миңа тоттырды, ә мин, үзем язганга кул куеп, аңарга тоттырдым. Укыйбыз. Укып чыккач, ул: "Мин сезне мактап күбрәк яздым, ә сез минем турыда әз язгансыз!" - дип куйды. Представлениеләрне кадр бүлеге начальнигы Титовка тапшырдык.
Язга чыккач, госпитальгә ремонт ясарга тотындым. Бүлекләрне аклау һәм буяу - начальниклары өстендә. Помпохоз Лебедев һәм старшина Шевчук аларны кирәк-яраклар белән тәэмин итәргә тиеш. Йогышлы чирләр бинасы боксларының тышкы ике катлы ишекләре кибеп-ярылып сафтан чыкканнар иде. Аларны алмаштырырга булдык һәм, Красноярск тирәсендәге зэклар лагерена заказ биреп, бер МАЗ тутырып ишекләр алып кайттык. Аш пешерү бинасы аерым. Анда өстән су үтә башлаган иде. Аны янәдән казыттырып, гудронлап, рубероид ябыштырып капладык, төсле буяулар белән буяп гөлт иттердек. Аш пешерү бинасының зур суыткыч камералары бик искергән иде. Ә аны ишектән чыгарырлык түгел. Бинаның ике тәрәзә арасын сүтеп, суыткычны шуннан чыгарып, аның урынына яңа суыткыч камерасын кертеп, диварны янәдән салып мәш килдек. Аннары кер юу бинасын рәткә кертеп, кер юу машиналарын, киптерә торган камераны һәм каландрны остага илтеп төзәттердек. Аннан бойлерны тыштагы автовагон - мунча белән тоташтырдык. Биналарны һәм коймаларны аклап буядык. Теплицаны әрчеп, рәткә кертеп, суган һәм петрушка чәчтек. Физиотерапия бүлегендә шарко душы эшләми иде. Аны сафка керттек. Көтелмәгәндә, баш бина идән астының кайнар су трубалары тишелде, бетон плитәләрне куптарып, коридор буйлап буйдан-буйга магистраль трубаларны алмаштырырга туры килде. Алар күп җирләрдә ашалып чәрдәкләнгәннәр иде. Шул инде, ярлыны яман товар бөлдерә! Андый кеше кулы җитмәслек җирләргә цинкланган трубалар салынырга тиеш булган. Ә стройбатчылар кулларына ни эләкте, шуны салганнар - миннән киткәнче, иясенә җиткәнче, дигәндәй... Шул вакытта генерал хатыны икенче катта эчке чирләр бүлегендә дәваланып ята иде. Генерал, аның янына йөргәч, стройбатчыларга гаепләрен таныттырып, эшне кызу тотты. Югыйсә үзебезгә күпкә озаграк изаланырга туры килер иде! Быел дивизияне ел азагында инспекция тикшерәчәк, бу безгә дә кагылачак. Генерал оператив бүлегенең офицерларын үзе белән ияртеп һәм мине дә дәшеп, ике җиңел машинага утырып, топокарта буенча рекогносцировкага киттек. Ачинск юлы белән Козюльки урман хуҗалыгына барабыз. Картада билгеләнгән урман урынына сазлыкка әверелә башлаган җирләргә юлыктык. Бөтен тирә-юнь утын калдыклары, ярым черегән агач кәүсәләре, ботак-йомычкалар белән тулган. Хәтта ярым баткак урман юлы да агач кәүсәләреннән салынган иде. Нихәтле урманны әрәм иткәннәр! Хуҗасызлык галәмәтен күреп, җаным әрнеде. Ичмасам, утын итеп тә җыймаганнар! Бөтен тирә-юньне чистартып, әрдәнәләргә өйсәләр, нихәтле утын - өстәмә табыш булыр иде! Байтак аркылы салынган агач кәүсәләре өстеннән "газик"ларыбызны сикерткәч, урманчыларның ярым ташланган кечкенә бистәсенә килеп чыктык. Кешеләре берничә йортта гына калган. Алар да беркая да китә алмаганнары гынадыр инде.
Госпитальнең запас районын шушында билгеләргә булдык. Иң мөһиме: монда электр үткәрелгән. Бураларны тазартып, араларындагы чүп-чарны җыеп, чатырлар корырга, бураларга түбә урынына брезент тентларын тарттырырга була. Рентгенкабинетка, автоклавларга, дистилляторларга һәм башка приборларга электр уты бар. Инде Козюльки райисполкомына барып, урынны беркетәсе һәм военкоматларына запастагы медикларга кирәкле заявка бирәсе калды. Анысы минем өстә. Сугыш башлануга, ул өстәмә медиклар шушында җыелырга тиеш. Шулай, бу үтә мөһим эшне дә башкардык дияргә була. Инде инспекцион тикшерүдә госпитальне шушында алып чыгасы. Кире Ачинск тракты белән, дәүләт ЗАС элемтәсе буйлап кайттык. Ул кабель җир астыннан Владивостокка тикле салынган. Бетон плитәләр белән капланган тикшерү коелары бар. Ачинск безнең гарнизоннан өч йөз чакрым иде бугай, төгәл хәтерләмим. Анда бай алюминий балчыгы (глинозём) чыганагы, алюминий комбинаты вә кече авиабелгечләр (механиклар) училищесы - ШМАС бар. Анысы миңа авиациядә хезмәт иткәннән бирле мәгълүм. Эш белән көннәр тиз үтә. Менә июль уртасында икебезгә дә главком приказы килде. Инде миңа начмед кирәк. Берүземә генә авыр. Таныш-белеш офицерларга - Пашинога, Алейскига, Уссурийскига шылтыратып, тәкъдим итеп карыйм. Килергә теләүче юк. Бер ябышкан урыннарыннан кубарга куркалар. Үземнең курсташым майор Попковка - Итатка госпиталенә шылтыратып "Подполковник буласың килсә, әйдә, миңа начмед кирәк! Риза булсаң, хәзер үк Перхушковога шылтыратып, күчертәбез!" - дим. Теге: "Юк, сине бик таләпчән диләр. Белемем дә сиңа караганда йомшаграк, булдыра алмам!" - ди. "Ярый, - мәйтәм, - үз итеп әйтүем, алай булгач, колак кагып каласың!" Шул ук госпитальдә майор Дмитриев бар иде. Аны элек, ни сәбәптәндер, Стародумов мактаган иде, эшчән һәм булдыклы дип. Дмитриевны беләм, Копьярда токсиколоградиологлар курсында бергә укыдык, капитан иде. Томск егете, шунда укып армиягә алынган. Хатыны да шул каладан. Себерлеләр. Тик менә, бергә укыганда, гел яка артына салгалап, одеколон урынына аракы исен аңкытып йөри иде. Ә ул исне җенем сөйми! Нишләргә? Сынап карарга булдым. Мәңгегә түгел ич. Әнә Санжаревскийны да тәртә арасына керттем. Шулай, Минецка шылтыратып, Дмитриевка тәкъдим итәргә сөйләштек. Анысы җиңел аяклы булды, ризалашып, приказ алуга күчеп тә килде. Шулай, миңа күчәргә туры килсә, госпитальне калдырырлык кеше булды. Аңарга да начмед вазифаларының нечкәлекләрен өйрәтергә туры килде. Август азагында алданрак телгә алынган офицерларны академиягә озаттык. Алар шулай моннан котылдылар. Ике елдан соң яңа частьларга билгеләнәчәкләр. Поликлиника табибы өлкән лейтенант Артемьевны Сарытау каласы янындагы Тейковога күчерделәр, ә стоматолог өлкән лейтенант Пожидаевны Волгоград гарнизонына картайган ялгыз әнисен тәрбияләргә озаттылар. Ул Волгоград институтын бетергән юаш кына ябык кеше иде. Аннары рентгенолог Поварницын да Тейковога шундый ук рентгенолог урынына сорап күчте. Җылы як дип инде. Аннары Красноярскида улына ябышкан марҗага өйләндерәсе килмәде, чөнки үзе чирмеш иде. Улын, институтыннан куптарып, Сарытауга укытырга алып китте. Поварницын һәм Прудников урыннарына юлланган майорлар белем вә тәҗрибә ягыннан күпкә йомшаграк иде.
Тыштан сизелмәсә дә, госпитальнең сыйфаты әкренләп түбән төшә барды. Сыйфат ягын кайгырту үземә авырга килде. Ләкин кешеләргә ирек бирмәүче чүмәлә өстендәге эт буласым килмәде. Яңа офицерларым да эшли-эшли шомарырлар, искеләре кебек, тәҗрибә дә тупларлар. Аннары укыту һәм белгечләр тәрбияләү - дәүләт эше ул. Шундый инде без, татарлар, үзебезгә авыр булса да, кеше мәнфәгатьләрен кайгыртучан, тик үзебезнең хәлебезгә керергә генә ашыкмыйлар. Тартканга күрәдер инде, йөкне миңа төйи генә тордылар. Узган ел миңа бигрәк авырга төште. Мәрзия өч айга якын хастаханәдә ятып чыкты. Аннары бераздан тагы бер ай. Хәл белеп йөргәләргә туры килде. Якын ара түгел - сиксән чакрымнан артык. Ә быел август азагыннан сентябрьнең 20 сенә хәтле Кырымда, үзебезнең Фрунзенское шифаханәсендә булып алды. Бергә барырга үземнең вакытым булмады. Менә Мәрзия Кырымда дәваланып яткан чагында, яныма атам килде. Аны җиңел машинам белән вокзалга барып каршы алдым. Эшләгән урынымны, госпитальне карап, кабинетыма кереп, телефоннарны, диварларга рамнарда эленгән мактау грамоталарын, уңышлар өчен бирелгән Кызыл байракны күреп хәйран калды. Госпиталь пөхтәләп җиһазланган, тәрәзәләрдә ефәк пәрдәләр, урындыкларда ак япмалар - атама барысы да ошады. "Шушында нәчәлникмени син?" - дип, кабат-кабат сорады. Яныма йомышлары белән керүчеләрнең миңа: "Әнәс Абдрахманович!" - дип мөрәҗәгать итүләрен ишеткәч, "Ярый әле, исемеңне боздыртмагансың икән!" - дип, канәгатьлеген белдерде. Шәһәрчекне, тирә-юньдәге урманлы тау итәкләрен әйләнеп чыктык. Офицерлар өчен физкультура дәресен үткәргәндә, спорт залына аны да алып бардым. Бу үзе бер тамаша булды. Төшке ашны гарнизон ашханәсендә ашадык. Кичен кино карарга ДКга бардык. Анысы да ошады. Әти кунакта булганда, дивизиядә ЧП булып алды. Күнекмә үткәргәндә, вертолётлары сафтан чыгып, ике очучыбыз һәлак булды. Бу минем күз алдында диярлек, кичкә таба эштән кайтып килгәндә булды. Вертолёт янәшәдәге урманга мәтәлеп төште. Икенче көнне сәбәбен тикшерергә округтан авиаармиянең генералы килде. Аны генерал, белештерми, үз кабинетына урнаштырды. Менә шуннан соң китә дә инде ике генералның сәгать саен миңа шылтыратулары. Округ генералы беренче нәүбәттә очучыларның авыру йә исерек түгеллекләрен беләсе килә һәм миннән (!), Лукичтан шул турыда белешмәләр таләп итә. Андый белешмәне округ судмедэксперты гына бирә ала, ә сез аны үзегез белән алып килмәгәнсез, дим. Мин аны чакырттым, ләкин ул поезд белән килә, дим. Эш озакка сузыла. Ниһаять, судмедэксперт үз эшен булдырып, кан вә ми пробаларын анализларга үзе белән алып китә. Чөнки спирт калдыклары шул пробаларда гына күренә. Ә генераллар аның нечкәлекләрен аңламыйлар, әле берсе, әле икенчесе, шылтыратып, справка сорый! Ике тәкә башы бер казанга яки ике генерал бер кабинетка сыймый. Фатирга шылтыратулары атамны тәмам борчуга төшерде. Әйтерсең эшемнән кайтуымны гына көтәләр! Атам, моны күреп: "Улым, бигрәк тә тынгысыз икән эшең!" - диде. Ниһаять, бу ике генералны акылга утыртырга булдым. "Иптәш генерал, нигә әле сез белешмә көтеп, монда берегеп утырасыз? Сез аны округыгызга кайтсагыз, шунда ук ала аласыз. Ә вертолёт калдыкларын, төяп, барыбер Мәскәүгә, тикшерү институтына (НИИга) җибәрергә кирәк булачак. Мин авиациядә хезмәт иткән кеше, моның тәртипләрен беләм!" - дигәч, безнең генерал теге генералга текәлде. Тегесе: "Ярар, мин үзем дә шул карарга килгән идем, тик анализлары килмәдеме дип белешүем!" - диде. Шуннан соң ул китеп тә барды.
Атамның үз йомышын йомышлыйсы бар. Ул моннан үзләренә һәм Кәшифәгә суыткычлар, Наҗиягә көзен һәм язын киярлек итек юнәтеп булмасмы дип килгән иде. Чиләбе хәтле калада суыткычлар кытлыгы икән. Кызлар киярлек юньле итекләр дә арткы ишекләрдән базаларга керүчеләргә генә. Анысы миңа мәгълүм. Военторг кибетенә барып, яңа гына китерелгән ике "Бирюса" суыткычын эләктердем дә, машинага салып, госпиталь складына илтеп куйдым. Госпиталь начальнигына кибет мөдире аны-моны әйтмәде инде. Ә итекләрне эзләттерергә туры килде. Суыткычлары шәп. Аларны Красноярскиның үзендә чыгаралар, ә механизмнары - японнарныкы. Шул суыткычларның игелеген озак күрделәр: егерме елдан соң да эшлиләр иде әле. Эзли торгач, Наҗиягә дә менә дигән итекләр табылды. Шулай булгач, атамның юлы уңды. Мәрзия Кырымнан кайтканчы, атамны җибәрми тоттым. Миңа аның белән күңелле, рәхәт иде. Ярый әле, әз булса да бергә сөйләшеп торып калганбыз. Әз булса да, файдам тигән, үкенече калмаган. Көтә торгач, Мәрзия дә исән-имин кайтты. Җылы як җимешләрен һәм тавык алып кайткан. Берничә тәүлектән соң әти кайтырга җыенды. Суыткычларны йөк машинасына төяп, йөртүче янына үзем утырдым. Атамны исә икенче машинага, УАЗ кабинасына утыртып, юлга чыктык. Юл вокзалга хәтле җитмеш чакрым чамасы. Караңгы төшкәч, вокзалга килеп җиттек. Хәрбиләр кассасыннан әтигә купе билетын алдым, суыткычларны багаж вагонына тапшырдым. Буфеттан кофе эчереп, юлына тагы ризык өстәп, вагонына утыртып озаттым. Атам киткәч, безгә күңелсез булып алды. Ниндидер шом биләп алган күк булды. Ә ике тәүлектән соң исән-имин кайтып җитүе турында хәбәр алдык. Аны каршыларга Рәфиткә телеграмма биргән идем. Соңыннан әтине каршылаулары турында әни кызык итеп сөйләде. Аны каршы алырга Смолинодан Рәфит, Кәшифә һәм Наҗия барганнар. Рәфит йөк машинасы яллаган. Поезд килеп төшүгә, өчесе дә вагон янына йөгергәннәр. Рәфит белән Кәшифә беравыздан: "Әти, безгә булдымы?", ә Наҗия: "Әти, миңа булдымы?" - дип, һәркайсысы үзенекен сорый икән. Исән-сау кайтуы турында белешүче дә юк, ди! Кәшифәнең Таһиры кечкенә, сөт-мазар тотар өчен суыткыч бигрәк тә кирәк. Әтинең үзенең дә искергән бәләкәй "Саратов"ы гына бар. "Барыгызга да булды!" - дигәч, Рәфит һәм кызлар куанганнар. Кияү шунда ук, квитанцияләрне тотып, суыткычларны алырга йөгергән. Наҗия дә итекләренең игелеген күреп, озак кигән. Киң дөнья күзлегеннән караганда, бу мәсьәләләр бик вак кебек. Ләкин СССРның чиратлар вә дефицитлар дәүләте булуын онытмыйк. Нәрсәгә генә кагылма - дефицит. Дивизиянең инспекция вакыты да килеп җитте. Көннәр шактый сүрелгән иде. Сентябрь азагы. Дивизия медицинасын - яңа начальникларны - мине һәм Кондрашинны тикшерергә элекке армия табибы Ребиков Перхушководан килгән иде. Эчке эшләребезне тикшергәннән соң, тревога буенча госпитальне запас районга чыгарды. Булышчылары белән һәр операцияне сәгать тотып тикшереп тордылар.
Бөтенесе төгәл график буенча башкарылды. Йөк машиналары, санитар машиналар, ДДА (дезинфекционно-душевой автомобиль), вагон-мунча, персоналлы автобуслар колоннасы бер чакрымга сузылды. Үзем медстатист белән колонна башында җиңел машинада, начмед койрыкта күзәтеп бара. Рация аша элемтә тотабыз. Гарнизон капкасыннан туры юлга чыккач, читтә туктап, колоннаны уздырып тикшерәм. Барысы да тәртиптә, тиешле дистанцияләрне тоталар һәм тигез саф белән, таралмый-калышмый баралар. Билгеләнгән урынга килеп җитүгә, кыр госпитален кора башладык. Күзәтергә комиссия дә килеп җитте. Мин башта ук бүлек начальникларын, бернәрсәне дә ваттырмаска, авариягә юлыкмаска һәм бер кешене дә имгәтмәскә дип, нык кисәткән идем. Хәтта, килгәндә, бигрәк текә таудан төшәр алдыннан машиналарны бәрдертми, берәмтекләп кенә, ә кешеләрне автобуслардан чыгарып, җәяү төшердем. Шөкер, бер машина да мәтәлмәде. Исән-имин үз базабызга төн уртасында кайтып төштек. Эт булып арыдык. Әле машиналарны хәвеф-хәтәрсез бушатасы, җиһазларны бәрдерми-ваттырмый урыннарына урнаштырасы бар. Анысын да сәгать ярым арасында булдырдык, бушаган машиналар автопаркка вә боксларга китә тордылар. Ниһаять, колаклар тынып калды. Таң атканда, бер тәүлектән соң көчкә фатирыма кайтып егылдым. Генерал да, соңгы докладымны көтеп, кабинетында таң атканчы утырган. "ЧПсыз узды!" - дигәч, "Благодарю!" - диде. Икенче көнне машиналарны, җиһазларны, ящикларны чистарттырдым. Госпиталь бу юлы да "дүртле" билгесен алды. Мине тикшерүләре әлегә шуның белән тәмамланды, ә Кондрашинны ияртеп, Ребиков байтак складларга, медпунктларга йөрде. Дивизия дә тулаем "яхшы" билгесен алды. Шулай булмый ни, ул гвардияле, ә аннары бөтен РВда беренчеләрдән иң яңа ракеталар белән коралланган, америкалылар аларны СС-20 дип атыйлар бугай. Тикшерүләренең әҗере дә артык озак көттермәде. Министр бүләге - вымпел белән бүләкләделәр. Вымпел исә маршал Гречконың "тәтие", аны ул уйлап чыгарган. Андый бүләккә ирешү өстәмә мәшәкать тудыра. Аны Мәскәүдән һомай кошын тоткандай китерәләр һәм тантаналы рәвештә, дивизияне плацка чыгарып, командованиегә тапшыралар. Вымпелны алдан билгеләп куйган кызыл таякка эләләр дә, байракчылар артыннан күтәреп, парад үткәрәләр. Ә аңарга хәтле ул парад күнекмәләрен, хәрбиләрне аптыратып, берничә тапкыр уздыралар. Безнеке ише мәртәбәле дивизияләрне һич күздән ычкындырмыйлар, таләпләрен бермә-бер арттырып, тикшереп кенә торалар! Янәсе, онытмагыз нинди икәнегезне, яулаган дәрәҗәгезне түбән төшерә күрмәгез! Югары командованиенең шундый алдау-юмалаулары байтак. Нәтиҗәдә безнең ише беркатлырак братва җилкәсендә "перәнник"ләр яулап алган командование тагы да югарырак үрмәли. 1972 ел тантанасы - чыршы бәйрәме дә якынлашты. Элекке компаниябездән биредә үзем генә калдым. Күңелсез булып китте. Табын коруның да кызыгы бетте. Сәйфигалиевләр кунакка дәште, ә аннары Тимершиннар. Бармый хәлең юк. Хәнәфи беренче гаиләсеннән аерылган, анысы да кайдадыр Себердә яши. Икенче хатыны Казанда укыган, балалар табибы. Татар кызы булса да, исеме ят, Маргарита Шаһиевна булып йөри. Холкы белән йомшак, гарнизон марҗалары аны сөймиләр.
Хәнәфине тиздән демобилизацияләделәр һәм Витебскида фатир бирделәр. Ул анда профсоюз оештырган туристик поездга эшкә кереп, эшчеләрне ялга Мәскәүгә, Ленинградка йөртә дип ишеттек - элекке "челнок"ларны инде. Тимершин КЭЧ начальнигы иде. Чәй уздырганда, Тимершин мишәрчә дулкынланып, Һади Такташның "Мокамае"н яттан укыды. Анысы миңа ошады. Бердәнбер чикләвек төше кебек кызларын, унынчы сыйныфны бетергәч, урыс лейтенантына тормышка бирделәр. Кызлары бер кәлимә татарча белми дисәм ялгышмам. Тимершиннар тиздән Томск КЭЧына күчтеләр. Менә шулай, әкренләп милләтебез урыслар тарафыннан йотыла бара дип уйлап куйдым. 1972 елның февралендә безгә Мәрзиянең апасы кунакка килде. Ул каз түшкәсе алып килгән иде. Безгә тансык нәрсә. Без аны пешереп, табын корып өлгермәстән, кунак өстенә кунак дигәндәй, "51 нче"дәге замполит подполковник Тимофеев килеп кермәсенме! Бусы инде, урыслар үзләре әйтмешли, "чакырылмаган кунак". Әллә ни якын мөнәсәбәттә дә түгел, бер табында да утырганыбыз юк иде. Ә бу юлы якын иткән булып кергән. Аны, "51 нче"дәге полкыбызны кыскарткач, безнең Омск армиясенең политбүлегенә күчергәннәр. Мактап кына йөрисең икән дип, "Плиски" коньягын чыгарып, яныбызга утырттык. Авызы колагына хәтле ерылды. Армиядә элекке хезмәттәшләреңне очратуы кызык та, күңелле дә булып китә. Полк хәбәрләрен аңардан ишеттем. Анда көчемне бик тырышып түккән идем. Амур өлкәсендә һәм Себердә яңа ОС ракеталары сафка кергәч, урта ракеталарның кирәкләре беткән. Шәһәрчек дивизия корылмаларын ДВО карамагына тапшырган, анда тактик ракеталар полкы урнашкан булса кирәк. Офицерларның кайберләре шунда хезмәт итәргә калганнар, ә кайберләрен Себергә һәм Украинага озатканнар. Командирыбыз Пупков турында ул менә ни сөйләде. Маршал Крыловның соңгы килүендә, полкның Кытай ягыннан һөҗүм итүенә каршы торырлык оборона мәсьәләсенә аеруча игътибар ителә. Маршал, беренче дивизия тирәләренә һәм сопкаларга күз салып, Пупковтан: "Сопкаларда окоплар әзерләнгәнме?" - дип сорый. "Так точно!" - ди көр тавыш белән полковник. "Ә алар, яңгыр суы үтмәслек итеп, өстән капланганнармы соң?" - "Юк!" - ди уңайсызланып, төшенке тавыш белән Пупков. "Шул - шул, инде алар су белән дә тулганнардыр. Бар, карап кил әле!" - ди маршал. Юанаеп авырая төшкән Пупков, шинеленә портупея буган килеш, тау башына, үргә чаба. Әкрен килүен маршал көтеп тормас ич. Боерык йөгереп үтәлергә тиеш! Ун-унбиш минут узгач, янып-пешеп чыккан Пупков маршалга: "Так точно, төпләрендә су!" - дип җавап бирә. "Әйтәм ич, тиешле чараларын күрә белмәгәнсез!" - ди төксе генә главком һәм әйләнеп китә. Чырае-килбәте белән дә Пупков главкомга ошамый, ахры. Шуннан соң Пупковка генераллыкка юл ябыла диярлек. Тик аны бу бәладән Крыловның урынбасары генерал-полковник Толубко коткара. Толубко бермәл Хомулодан соң ДВО командующие булып ала һәм шул чакта Пупковны Благовещенск каласындагы училищега күчерә. Ә инде РВ главкомы булгач, янә үз карамагына ала. Ахырда генерал Пупков Харьков танк училищесында хезмәтен дәвам итә.
Минецның Омскига күчүе белән, гинекология бүлеге табибы Егорова да шунда табан ялтыратты һәм Минец булышлыгы белән анда бер бүлмәле фатир алды. Мадяновтан соң ул, миңа кереп, өлкә хастаханәсендә укырга (прикомандование) рөхсәт итүемне үтенгән иде. Җибәрмәм дип шикләнгән, ахры. Мин "Пожалуйста!" дигәч, аның кызарган күзләреннән яшь бөртекләре атылып чыкты. Ул китүгә үк, яңа өйләнгән Зезюля хатынын эшкә алдым. Зезюля белорусча "күке" дигән сүз. Эшчән, тырыш хатын булып чыкты, Егоровадан ким эшләмәде. Коллективым алмашынса да, эшемне элеккечә, бирешми алып барырга тырыштым, җитешсез участокларга үзем җигелдем. Әйтик, яңа тире чирләре табибы килгәнче, шул бүлектәге авыруларны үзем дәвалап тордым. Элек тә, Неля яки Раздобаров ялга чыкканда, авыруларын үз өстемә ала идем. Ул офицерларның күченүләре бер миндә генә түгел, бу бөтен армия галәмәте. Дивизиянең бүтән частьларында шулай ук булды. Бермәлне Кругловның урынбасары полковник Бойцов булды. Мин аны Пашинодан бирле беләм. Котловцев белән бер полкны җитәкләделәр. Котловцев Ужур дивизиясе генералы инде. Озакламый бусы да Бологое дивизиясенә, генерал урынына сикерде. Язга таба кабинетыма Тимофеев кагылды. Кызы мединститутка укырга кергән, халат һәм термометр кирәк икән. Бирдем. Сөйләшеп алдык. "Командование алдында абруең зур икән. Сиңа ышаналар. Ткаченко әйтә, авырулар турында Хасанов ни әйтсә, ахырда шулай булып чыга!" - ди... Әй, андый коры сүзләргә исем китте ди! Татарны барыбер сөймиләр. Сизелә ич, мактасалар да, ни белән бүләкләгәннәре бар соң? Миңа кирәк булгач кына чыдыйлар. Әнә көчәнми генә вакыт уздырып йөргән Минецны һәм аның табак тотып торучыларын үргә күтәрделәр. Әле дә Кондрашин военторг базасыннан Игорь Васильевичына кирәк-яракларын поезд проводницалары аша җибәреп кенә тора, хәтта Яңа ел чыршысына хәтле. Бу турыда сөйләп биргәч, Тимофеев кинәнгәндәй булды. Шиксез, армия командованиесенә җиткерәчәк. Нәфрәтемнең "кыйпылчыклары" икесенә дә тиячәк! Шулай булды да. Тиздән Тимофеев хат аша хәбәр итте: "Минец крепко наказан, командующий задержал ему очередное звание!" - дип. Ярар, андагы булган галәмәтләр әйтеп бетергесез. Госпитальне туйганчы тунадылар. Белгечләрне җитлектереп өлгерткәч, кайсын кая йолкып ала торалар. Әйтерсең миндә "кузница кадров"! Ә үземә һаман да чират җитми. Ләкин берсенә дә зарланмыйм, сабыр гына ни буласын көтеп торам. Хезмәт иткәнемә егерме өченче ел бара, рәсми чиге егерме биш ел. Берәр юньлерәк җирдә төпләнер вакыт... Инде югарыда да контрольдә торамдыр. Ноябрь көннәренең берсендә, эштән кайтып чишенгәндә, гадәтенчә телефон шылтырады. Шул инде миңа тынгылык бирмәгән нәмәстә! Ни булды икән, кемгә кирәк булдым икән, дип, трубканы алам. Телефончы: "Говорите с "Проливом"!" - ди. "Пролив" инде ул РВ штабы. Тыңлыйм. "Полковник Воронков!" - ди ачык тавыш. Воронков ул медицинабызның кадрлар бүлеге начальнигы. Мәскәү белән Красноярскиның вакыт аермасы дүрт сәгать. Анда әле штаб эшли. Менә нигә ул фатирыма шылтырата. Башымнан яшен тизлеге белән "Тагы кемне алмакчылар икән?" дигән уй үтә. Воронков: "Иптәш Хасанов, сез анда байтак авырсынмый хезмәт итәсез, кадрларыгызны да күчерүебезгә карышмадыгыз. Менә шуларны исәпкә алып, мин сезгә Броди лазаретын җитәкләргә тәкъдим итәм, ни әйтерсез?" - ди. "Лазарет" дигәч, урта ракеталар дивизиясе булып чыга. Штат буенча майор урыны, ә мин подполковник... Бу бит инде кимсетү!
Уйга калдым. "Кайда соң ул Броди?" - дип сорыйм. "Кырык чакрым Львовтан бирерәк!" - ди. "Туктагыз, хатыныма белдерим!" - дим. Мәрзиянең саулыгы шәптән түгел, Себердән котыласы килә килүен. Трубка колагымда. Ишетәм икенче тавыш: "Кем белән сөйләшәсең?" - дип сорый. Воронков: "Хасанов белән!" - ди. - "Ни бирмәкче буласың соң син аңарга?" - "Броди лазаретын..." "Жирно будет Хасанов для твоего лазарета! Дай сюда трубку, я сам ему предложу что надо!" - ди. Аннары: "Анас Абдрахманович, это Ребиков, вот я тебе предлагаю должность начальника медслужбы соединения, место очень хорошее, не по телефону, соглашайся!" - ди. Мин, ике дә уйлап тормый: "Знаю, что плохое не предложите, согласен!" - дидем. Иңемнән таш төшкәндәй булды. "Вот и хорошо, жди приказа, привет семье!" - диде дә хушлашып трубкасын куйды. Мәрзияне күргәне бар, бер килүендә табын корган идек. Сәламәтлек якларын да белә. Әңгәмәбезне тынын чыгармый Мәрзия дә тыңлап торды. Ул миннән дә артык куанды, Бродига да риза иде. Менә шуннан соң без түземсезлек белән приказны көтә башладык. Бу ябык гарнизон аеруча туйдырган иде. Госпиталь тынып калды. Телефончы андый сенсацион хәбәрне тишми калмагандыр. Сүзне бер кешегә генә әйт! Шуннан китә инде ул "сарафанлы радио" шаукымы... Байтакларын акылга утыртып кулында тоткан Хәсәнов моннан китәчәк икән!.. Бигрәк Кондрашин шомланды, таянырлык кешесе калмый ич! Ә поликлиника начальнигы Акулич һәм аптека начальнигы Батов көнләшүләреннән нишләргә белмәделәр. Менә шулай хаклык бу юлы мине дә таныды. Көтелгән приказга 22 ноябрьдә кул куелган булса да, аны Кондрашин үтенече буенча Минец, тоткарлап, миңа әйтми торган. Этлекнең тагы бер мисалы. Госпитальнең еллык отчётын ясавымны көткәннәр. Минем отчётсыз Кондрашин үзенекен яза алмый, чөнки дивизия отчёты госпиталь отчёты белән стационар авырулар графасында тәңгәл булырга тиеш, ә полк табиблары күп очракларда ялган саннар күрсәтәләр. Мин, Кондрашинның сәер тотышыннан сизенсәм дә, берни әйтмәдем, чөнки, дулап ашыктырсам, тегендә белмәгән яңа дивизия өчен отчёт ясарга туры киләчәк! Бусын ясавым хәерлерәк. Приказ булгач, ул беркая да китми. Главком приказы белән шаярмыйлар! Медстатист белән тыныч кына, җиренә җиткереп отчёт ясадык. Кондрашин, кабинетыма кереп, мәктәп укучысы кебек, үзенең отчётына тиешле саннарны рәхәтләнеп күчерде. Минеке ялгансыз, төгәл ич, авырулар картотекасы буенча ясалган. Менә шуннан соң гына миңа приказны җиткерәләр. Ләкин инде мин ашыкмый җыенам, контейнер хәстәренә керәм, обходной белән йөреп, барысы белән хушлашам. Коллектив миңа дефицит "Спидола"ның яңа моделен һәм "командирский" кул сәгатен тоттыра...
Моннан көнбатышка таба китүчеләргә һәркем кызыга. Инде монда гомеремне кыскартып, байтак көчемне һәм белемемне салган урынны да ташлап китәбез. Мәрзиянең монда сагынып кызганырлык берние юк. Ул китүебезгә шатлана гына. Ләкин миңа ничектер уңайсыз, бик күңелле түгел. Үземне багышлаган эшемнән, бирелеп сарыф ителгән гомеремнән аерылам ич... Дөрес, яңа урында эшем тагы да олырак, мәртәбәлерәк, ат камыты минем муенымны сөя ул, кул кушырып утырырга туры килмәс. Үзеңне танытканчы, аямыйча хезмәт итәргә туры киләчәк. Яңа урын, яңа командование, яңа коллектив - барысын ияләшеп үзләштерергә кирәк. Ә бу ансат нәрсә түгел. Юк, эштән курыкмыйм, шөкер, башым исән, белемем һәм кулларым бар, булдыруыма шикләнмим. Яңа урынны үз күзләрең белән күрми, урнашмый, эшенә башың белән чуммый тынычланып булмый. Менә шулай, тормышымның тагы яңа сәхифәсе ачылачак. Чиләбегә - әтиләргә - самолёт белән килеп төштек. Анда берничә тәүлек кунып, барча туганнар белән күрешеп, Мәскәүгә очып киттек. Өйдәгеләр барысы да исән-имин. Күңелем шактый ачылып китте. Мәскәүдә бөтенләй үзгә кеше идем кебек. Без Мәскәүнең МГУ тирәләрен, байтак урам-кибетләрен, ВДНХны карап туйганнан соң, вактөякләр алып һәм юлга ризык туплап, поезд белән Помошная станциясенә юнәлдек. Анда үзебезне машина белән каршылауларын сорап, телеграмма суктык. Помошная станциясенә безне алырга бәләкәй автобус белән поликлиника начальнигы подполковник Треход килгән иде. Димәк, госпиталь начальнигы подполковник Савин үзе килергә авырсынган. Помошная мин торасы Первомайск шәһәреннән җитмеш чакрым ераклыкта. Искергән автобус белән шактый тыркылдап барырга туры килде. "Гаиләгез зурдыр, әйберләрегез күптер дип белеп, сезгә беренче катта өч бүлмәле фатир әзерләгәннәр иде, ә сез икәү генә икән!" - ди бу. "Әлегә гарнизон кунакханәсендә тукталырбыз!" - дидем. Себердә, Чиләбедә һәм Мәскәүдә чын кыш утырган булса, биредә кар җирне юньләп капламаган да, кара кантарлар күмелмәгәннәр дә. Менә ул Украина җире, академиягә укырга кергәнче хезмәт иткән яклар. Украинага әйләнеп кайтсам да, яшьлегемә кайту түгел. Помошнаяга җитәрәк, вагон коридорында кичке Примуки мәктәбендә математика дәресләрен укыткан Вадим Борисовичны очраттым. Күп еллар узса да, артык үзгәрмәгән. Исеме дә хәтеремнән чыкмаган. Тагын әллә кемнәрне очратырмын кебек тоелды. Әйе шул, вакыт елгасының бер үк агымына кабат кереп булмый икән! Дивизиянең тәүге кунакханәсе кечкенә бер коттеджда, Юмашев урамы башында иде. Хәрби шәһәрчекнең бу - "иске" өлеше, яңасы казармалар һәм автопарк артында "Коротченко" исеме белән атала. ДК, ике кибет, кунакханә, балалар бакчасы һәм дивизия командованиесе бу очта урнашкан. Миңа да шунда фатир билгеләгәннәр. Хәрби шәһәрчек белән тоташкан, ике арада базар. ДКдан арырак, Коротченко йортлары буйлап Одесса тракты сузылган. Каланы өч өлешкә Южный Буг һәм аның кушымтасы Синюха елгасы аера. Каланың бер өлеше борынгы юннар колониясе - Ольвиополь булган. Икенче өлешен Богопольс дип атаганнар, ә өченче өлешен - яһүдләр бистәсен - Голта дип йөрткәннәр. Тимер юл станциясе хәзер дә Голта дип атала. Богополье өлешен хәрбиләр "поселеньесы" итеп, солдатларга Аракчеев кордырган. Каланың өч өлешен берләштергән "Первомайск" исемен кайчандыр моннан Одессага узып барган Калинин тәкъдиме белән такканнар, диләр. Бәлки, шулайдыр да. Кала сугыш вакытында алманнар һәм румыннар кул астында булган.
Гестапо вә Сигуранца бүлекләре эшләгән. Хәзер калада су сиптергеч фрегатлар, суднолар дизельләре җыела, ит комбинаты, тегү цехлары һәм калага терәлгән совхозда көнбагыш маен сыктыручы завод эшли. Тагы сыра заводлары бар. Дивизиянең җир өсте ике полкы янәшәдә генә диярлек, ә өченчесе Умань каласы янында. Ә калган яңа полкларның шахталы "ОС" ракеталары Украинаның өч өлкәсендә урнашканнар. Бигрәк зур "хуҗалык"! Дивизия тулаем Одесса хәрби округында. Якын тирәләрдә алмагач бакчалары, ерынтыларда имәнлек, сәрви тугайлары. Хосусый йортлар да алмагаччия бакчалы. Коротченко йортлары артында бодай кыры һәм балык үрчетергә кертелгән кечкенә күл. Аның тирәсендә картаеп сирәгәйгән зәйтүн агачлары. Кала йортлары барысы да диярлек мичле. Хәрби шәһәрчектән гайре кайбер предприятие-йортлар котельныйлы. Шул сәбәптән һава шактый төтенле - һәр хосусый йорт төтенен пыскыта. "Особый" бүлек начальнигы аңлатуынча, биредә ике меңнән артык полицайлар, бандерачылар, власовчылар күзәтү астында торалар икән. Билгеле, унар еллык җәза вакытын тутырып кайтканнар. Кино сүзләре белән әйткәндә, "информация к размышлению". Соңрак, сугыштан соң илленче елларда кыскартылган бер частьның маҗарасын парткомиссия сәркатибе Кондауров сөйләгән иде. Кайдадыр кыскартылган частьның мөһер-штамп, аттестатлары белән килеп, Одесса округына берничә кыскартылган офицер-сверхсрочниклары булса кирәк, беркетелә, ә алар, "шабашниклар"ны яллап, колхозларга килешүләр буенча абзар, йорт коралар, юллар салалар һәм шуның белән көн күрәләр. Әлбәттә, анда дошманнар да ялланып урнаша. Күпмегә сузылгандыр, ләкин округны Оборона министрлыгы тикшергәндә, частьның күптән кыскартылганы ачыла. Контрразведка, махсус бүлек, Первомайскиның элекке танк дивизиясе (телгә алынган парткомиссия сәркатибе шунда хезмәт иткән булган) тревога буенча күтәртелеп, милицияне дә эшкә җигеп, боларны бер төн эчендә кулга ала. Ышанып бетмичә, Паршиковтан сорадым. Ул, артык сөйләп тормыйча: "Булган хәл!" -дип куйды. Мин килеп төшкән кичне дивизия штабы КПсында хәрби уен белән мавыгып яталар икән. Тагы "корабтан балга" килеп төштем! "51 нче" гә килгәндә дә шулай булган иде. Генерал да шул җир асты бункерында. Кагыйдә буенча барып күренергә, аның карамагына хезмәт итәргә килүемне белдерергә кирәк. Бу армия йоласы "представление" дип атала. Хезмәт шуннан башлана да инде. Мәрзияне чәй эчәргә калдырып, автобуска утырып киттем. Штаб бинасы һәм КП моннан ун чакрым Пеләш тау (Лысая гора) итәгендә икән. Әйтергә кирәк, Украинада Лысая горалар, Кәкре күлләр (Кривое озеро) әллә ничәү. Бер Пеләш тау Бердичевта, икенчесе монда. Ә инде "Первомайскиларга" килгәндә, алар СССРда дистәдән артыктыр. Грушевкалар, Яблоневкалар да байтак. Сакчыдан "разводящийны" дәштереп, КПга юнәләм. Микрофон аша аңлатып, калын ике катлы ишекне ачтырам. Эчтә электр уты, вентиляция урман кебек шаулый. Мине операция залына озаталар. Түрдә сәхнә кебек нәрсәдә башкалардан югарырак табак битле, тукмак борынлы, карталы өстәл артында кукраеп генерал утыра. Кизү торучы офицер янына барып хәбәр итә. Аннары, каршына басып: "Товарищ генерал, подполковник Хасанов, представляюсь по случаю назначения во вверенное вам соединение начальником медслужбы!" - дим. Генерал миңа текәлә, күзләрен күкрәгемдәге регалияләрдән йөртеп чыга. Ахырда, канәгать булып: "По службе во всех ваших начинаниях я поддержу вас. Приступайте к исполнению своих обязанностей!" - ди. Борыны белән юньләп тын ала алмый икән... Бу Иван Михайлович Шабельник булып чыкты. Шуннан мине управление начальниклары белән таныштырырга кадр бүлеге Рябов алып китте. Йола штаб начальнигы һәм политбүлек начальнигы алдында кабатланырга тиеш. Ә служба начальниклары белән танышасың гына. Шуннан соң киләсе көн тәртибе белән танышып, кайда һәм сәгать ничәдә автобуска җыелулары турында сорашып кайтып киттем. Көн күпкә сузылды. Мәрзия инде кизү торучы марҗа белән әңгәмә корып, мине сабыр гына көтеп утыра иде.
Икенче көнне безгә билгеләнгән фатирларны карарга бардык. Беренче кат беренче кат инде, мактанырлык түгел. Бер бүлмәсе тротуарга карый. Мондый фатирның бәдрәфе ташучан була. Өстәгеләр ни туры килде, шуны унитазга ташлыйлар, ә аста алар терәлеп, тар трубкаларын бөке кебек биклиләр... Ахыры мәгълүм. Безнең тәртипсез халыкка мәгарәдә генә торырлык. Төзүчеләрен дә әйтер идем!.. Телефон аша сөйләшкәндә, өч бүлмәлесен сораган идем. Үземчә, атам-анамны Чиләбедән алдырып, бергә яшәмәкче идем. Украина Урал түгел бит инде! Пенсиягә чыгарга да ерак түгел. Моңарчы монда дивизия эксплуатационнигы подполковник Гиряев гаиләсе белән яшәгән. Хатыны хохлушка, промтовар кибете сатучысы. Үзе татар токымыннан булса да, урыс булып йөри. Күрәсең, аңарга да фатир ошамаган, югарырак күчкәннәр. Контейнер килгәч, әлегә шушында урнашырга булдык. Аннары күз күрер. Инде КЭЧка барып, ордер алырга кирәк. КЭЧ округ карамагына керә һәм дивизиягә буйсынмый. КЭЧ начальнигы - яһүд майор Дубовский. КЭЧы, дивизиябезнең ярдәменә мохтаҗ булса да, үзен бик мөстәкыйль тота, генералга йә солдатлар, йә машиналар, йә материаллар сорарга йөгерсә дә, баш бирмәгән була. Менә шул тәкәббер майор, ике кешегә өч бүлмә тиеш түгел дип, миңа ордер бирми маташа. Әти-әнинең паспортларын күрсәтергә сорап, билгеле, ордер алганчы, ә аннары үзләрен дә чакыру ниятем белән хат язам. Һәр кеше шундый чакларда баласына юньлерәк фатир алырга булыша. Минекеләр шикләнделәр, ахры. Бөтенләй фатирсыз калмагайлары дип курыктылар микән? Бигрәк сеңлем Кәшифә чәчрәп, абыйсының тетмәсен тетеп хат язган! Әйтерсең аңарга кагыла бу мәсьәлә! Янәсе, сиңа нигә ул өч бүлмә, танцылар уздырыргамы?! Вәт, тиле... Ярар, мәйтәм, теләмиләр икән - утырсыннар, ә мине ордерсыз да шул фатирга пропискага керттеләр. Паспортисткабыз таныш, старшина хатыны, "51 нче" дә бер подъездда яшәдек. Полкны тараткач, монда күчергәннәр. "Биредә Шуренковлар, Раенок, Туренколар да хезмәт итәләр!" - диде, безне күргәч куанып. Шуренков ул - полкыбызның баш инженеры, монда полк командиры. Раенок белән Туренко буйдак лейтенантлар иде. Хәзер гаиләләре бар икән. Байтак вакыт үтте шул.
Генерал Дубовскийның ордер бирмәвен ишетеп: "Сиңа ни пычагыма кирәк ул ордер? Фатирны мин бирдем сиңа, яшә рәхәтләнеп!" - диде. Шунда сүз уңаеннан югарырагын сорадым. "Ярар, бушагач, анысын да бирермен!" - диде. Бу фатирда киләсе язга хәтле яшәдек. Аннары, дүртенче катта ике бүлмәле яхшы фатир бушагач, үзем шуны сорадым, чөнки бусында ике мәртәбә өстәге Кузьминнар суга батырдылар. Генерал: "Ник өч бүлмәлесе бушаганны көтмисең?" - дип сорады. "Кирәк түгел, атам-анам килергә теләми!" - дидем. Җавабым генералга ошады, ахры. Борынгы юнаннар әйткән бит: "Ни генә булмасын бу дөньяда - барысы да юньлегә!" - дип. Безнекеләрнең киреләнүләре ярап куйды, чөнки ахырда аларга тагы минем белән күчәргә туры килер иде. Аннары алар бу хәрбиләр дөньясында мөселманнарсыз нишләгән булырлар иде? Ни мәчете, ни татар зираты!.. Яңа урында, бигрәк тә югарырак урында эш күп була. Дивизия зур, халык күп, минем карамагыма аларның саулык-иминлек мәсьәләсе, госпиталь, дистәдән артык медпунктлар, балалар бакчасы һәм пионерлагерь керә. Өлгер генә! Һәрхәлдә, үтә җаваплы эштә олы коллектив башында тору ансат түгел. Командованиедән дивизиянең үтә югары сугышчан әзерлеге таләп ителсә, миңа исә дивизиянең саулык-иминлеген кайгырту йөкләнгән. Эшемне госпиталь халәте, полклар, медпунктлар, балалар бакчасы, олы "хуҗалыкның" противоэпидемик һәм гигиена мәсьәләләре белән танышудан башладым. Аерым хәрби шәһәрчектә яшәгәч, мәгълүм, минем карамагыма гаиләләр иминлеге дә керә. Дивизия командиры гарнизон начальнигы да. Шулай булгач, миңа өстәмә гарнизон начмеды вазифалары йөкләнә. Шул сәбәптән стройбат медиклары, аларның госпитале белән берлектә эшләргә туры килә. Хәтта шул ук Дубовский хуҗалыгын да тикшерергә! Менә бит ул ничек туры килә, менә кай ягы белән ул миңа бәяле. Ә ул, бичара, округка гына буйсына дип уйлаган! Иң беренче нәүбәттә аңа "ябышырга" булдым. Юк, ордер бирмәгән өчен үч алуым түгел. Шәһәрчекне чүп-чардан арындыру һәм су белән тәэмин итү мәсьәләләре мине моңа мәҗбүр итте. Бу инде эпидемияләр белән көрәшү чаралары. Фатирларда һәм казармаларда су кранын ачуга туфрак катыш су ага! Эпидемиолог Кобелев белән тикшерсәк, Синюха төбеннән турыдан-туры насос ләм белән туфрак суыра икән, ә ул насос башы елганың уртасындагы бура эчендә, ул сөзелгән суны гына суырырга тиеш. Беррәттән яңа су тазарту һәм аны зарарсызландыру станциясенең дә су пробаларын алып, анализларга бирдек. Аннары шәһәрчекне әйләнеп карап чыктык. Чүп-чар баклары атна буе чистартылмый, сасып, мәче-этләрне җыеп торалар. Мәчеләрдән балаларга трихофития чире йога башлаган. Шәһәрчек өчләтә үскән, ә Дубовскийның һаман да искереп беткән чүп җыю машинасы берәү генә! Эпидемиолог подполковник Кобелевтан: "Кая карадың, ник мондый хәлләргә төшердең?" - дип сорыйм. Кобелев академиябезне миннән алда бер ел элек бетергән кеше. "Дубовскийга әллә ничә тапкыр әйткәнем бар, беләсездер ич аны, колак салмый!" - дип аклана. Менә шуннан соң бөтен фактларны җыеп, анализларны теркәп, Дубовскийның начальнигына - Одесса округы КЭЧына машинкада бастырып рәсми хат юлладым. Күрсәтелгән хәлләрнең ниләргә китерүләре турында аңлатып, кирәк чараларны тәкъдим иткән идем. Әйтергә кирәк, анда да яһүд полковник утыра иде. Аның реакциясе озак көттермәде.
Берничә көннән соң КЭЧка өр-яңа чүп машинасы һәм водолаз килеп төште. Дубовскийны начальнигы: "Синең эшеңне доктор кайгырта, андый суның бер тамчысы да водопроводка керергә тиеш түгеллеген белмәдеңмени, машинага да доктор заявка бирергә тиеш идеме, ә ул яңа су тазарту станциясен ничә елга сузмакчы син?" - дип сүккән. Дубовский миңа: "Нигә кирәк булды сезгә минем өстемнән шикаять язу, начальник белән арамны боздың?!" - дип зарланды. Мин тыныч кына: "Синдә бер кайгым юк, миндә гарнизон кайгысы. Тиешлесен эшләсәң, берәү дә язмас иде!" - дидем. Шул көнне үк аның урынбасары өлкән лейтенант - татар егете - миңа: "КЭЧка килеп, тиешле ордерыгызны алыгыз!" - диде. "Аның миңа кирәге юк!" - дидем. Водолаз Синюха төбендәге насосны фильтрлы бурага урнаштырып китте. КЭЧ хисабына. Стройбатчылар яңа су чистарту станциясен җиңнәрен сызганып сафка бастырырга тотындылар. "Себеркеле мунча пары" аларга да тигән. Җәй уртасында яңа станция сафка басты. Бу галәмәтләр турында ишетеп, Шабельник: "Молодец, джигит, Дубовскийга ни булды икән дип гаҗәпләнгән идем!" - ди елмаеп. Көзгә таба Дубовскийны Балта (Молдавия) КЭЧына күчерделәр. Аның урынын урынбасары биләде. Йөгәнне тарта белергә кирәк аны! Мин бит шуның өчен куелган да. Менә шулай суыбыз да аруланды, чүп-чарны да вакытында җыя башладылар, хуҗасыз мәчеләр дә калмады. Яныбызда гына күзгә күренеп яткан мәсьәлә - балалар бакчасының коймасы юклыгы. Теләсә кемнәр үтеп-сүтеп йөри, ә балаларга чир йогучан бит. Бу мәсьәләне генерал алдында күтәрдем. Умань урманлыгыннан казыклар китертеп, аларны сумалалап җиргә кагып, койма ясаттык. Бусы да булды. "ОС" полкларының медпунктларына күз салырга булдым. Анда прапорщик-фельдшерлар эшли иде. Моңарчы аларны юньләп җиһазлаучы, тиешле дарулар белән вакытында тәэмин итеп торучы, тиешенчә укытып өйрәтүче һәм ашыгыч ярдәм инструкцияләрен биреп торучы булмаган диярлек. Ә бу поликлиника начальнигы Переход вазифасы. Бер ел элек аның урынында сабакташым Володя Бахин булган, ул, аяксыз атасы янына Проскуровка күчү мәсьәләсе белән шөгыльләнеп, моңарга артык игътибар итмәгән; Переход инде, "еламаган балага" дигәндәй, бөтенләй күздән ычкындырган. "Типовой медпункт" приказ проектына җиһаз-приборлар һәм кирәк-ярак дарулар исемлеген, ашыгыч ярдәм инструкцияләрен теркәп, генералга кул куйдырып, "ОС" полк командирларына, госпиталь һәм поликлиника начальнигына тараттырдым. Приказда атнасына бер фельдшерларның уку көннәре дә билгеләнгән иде. Башлангыч дәресләрен үзем үткәрдем, ә калганнарын мин төзегән тематик план буенча - госпиталь белгечләре. Моның белән генә эш чикләнмәде әле. "ОС"ларның кизү тору КПлары һәм каравыл биналары ракета шахталары тирәсендә - өч өлкәдә. Авыруларга кирәкле ярдәмне фельдшерлар булдыра алмаган очракта госпитальдән белгечләрне яки поликлиника табибларын юлларга кирәк. Моның өчен кирәгенчә җиһазланган алты УАЗ-452-А машинабыз бар. Ләкин бу гына җитми. Машиналар барып җиткәнче, кинәт авыраеп китүчеләр яки бәла-һәлакәткә юлыгучыларның үлеп китүе дә ихтимал ич. Шуңарга күрә моның өчен вертолётның да кирәге чыкты. Аны кизү торучылар приказына кертә башладык.
Генерал моның мөһимлеген таныды. Махсус ясалган ящикларга кирәк-яракларны тиешенчә урнаштырып, ашыгыч ярдәмгә кирәкле медикаментлар тутырып, ящикларны үлчәтеп, тыштан маркалап, авырлыкларын билгеләп куйдык. Кирәге чыкканда, госпитальнең кизү торучы табибы белгечләрне ашыгыч рәвештә чакырта да, тегеләр кирәк маркалы ящикны кизү тору машинасына салалар һәм вертодромыбызга элдерәләр! Фельдшерларга кизү торучы табиб белән элемтәдә торырга һәм нинди очракларда ашыгыч ярдәм бригадасын дәштерергә боерылган. Бу гамәлем мондагыларга яңалык та, гыйбрәтле дә булды. Көннәрнең берсендә ЗАС телефоны аша миңа Ребиков шылтыратты. Ул: "Синең эшең белән командованиегез бик канәгать, так держать!" - дип, күңелемне күтәрде. Үзем дә беләм ничек "держать" итәсен, әлбәттә, комачаулаучылар булмаса. Дивизиябез үсте һәм РВда "баш" статусын алды. Хәтта балалар бакчасы җитми башлады. Командование Мәскәү алдында бу мәсьәләне күтәрергә мәҗбүр булды. Озакламый ОКС Коротченкода икенче балалар комбинатын - өч йөз урынлык - корырга да кереште. Инде миңа нишлисе билгеле. Округка өч йөз урын-җиргә, балалар мебеленә, бүтән җиһазларга заявка төзеп тапшырдым. Буласы штатны, белгечләрен туплый башладым. Эшсез утырган офицер хатыннарыннан эшкә керергә теләүчеләр күп булды. Лагерьны да сезон алдыннан ремонтлап, тәртипкә кертергә кирәк. Барак бүлмәләрен акларга, рамнарны, ишекләрне буярга, телефон-радио элемтәсен яңартырга, электр лампочкаларын борып куярга, кухня мичен чистартырга, казан, савыт-сабаларны, урын-җирләрне илтергә, ашханә өстәлләрен буярга, бәдрәфне тәртипкә кертергә, елга төбен (Ю. Буг) водолазга тикшертеп, тимер сетка белән бер өлешен бүлдертергә, пляжга ком китертергә һ. б. бетмәс эшләрне эшләргә кирәк. Моның өчен приказ проектын төзисең һәм конкрет командирларга, служба начальникларына - һәркайсына тиешле эшләрне йөклисең, аннары, аңарга командир кул куйгач, аның копияләрен башкаручыларга тараттырасың. Шуннан соң инде алар бу өстәмә эшләрне башкарырга керешәләр. Һәркайсының балалары бар ич!.. Лагерь сезонына ике смена эшләргә тиеш. Һәр сменада өй йөзләп бала ял итә ала. Исемлекләрен алдан ук төзибез. Артып калган юлламаларны Молдавиянең Котовск каласында урнашкан уку комбинатына шалтыратып, Гайсин дивизиясе, Хмельницкий дивизиясе белән элемтәгә кереп, начмедларына өлешләп җибәрәсең, чөнки аларда пионерлагерьлар юк. Юлламаларга ата-аналар нибары 18 әр сум гына түлиләр, калганын Миноборона каплый. Шмыгина, кызып, штат буенча персонал тупларга кереште. Пионервожатыйларны комсомол райкомына заявка биреп сорарга кирәк иде. Анысын да җибәрдем. Госпитальгә лагерьда медпункт ачу һәм дезинфекцияләр үткәрү йөкләнде. Эш барышын үзем һәм Кобелев күзәтә. Персоналны эшлисе урыннары белән Шмыгина таныштыра. Иң кыены - пешекче һәм савыт-саба юучыны табу, пионервожатый булырга теләүчеләр дә әз. Туплаган персоналны медкомиссия аша тикшерү зарури.
Менә ул лагерьга кагылышлы эшләрнең әз генә өлеше. Лагеребыз матур урында, елганың шактый биек ярында. Артында - имәнле ерынты һәм сәрвиләр тугае, анда карлыган сыман куаклы җиләк тә үсә. Янындагы авыл исеме Грушевка. Элек монда ниндидер панның ял итә торган урыны булган. Өч бүлмәле йортында сакчылар тора, ә бер бүлмәсендә мөдир Шмыгина торачак. Анысы очраган саен майлы күзләрен миннән алмый. Эш - эш белән, ял итми дә булмый ич. Шул күркәм ерынтыга һәм Көньяк Буг елгасы буена Мәрзия һәм танышларыбыз белән ял итәргә чыккаладык. Аннары, көймә яллап, елганың шактый зур утравында булдык. Күңелле урын иде. Аннары соңрак Салаховлар һәм хирург подполковник Павловлар белән Коротченко артындагы кечкенә күл буенда хозурланып, шулпа пешереп, якшәмбе көнен уздырдык. Анда сирәк кенә картаеп беткән зәйтүн агачлары үсә иде. Павлов фронтовик, керәшен булганга, татарча әйбәт сукалый. Хатыны литвалы, кала сырхауханәсендә гинеколог булып эшли. Ике уллары бар. Берсе өйләнгән, Одессада яши. Икенчесе дә шунда укый. Көзен Мәрзия белән Кривое озеро тирәләренә утыртылган наратлыкка май гөмбәләрен җыярга барган идек. Гөмбә җыюны икебез дә яратабыз, хасиятен китереп тозлыйбыз. Күңел эзләнгәндә, менә дигән ризык! Комачаулаучылар булмаса, эшләргә була дигән идем. Иң беренчеләрдән миңа аяк чалучы Винница штабында утыручы армия начмеды подполковник Коба булды. Ул даими сүренке чырайлы, мыжык холыклы молдован. Элек Котовск укыту үзәгендә хезмәт иткән һәм үз урынына якташын - молдован Лукьяновны калдырган. Аннан соң ул Хмельницк дивизиясенең хастаханәсен җитәкләгән, соңрак армия начмеды Брянцевның урынбасары булып күтәрелгән. Яһүд Брянцевны да конференцияләрдә күргәнем бар. Карьерист Коба тагы да югарырак үрмәләргә чамалый, чөнки полковник буласы килә. Брянцевны этеп төшерми торып, бу һич мөмкин түгел. Ләкин ул җаен таба. Брянцев бер офицерларының хатыны белән чуала икән. Эшкә чыгып, штабта начальство күзләренә күренеп, урынбасарына һәм эпидемиолог Авраховка боерыклар биреп, сөяркәсе янына тая икән. Коба ничектер моны сизеп алган һәм, үз сәгатен көтеп, моннан ничек тә файдаланмакчы булган. Менә бер четерекле мәлдә армия штабы, "тревога" игълан итеп, зур уен үткәрергә керешә. Армия начмедының да кирәге чыга, чираттагы дивизияне тикшерү төркеменә билгеләнә. Кечесеннән алып олысына хәтле аны эзләргә керешәләр. Ни кабинетында, ни фатирларында тапмагач, әле берсе, әле икенчесе урынбасары Кобадан сорыйлар. Ниһаять, Коба, сер итеп, политбүлек генералы Богдановка кайсы фатир ятагында начальнигын табарга мөмкинлеген әйтә. Политэшчеләргә җитә кала. Брянцевны хурлыкка төшереп чакырып чыгаралар һәм, күп вакыт та үтми, аны "лаеклы ялга" озаталар. Күптән хәйләкәр яһүдтән котылырга теләгән командованиегә шулай җитди сәбәп табыла, ә Кобага менә дигән форсат ачыла. Ул аны инде кулыннан ычкындырмый. Ә миңа каныгуының сәбәбе менә нидән гыйбарәт. Волковны урыныннан "кыймылдатканда", бу Лукьяновны утыртмакчы булган. Чөнки Лукьянов аны Молдавия шәраблары, җиләк-җимеш вә бүтән ризыклар белән даими тәэмин итеп торган. Машина-машина китертә икән, чөнки штабта андый нигъмәтләр тансык. Ребиков Лукьянов белән Коба мөнәсәбәтләрен яхшы белгән булса кирәк. Аннары Лукьяновның андый югары урынга утырырлык бернинди хакы юк. Ул хәрби академиядә укымаган.
Зур урынга әле яшь, Молдавиядә укып, Молдавиядән ары хезмәт итмәгән. Ни төньяк, ни Себерне күрмәгән. Хезмәт иткән урыннары медпункт һәм менә бу укыту үзәгенең медицина майоры. Тәҗрибәсе юк диярлек. Шул начальствога чия, йөзем кебек тәм-томнар ташып, җиңел генә дивизия начмеды булырга уйлаган. Тик Ребиков Кобаның үтенеченә колак салмый. "Йомышчы малаең бераз үссен әле!" - дигән. Ләкин үзсүзле Коба ниятеннән чигенергә теләми. Мине ничек тә урынымнан төшереп, үз кешесен утыртырга ниятли. Аңарга "хезмәтенә" күрә вәгъдә иткән булган. Шулай булгач, сүзендә торырга кирәк. Әмәлен дә таба кебек. Мин бу яңа урынга килеп өлгермәстән, Коба бездә армия медикларын җыеп, аларга үрнәк итеп, медицина уенын үткәрергә ниятли. "Синең базаңда госпитальнең особый режимда эшләвен күрсәтмәкче булдык! Әзерлән!" - ди телефон аша. Әзерләнергә дә нибары бер атна калган! "Особый режим" дигәннәре иң авыр мәсьәлә. Ул сугыш вакытында дошман ягыннан агу-ОВ, бактериологик корал һәм атом сугышы ачылганда кертелә. Коба мине булдыра алмас дип уйлый, бөтен армия табиблары алдында "о неполном служебном соответствии" дигән хөкем чыгарып, урынымнан төшерүне таләп итмәкче! Мин моны гына аңлыйм. "Уен" дигән булып, ул йомышчыларыннан медицина хәлен дә тикшертәчәк. Волковтан чүмәлә хәтле өелеп калган җитешсезлекләрне минем өстемә аудармакчы! Ләкин мин моның ишеләрне кичереп, андый мәктәпләрне үткән кеше! Хәрби шәһәрчекнең уртасында, хастаханә янында гына зур мәйдан бар, анда хәтта убежище базы да казып ясалган. Бик уңайлы урын. Менә шунда ДДАны НЗдан алып, аңарга казармадан су үткәреп, ике зур чатыр корып, ике төрле йогышлы бактерияләр белән зарарланганнарны карарлык итеп һәм алларында сортировка мәйданын кирәк-яраклар белән җиһазлап, дегазацион-дезинфекцион-дезактивацион мәйданнарын билгеләп-җиһазлап, хастаханәнең эшли торган бүлекләрен уенга яраклаштырып, персоналны кирәкле костюм-противогазлар белән тәэмин итеп, аларны тиешенчә өйрәтеп, Пашинодан бирле таныш полковник Готовчиков полкындагы йөз солдатны "условно поражённый" төркеменә билгеләп, һәркайсына ни белән зарарланганы язылган талоннарны тоттырып чыктык. Шул полкта өлкән табиб яһүд Венрик иде. Билгеләнгән сәгатьтә минем боерыгым буенча ул "условно поражённый"ларны санитар йә йөк машиналары белән хастаханәгә илтергә тиеш булды. Аңлатмакүрсәткечләрне эре, матур итеп фанер кисәкләренә яздырып элдек. Шулай хастаханәне "заман сугышына" яраклаштырып, йөз урыннан биш йөзгә җиткереп җәелдердек. Һәр бүлеккә тиешле НЗ укладкаларын (зур ящиклар кирәкле дару, корал-приборлар белән тутырылган) кертеп куйдык. Яңа корган чатырларга кыр мебельләрен, бәйләү һәм операцион өстәлләрне урнаштырдык. Менә шунда дивизия табиблары минем кем икәнемә төшенделәр дә инде. Тыл начальнигы подполковник Здиарук һәм командир Шабельник госпитальнең мондый "сугышчан әзерлеген" күреп хәйран калдылар. Винницадан, Хмельницкидан, Гайсиннан, Котовскидан килгән табибларны Коротченко урамындагы яңа ачылган кунакханәгә урнаштырдык. Алар төнгә каршы килделәр. Без хастаханә начальнигы Савин белән хәлләрен белергә һәм Коба күзенә күренергә бардык. Аның турында ишеткән булсам да, беренче күрүем иде. Мине ачулы күзләре белән сөзеп алды. Савинның телефон аша минем һәр адымымны диярлек аңарга җиткереп торуын мин сизенгән идем инде. Исем китмәде, чөнки яшерен гамәлләрем булмады. Без әзер булуыбыз турында хәбәр иттек. "Күрербез ни майтарганыгызны!" - дигән булды. Килүчеләр арасында минем курсташларым - Сталин стипендиаты булып укыган армия эпидемиологы подполковник Аврахов, Хмельницк дивизиясеннән эпидемиолог Карнасевич, невропатолог Колядов, хирург Ткалич та килгәннәр иде.
"Гафу итегез, дуслар, сезне кунакка чакыра алмыйм, чемоданнар өстендә утырам!" - дидем. Бу чыннан да шулай иде. Икенче көнне Коба таңнан безгә "тревога" ясап куптарды. Тревога буенча җитез җыелган персоналны сәгатен тотып күзәтеп торды. Мәйданда "кунаклар" да ике рәткә тезелеп карап тордылар. Армиянең тыл начальнигы генерал Мосин һәм генерал Шабельник, Здиорук, кайбер управление начальниклары да монда иде. Бу бит инде дивизия медицинасын сынау. Менә капкадан машиналар колоннасы килеп керде. Носилкалы "условно поражённый"ларны тиешенчә сортировать итеп, аларны дегазацион-дезинфекцион-дезактивацион мәйданнарыннан һәм ахырда, чишендереп, кыр санпропускнигы аша үткәреп, тиешле бүлекләргә ташытабыз. Алар артыннан күзәтүчеләр иярә һәм персоналның гамәлләрен җентекләп карыйлар. Барысы да кагыйдә буенча башкарылды. Ул-бу сүз әйтерлек урын калмады. Бүтән дивизия табиблары киләчәктә моны үз башларыннан үткәрәчәкләрен аңладылар һәм күргәннәрен хәтерләренә сеңдерергә тырыштылар. Мине рисвай итеп төшерергә килгән Коба шушы хәтле халык алдында хәрәмләшә алмады. Эшебезгә "дүртле" билгесен куярга мәҗбүр булды. Начальнигы генерал Мосин: "Хасанов "бишле"гә башкарды!" - диде. Шуның белән шул. Хаталарыбыз булмагач, сүз әйтерлек тә урын калмады. Кунаклар кайтып киттеләр. "Сездә дә шулай үткәрәчәкбез, әзерләнегез!" - диде аларга Коба. Гаделлекне саклаганда, алардан башлыйсы иде кана... Чөнки берсе дә минем ише яңа кешеләр түгел. Үзебезнекеләргә дә яхшы күнекмә булды. Савин, аның начмеды майор Ворон, Переход авызларын ачып йөрделәр. Савин үзе дә: "Әнәс Абдрахманович, сезнең элекке хуҗалыгыгыз бик югары дәрәҗәгә ирешкән булган, ахры, тәҗрибәгез бай икән!" - диде. Бу эшебезне, стройбат медперсоналын чакырып, тагы бер күрсәттек, чөнки мин бит гарнизон начмеды, алар да өйрәнеп калырга тиеш... Шуннан соң гына бернәрсәне дә әрәм итмичә, киләчәккә җыеп куйдык. Шабельник, Паршиков һәм Здиорук бигрәк канәгать булып калдылар. "Дүртле" билгесен иң беренчедән аларга куйдылар дигән сүз! Ләкин Коба моның белән генә тынмады. Җәй уртасында Авраховны тикшерергә урынбасары Федоренконы юллады. Бәйләнерлек берни таба алмадылар, тырнак астыннан керне бик тырышып эзләп карасалар да. Подполковник Федоренко медицина институтын һәм икееллык команда факультетыбызны тәмамлаган. Үзен бик булдыклы, таләпчән итеп тотарга маташа. "Яка астына салырга" ярата. Савинга әйткән: "Хәсәнов монда нык утыра икән, командирлар аны мактыйлар!" - диде. Билгеле, Савин миңа шунда ук җиткерде. "Аны эчертергә кирәк иде!" - диде. "Мин андый нәрсәләр белән шаярмыйм!" - дидем. Аннары бу госпитальдән чыккан армия токсиколог-радиологы подполковник Титарчук, генерал Мосинга ияреп, көзге инспекция үткәрергә килделәр. Госпитальне бер елда ике мәртәбә кузгатмыйлар иде. Шуңарга күрә алар Венрикны кузгатып тикшерергә булдылар. Шул ук шартларда. Ә бу миңа да кагыла, чөнки Венрик минем кул астында. Монда хезмәт иткән кеше буларак, Титарчук Венрикның ПМПсын кыр шартларында кордырып өйрәтергә дә керешкән. Мин, килеп карагач, кайбер ялгышларын төзәтергә булдым. "Дүртле" билгесен бу юлы Мосин үзе килеп куйды.
Уен уен белән, көндәлек гамәлләре дә бар бит әле. Тиешле эшне бездән гайре берәү дә эшләми ич. Балалар, укуларын тәмамлагач, каникулга чыгып, лагерьга юнәлделәр. Госпиталь начфины акчаларын җыйды, табиб балаларны карап үткәрде. Аларны, яшьләренә карап, группаларга бүлделәр, тәрбияче вожатыйлары һәм кагыйдәләр белән таныштырдылар. Якшәмбе көнне тантаналы рәвештә кунаклар, ата-аналар һәм җитәкчелек алдында, кыска нотык тотып, миңа да үгет-нәсыйхәт бирергә туры килде. Нотыктан соң миңа: "Пионеры и октябрята, к борьбе за дело Ленина и КПСС будьте готовы!" - дияргә туры килде, чөнки минем муеныма да кызыл галстук такканнар иде. "Всегда готовы!" дигән тавыштан лагерь гөрс итеп куйды. Ул чакта формаль йолалар шундый иде. Шуннан соң балалар концерт бирделәр, ә кояш баегач, тагын үтә борчулы мәшәкатьләр өстәлде. Көн дә ризык китертүне кайгыртырга, тәртип урнаштырырга, балаларны бәла-казалардан сакларга, аларның күңелләрен ачарга, кинолар күрсәтергә, уен-походлар оештырырга, гәҗит-китаплар белән тәэмин итәргә һ. б. чараларны күрергә кирәк. Бу якларда сугыш үткәнен исәпкә алып, яр буйларын һәм тирә-юньне алдан ук военкомат аша сапёрны чакыртып тикшертергә туры килде, бер ярылмаган снаряд табылган иде. Үземә ярдәмгә лагерь эшенә эпидемиолог Кобелевны һәм Савинның помпохозын, табибын һәм шәфкать туташын алдым. Балаларның аш-суын, саулыкларын карарга, дезинфекцияләр үткәрергә кирәк ич. Иртән йә кичен хәл белергә Шмыгинага шалтыратам, еш кына машинага утырып, үзем дә барып кайтам. Балаларга берәр хәл булудан Ходай сакласын! Төнлә яшен-күкрәүләргә уянып шылтыратам һәм бараклардан балаларны, чиләкләр куеп, тышка чыгармаска кушам, ут чыгуыннан кисәтәм, чөнки тәмәке тартучы малайлар бар. Бараклар коры агачтан ич. Бөтенесен дә исәпкә алганда, мин ата-аналарга балаларын кеше кулына, лагерьларга бирмәскә тәкъдим итәр идем. Батулары, бүтән бәла-казаларга тарулары да бар. Һәркайсын аерым күзәтеп, саклап булмый ич! Ә алар, ата-аналар кулларыннан ычкынгач, бигрәк шук булучан. Тагын бер көтелмәгән тәшвишлек: әле берсе, әле икенчесе бер атнадан соң юк була! Хафага төшеп тикшерәсең. Качып киткән булып чыгалар - өйләренә - Винницага, Гайсинга, Хмельницкийга. Украинада автобуслар кая да йөриләр. Акчалары бар, утыралар да китәләр! Ичмасам, язу да калдырмыйлар. Шылтыратып, кайтулары турында белешергә туры килә. Әйтерсең бүтән эшем юк! Тик тормаган балада бәла бар, диләр. Әле уйнап бәреләләр-орылалар, әле таганнан егылалар, әле аякларын кадыйлар, әле кулларына шырпы кадала! Барысы да безнең өскә төшә. Шулай азапланып, беренче сменаны уздырдык. Лагерьны тәртипкә китереп, икенчесенә әзерләнергә кирәк. Кайберсе түзми, эшен ташлап китә, аның урынына яңасын эзләргә туры килә. Әле икенче балалар комбинатын сафка кертәсе бар. Бинасы корылып бетте диярлек. Комиссия оештырып, тикшереп, аны кабул итәсе. Иң мөһиме, дивизиядә эчәге чирләре эпидемиясен булдырмаска! Дизентерия, энтероколит чирләре безнең солдатларны сөя. Бакчаларда җиләк-җимеш өлгереп килә. Солдатлар машиналар белән шул бакчалар аша үтеп йөри. Командирларга анда тукталмаска, тукталалар икән, чиләккә җыйдыртып, юып ашатырга боерабыз. Юлга чыгар алдыннан флягаларына кайнаган су тутыртабыз. Стройбатчылар белән мөмкин булганча аралашмаска киңәш бирәбез, чөнки аларда дизентерия эпидемиясе, Боткин чире була. Җирдә казыналар, төзү эше белән шөгыльләнәләр, ә гигиена мәсьәләсе аксый һәм мөмкинлекләре дә чиклерәк. Шуңа күрәдер инде, безне Алла җәйгекөзге эпидемияләрдән саклый.
Икенче лагерь сменасын булышчыларыма тапшырып, ялга чыгарга булдым. Командир һәм Здиорук карышмадылар. Арыганымны күрәләр. Ворошилов исемендәге Сочи шифаханәсенә путёвка яздырып, Мәрзия белән поездда, Знаменка аша киттек. Сочида ял иткәнем бар иде. Мәрзия беренче мәртәбә. Шифаханә тәртипләре икебезгә дә мәгълүм. Көне җылы, һавасы саф, диңгезе янәшәдә, тамак тук, кино-концертлары булып тора, тагы ни кирәк? Бер айга хезмәттән арынып, онытылып торырга була. Көтмәгәндә Пашино хастаханәсенең ординаторы Мартыновны очраттым. Ялдан соң ул академиянең икееллык факультетына укырга китәчәк икән. Бер малае бар иде. Ә хатыны, Новосибирск институтында аспирантурада укып, кандидатлык диссертациясен эшли икән. Инде ире дә калышмаска ниятли. Кайбер яңалыклар турында хәбәр итте. Казанцевны алып, "Чапа" - Чаррановичны утыртканнар. Элеккеге Егоров, Чижиков пенсиягә чыккач, аның урынына округ хастаханәсен җитәкләргә киткәнен ишеткән идем инде. Ул шул урынга ирешер өчен Мәскәүгә - ЦВМН начальнигы генерал-полковник Кувшинский янына барып кайткан. ГСВГда бергә хезмәт иткән булганнар. Анда да, имеш, Кувшинский: "Бөтен ГСВГ медикларына, таныш булсалар да, югары урыннар биреп бетереп булмас!" - дип сукранган. Сүксә дә, күрәсең, күтәргән! Егоров бигрәк әрсез иде шул. Гальперовның да баш рентгенолог Дагаев урынына күчкәнен ишеткән идем. Поликлиника начальнигы Левин урынына полк табибы чуваш Николаев күтәрелгән. Элекке Готовчиков полкының өлкән табибы булып грузин Цискришвили утыра, ди. Аңарга хәтле Левин иде. Күрәсең, анда да тормыш бер урында гына тормый. Мартынов минем дивизия начмеды булуыма гаҗәпләнде, әйтерсең мин төшеп калганнардан! Ялдан соң эшкә тотынуы авыр. Янә икебезгә дә җигелергә туры килә. Мәрзия монда да хастаханәнең машинисткасы булып эшли. Аны хирургия туташы Минина укытучы Динә Сәлахова белән таныштырган. Ире Кәрәм Сәхабович - РТБ капитаны. Башкортстан татары. Хатыны Динә Нурисламовна Абдулино татары, Первомайскидагы Одессаның суыткычлар институтында физмат дәресләрен бирә. Ике үсмер малайлары - Наил белән Рөстәм - музыка мәктәбендә һәм урта мәктәптә укыйлар. Динә - шат күңелле хатын. Ирен хохолларча "Саляхович" дип атый. Җитез. Өендә дә акчага институтларга керергә теләүчеләрне укыта. Шулай ике җирдән акча эшли.
Әзерләгән шәкертләре, уңышлы гына имтиханнар биреп, институтларга үтә торалар. Үзе: "Мин булдырырлыкларны гына укытам!" - ди. Ике малайлары лагерьда беренче сменаны үткәннән соң, аларга "Фрунзенское" шифаханәсенә юлламалар язып бирдем. Үз кешеләребезгә дип инде. Ә ул юлламаларга Кузьминнар нәфесләрен сузганнар икән. Майор Кузьмин белеше оперативник полковник Свиреповка зарлана: "Хасанов үз татарларын якынрак күрә!" - дип. Паршиков, политбүлек начальнигы буларак: "Әнәс, асылда ни булды соң?" - дип сорады. Мин, протоколлар кенәгәсен тотып: "Василий Трофимович, менә Кузьминнар былтыр гына юлламалар алып ял иткәннәр, гел генә аларга булмас. Шул ук РТБда хезмәт итүче Сәлаховның да хакы бардыр ич!" - дидем. Паршиков минем белән килеште. Сүз тагы да җәелмәсен дип, генералга да шул хакта әйтергә туры килде. Шуннан соң, һәр квартал саен йөздән артык Кобадан килгән юлламалар турында Шабельникка һәм Паршиковка җиткереп: "Сезнең резервыгызга ниндиләрне калдырыйм?" - дип сорый торган идем. Шуннан соң алар бу мәсьәләгә дә тыкшынмадылар. Шифаханә юлламаларын да үзем белгәнчә тотарга ирек бирделәр. Заявкаларын часть табибларыннан алдан ук җыя идем. Бу өлкәдә дә Кобаның этлеге сизелде. Ул җыен ярамаганнарын, сроклары терәлгәннәрен миңа тутырып җибәрә иде. Мин аларны, туп уйнаган кебек, пакетка салып, шунда ук кире юлладым, өстемә ябышып калмасын дип! Ә кирәгрәкләрен КодВО начмедыннан яки Перхушковадан сорап ала идем, конкрет срокларын һәм кемгә кирәклеген әйтеп. Шуны да әйтергә кирәк, җылы якта хезмәт иткәнгә күрәме, шифаханәләрдә ялларын үткәрергә теләүчеләр артык күп түгел иде. Мин ялдан кайтуга, тыл начальнигы ялга җыена. "Доктор, мондый очракта үзем урынына Волковны калдыра идем!" - ди. "Юк инде, Григорий Антонович, үземнең дә эшем муенымнан. Үзең урынына калдырырлык АПО начальнигың Ряховский бар. Аңарга да тәҗрибә туплап, үсәргә кирәк ич!" - дидем. Бу тагы генерал аша мине утыртып калдырмагае дип, аңарга да кереп шуны әйттем. Шулай, ярамаган элекке йолаларын боздым. Волков исә, вакытлыча тыл начальнигы булып, рәхәтләнеп калган. Шуннан файдаланып, үзенә кирәк-яракларын китерткән, гараж эшләткән, ә үз эше торып торса да яраган. Менә шул ягы өчен аны Паршиков яратмаган да, ахры. Хәер, Волков медслужба белән идарә иткәндә, эше кимрәк, полклар саны әзрәк булган, ә хәзер исә алар тугызга җиттеләр. Йөз сәкеле хастаханәбез авыруларга җитми башлады. Моны күздә тотып, отчётларга таянып (ай вә квартал, һәм ел саен ясый идек), хастаханә штатын арттыру турында тәфсилләп язу язып, генералдан кул куйдырып, Архиповка юлладым. Ә ул инде, моның зарурлыгын аңлап, Генераль штабка мөрәҗәгать итәргә тиеш. Әлбәттә, главком ризалыгы белән... Барып чыгармы дип шикләнгәннәр иде, ләкин ел башында Мәскәүдән яңа штат килде. Анда тагы илле урын өстәп, берникадәр персоналны арттырганнар. Шикләнүчеләрнең исләре китте. Мин инде "Ятып калганчы, атып кал!"ның мәгънәсен беләм. Савин балаларча куанды, чөнки шул уңайдан, әз булса да, окладын арттырганнар. Инде мондагы шифаханәм элеккесе белән тиңләнде. Полк табибы Веприкны, баш белгеч полковник Ершов белән телефон аша килешеп, хастаханәгә тире табибы итеп приказ аша үткәрдек. Ул элек биш айлык курсны укып чыккан. Менә хәзер морадына ирешеп, подполковник та булачак! Урыныбыз булгач, һәр бүлектә ансат кына өстәмә койкалар урнаштырдык һәм штатны тиешле кешеләр белән тутырдык. Инде икенче балалар бакчасын да ачар вакыт җитте. Мәшәкате бик күп булды. Минем заказга урын-җир әйберләре кайтмый торды. Чөнки заказ ел уртасына туры килгән. Нишләргә? Мин:
"Әнә стройбат балалар бакчасы әле әзер түгел, - дим. - Аларга билгеләнгән урын-җирне, җиһазларны хәзер миңа бирегез, ә минеке өлгергәч, аларга бирерсез!" - дим. Килештеләр. Хастаханә помпохозын зур ике йөк машинасы белән, ышаныч кәгазе язып, округ складына юлладым. Таң белән чыккан кеше кичкә көчкә төянеп кайтты! Миңа хәтта пешекчене дә, пар казаннары белән эшләр өчен укып таныклык алырга, Николаев каласына җибәрергә туры килде. Күп нәрсәләрне: келәмнәрне, уенчыкларны һ. б. үзебезгә сатып алырга туры килде. Аның өчен база мөдиренең оныгын бакчага алырга вәгъдә бирдек, хәрби гаиләдән булмаса да. Стройбатчыларга бакчада нинди куак-агачлар утыртырга тиешлеген язып бирдек. Агулы һәм чәнечкеле үсемлекләр булмаска тиеш бит! Башыңа төшсә, урыслар әйтмешли, тегүче дә, уракчы да, быргычы да, кубызчы да буласың икән. Ләкин иң четерекле мәсьәлә булачак мөдиргә терәлде. Ул урынга Шмыгинаны түгел, ә Паршиков тәкъдиме буенча, бер полк замполиты Смирновтан алырга туры килде. Икесе дә чувашлар. Ире Мәскәүдә академиядә укыганда, хатыны да тиешле белем алган. Смирнова булдыклы, үз эшен белүчән булып чыкты. Персоналны тупларга һәм тиешенчә җиһазларга, тәртип урнаштырырга аңа ышанып ирек бирдем һәм алдатмадым. Шмыгинага килгәндә, сүземдә тормавым түгел, гаеп үзендә булды. Ә низаг менә ничек килеп чыкты. Генерал һәр шимбә көнендә өйләдән соң ДК бинасында шәхси мәсьәләләр буенча офицерларны, хатыннарын һәм эшчеләрне ("вольнонаёмныйларны" - "служащий СА") кабул итә иде. Анда тыл начальнигы һәм мин дә катнашабыз, чөнки күп мәсьәләләр безгә дә кагыла. Шунда ялдан соң беренче утыруымда Здиорук генерал һәм Паршиков алдында: "Доктор, синең (!) Шмыгинаң, лагерьда икенче сменаны үткәргәндә, кичләрен еш кына дус-ишләрен җыеп, балалар хисабына эчемлекле табыннар корып котырынды. Соңгы барып каравымда аларны хәтта куып таратырга туры килде!" - димәсенме. Генерал һәм аның замполиты миңа текәлделәр. Мин кызарып киткәндәй булдым. "Беренчедән, ул минеке түгел, икенчедән, мин аңарга азып тузынырга кушмадым. Киресенчә, тәртипле, хәвеф-хәтәрсез генә эшләсә, балалар бакчасына эшкә алырга вәгъдә бирдем. Сүзендә тормаган икән, якын да килмәсен!" - дидем. Менә шунда Паршиков Смирнованы тәкъдим итте дә инде. Икенче көнне ишеткәннәремне Шмыгинаның битенә әйтеп, эшкә алмыйм, дидем. Һәм Смирнованы чакыртып, гаризасын алдым да эшкә керешергә куштым. Моның белән генә мәсьәлә ябылмады әле. Оятсыз һәм әрсез Шмыгина икенче шимбәдә приёмга генералга минем өстемнән шикаять белән килгән. "Хасанов вәгъдә иткәч, мин лагерьга эшкә алындым һәм ике сезонны анда зур авырлык белән үткәрдем, ә ул хәзер сүзендә тормый, мине эшкә алмый!" - дип зарланган. Мин: "Андый кешегә балалар бакчасында урын булырга тиеш түгел", - дидем. Генерал: "Доктор дөрес эшли, гаеп үзегездә икән!" - диде. Теге шуның белән чыгып китте. Ләкин моның белән дә эш бетмәде. Ул инде үзен чын мөдир итеп тота башлаган һәм үзенең дус-ишләрен штатка туплый да башлаган икән! Шулар, аны котыртып, жалу белән тегендә бар, монда кер, дип, киңәш бирәләр икән.
Көннәрнең берсендә, учбат яныннан узып барганда, кизү торучы офицер: "Сезне телефонга чакыралар!" - диде. Керсәм, анда комбат белән генерал да утыра иде. "Доктор, сине анда Кобаң эзли!" - ди. Трубканы алам: "Тыңлыйм", - дим. Коба шелтәләвеннән башлый: "Кайчан гына шылтыратма, кабинетыңда булмыйсың, бу ни хәл?" - дип кычкыра. Генерал тыңлап утыра. "Мин кабинет работнигы түгел шул, эшем шундый, ә эзләвегезнең сәбәбе нидә?" - дим. "Менә миндә Шмыгина елап утыра, ник аны алдадың да эшкә алмадың? Ул менә актык күлмәген җитмеш сумга сатып, миңа зарланырга килгән!" - ди. Генерал тыңлап утыра. "Юк инде, алай гына котыла алмассың, эшкә алырга туры килер!" - ди һаваланып. Генерал түзми. "Бир әле трубканы!" - ди. Бирәм. "Сез минем егетемнең кулларын каермагыз әле, безгә эшкә Винница аша кермиләр. Кемне эшкә алырга яки алмаска кирәген доктор үзе яхшы белә!" - дип әйтеп куйды. Коба: "Кем бу?" - дип сорый. Генерал: "Шабельник!" - ди. "А-а, товарищ генерал, вы, оказывается, нас подслушивали!.." - "Что за нахальство, я не подслушивал, а случайно оказался здесь и стал невольным свидетелем вашего давления на доктора, вот я доложу вашему начальнику генералу Мосину!" - диде дә, трубканы куеп һәм миңа карап: "Не дрейфь!" - диде. Шуннан кайткач, Шмыгина әйтә икән: "Хасанов белән булышмагыз, бесполезно!" - дип. Үзеңне эштә тиешенчә тота белү зарури шул. Шмыгинаны башта: "Хасановның сөяркәсе!" - диючеләр дә булды. Кеше теле сөяксез, ни сөйләмәс! Шулай, байтак хатын-кызларны миңа тагалар иде, сәбәбе булмаса да. Хикмәт нидә булгандыр... Мин бу дивизиягә килеп кергәндә, яшерен төзү эшләре бара иде. "ОС" полкларының КПлары булуга карамастан, аларга яңа атом ударына каршы торырлык җир асты КПларын коралар иде. Стройбатчылар, Мәскәү хәрби НИИчылары мәш киләләр. Үзебезнең командирлар да шунда. Бу КПлар - техниканың соңгы сүзе, америкалыларда алар әле юк. КПлар кырык метрлы тирән шахталарда өч катлы корыч тюбинг ("бидон") эчендә. Өч офицер ракеталарның (ун данә!) пультлары янында кизү тора. Алар, ЦКПдан сигнал алуга, ракеталарның төймәләренә басып җибәрергә тиеш! Ул корыч "бидон" амортизаторларда тирбәлеп тора, аңарга җир тетрәве куркынычы да янамый. Эченә төшеп-менеп йөрергә лифты бар. Янәшәдә, шулай ук җир астында, КПны вентиляция, кислород, су, электр уты, канализация белән тәэмин итү өчен махсус автоном станция эшләнгән. Анысы үзенә бер завод. Шунда НЗ ризыгы да салынган. Алдынгы "ОС" ракеталары һәм шушы яңа КПлар белән коралланган дивизия РВда төп дивизия исемен ала. Шул алдынгы "СС-19" ракеталары белән коралланган (барлыгы йөз данә), яңа КПлар белән җиһазланган дивизиябез РВның гына түгел, ә бөтен Кораллы көчләребезнең йөзек кашына әверелде. Аңарга хәрби министрның вымпелы һәм ЦКның махсус билгесе бүләк ителде. Шабельник - Кызыл Байрак, ә Пашиков Кызыл Йолдыз орденнары белән бүләкләнде. Мондый дивизиядә хезмәт итү горурлыкка санала. Моны гел искәртеп торалар. Горурлануга караганда, мин күбрәк авырлыгын татыдым.
Төзелешнең беренче сәбәбен әйткән идем инде. АКШ белән солых төзеп, ракеталарның саннарын билгелиләр дә бүтән үрчетмәскә булалар, ә аларны үрчетергә бюджетта акча билгеләнгән. Шулай булгач, ул артып калган акчаны шушы КПларга тотарга карар кылына. Әлбәттә, шул стратегик ракеталарның саннарын ике яктан да чикләргә килешүләр алып барганда, ике як та бер-берсеннән шикләнәләр, кизүдә тора торган ракеталарның санын ачыктан-ачык беләселәре килә. Сөйләшү алып барылганда: "Сез бездә нихәтле бар дип уйлыйсыз?" - дигән сорау туа. Ахырда ракета исемлеген алмашырга булалар. Уйлауларынча, ике як та артык ялгышмаган. Димәк, разведка төгәл эшләгән! Олы төзелешләр, стратегик ракеталар саламга төшкән энәләр түгел шул. Аларны байтак инструменталь вә визуаль ысуллар белән төгәл билгеләргә була. Менә безнең КПларны да, нихәтле тырышсалар да, АКШ шымчылары күзеннән яшерә алмаганнар. АКШтан: "СССР бишенче подвескалы КПлар корып ята!" - дигән хәбәр чыга. Ләкин мондый КПлар солых буенча тыелмаган иде. Шул әкәмәт КПлар безгә дә күп мәшәкатьләр тудырды. КПны Мәскәү комиссиясе һәм командованиебез стройбатчылардан кабул итеп алганда (Госприёмка), һәр КПга бай аптечкалар һәм НЗ медикаментларын салырга кирәк булды. Сафка кертелгән берсендә безнекеләр кизү дә тора башлады. Менә шул чакта тагы бер бәла туды. Кизү торучыларның, шул бетон төбенә кереп утыруга, калтырану бизгәге башлана! Медкомиссия үтеп, исән-имин килгән кешеләрнең! Аптырашка төштек. Моның сәбәбе, бәлки, буяуларга, кабельләрнең синтетик тышлыкларына бәйле аллергия реакциясе яки вентиляция эшләвеннән һава ышкылып ионлашудан киләдер, дигән уйга киләм. Сулыш юлларына микроблы тузан керерлек түгел, чөнки вентиляция һавасы фильтрлар аша уза... Шулай кинәт бизгәк белән чирләп китүчеләрне алмаштырырга туры килә. Анализларын алып тикшерәбез, ләкин берни тапмыйбыз. Туңып калтырыйлар дисәң дә, урын юк. КП эчендә +20 градус. Бидон эче җылы, бәрелмәс өчен йомшак сырма белән капланган. Әлбәттә, бу хикмәтнең серен чишәргә кирәк, уен түгел. Бер акыл шәп, ә ике-өч акыл тагы да шәбрәк. Киңәшләшеп эшләгән эш уңа, диләр. Бу турыда ЗАС аша Ребиковка шылтыратып сөйләп бирдем һәм, белгечләрне туплап, комиссия юллавын үтендем. Ул озак көттермәде. Тиздән баш терапевт полковник Семёнов, баш токсиколог-радиолог Вешняков һәм үзәк лабораториясе белгече подполковник Мельничук килеп төште. Вешняков Гыйрфанов урынына Чита дивизиясеннән күтәрелде һәм әле генә папахасын кигән чагы. Мельничук, минем сабакташым, башлы малай, кандидатлык диссертациясен әвәләп ята. Боларга хәлне сөйләп бирәм. Кизү торучы расчёт офицерларын үзләре тикшереп карыйлар. КПларда йөртеп кайтам. Анализлар алып, бернинди нәтиҗәгә килми, Мәскәүгә кайтып киттеләр. Бу 1973 елның көз азагы иде. Бөтен матдәләрнең проба анализларын ясаганчы, ел чамасы узачак, чөнки пробаларның саны берничә дистә ич. Ә мин, әлегә кадрлар начальнигы майор О. Рябов белән сөйләшеп, кайбер яшьләре җитеп барган кизү торучы майор-подполковникларны башка хезмәт урыннарына күчерергә тәкъдим иттем. Байтак еллар узуга, Ташкент метросында да поезд йөртүчеләр белән шундый хәл булуын ишеткән идем.
Җир асты җир асты инде ул. Бу дөньяда табышмаклар күп әле. Үзебез исә кизү торучыларга КПда тастымалны суга манчып, сыгып элгәләргә куштык. Демобилизацияләмәсеннәр дип, кайберләре бизгәкләрен бездән яшерә үк башлады бугай. 1973 ел башында начмедларны Коба Хмельницкий госпиталенә җыйды. Мин Савин белән бардым. Башкаларныкына караганда, безнең күрсәткечләребез начар түгел иде. Һәркайсыбыз диярлек кыска чыгышлар ясадык. Шунда да, ике дистәгә якын дизентерия вә энтероколит саннарын ишеткәч, Коба ысылдап алды. Мин, төрттереп: "Без аларны юри чирләттек, башкалардан артка калмас өчен!" - дидем. Көлешеп алдылар. Җитмеш өченче елның көз азагында мин главком җитәкчелегендә үткәрелгән психопрофилактика конференциясенә Мәскәүгә бардым. Үзем белән невропатолог Литвиненконы да иярттем, чөнки күтәрелгән мәсьәлә аңарга да кагыла иде. Конференция Перхушково штабында булды. Кереп барганда, баскычта, ике агайне кебек, Коба белән Минец басып торалар иде. Икесе дә яңа "әвәләнгән" полковниклар. Башларында папаха. Коры гына исәнләштем. Минец: "Ну, ничек соң хәлләр?" - дип сорады. "Ярыйсы!" -дидем. Минем турыда фикер алышканнар инде. Ребиков белән җылы гына исәнләштек. Конференцияне главком Толубко ачты. Чыгышларны күбесенчә невропатологлар ясады, шулар рәтеннән Колядов та. Аның докладын Хмельницкийда ишеткән идем инде. Шулай фикерләр алышып, икенче көнне кайтып киттек. Тизйөрешле поезд Первомайскига керми узганга күрә, төн уртасында кайсыдыр станциядә төшеп, автобус станциясенә киттек. Берәү дә юк, бер сәгать юл уртасында басып торганнан соң, ниндидер кечкенә автобус сымак машинаны туктатып, кая баруын сорыйбыз. Бәхетебезгә каршы, Первомайскига кайтып бара икән, "Техпомощь" машинасы. Тимер-томырлары янына утырыштык. Безне милиционерлар дип белде, ахры. Акча сорамады. Эчтә утырып кайтсак та туңдык. Төн бик суык иде. Кыш алды бит. Бу конференциядә ни күңел, ни белем үсмәде. Дивизиябезгә еш кына генерал Мосинның урынбасары полковник Бугорский да килә иде. Без аның белән "51 нче" дә Пупков полкында хезмәт иткән идек. Анда бер-беребез белән төрткәләшкән булсак та, хаклыгымны танып булса кирәк, дошманлашмады. Килгән саен яхшы мөнәсәбәттә иде. Күбесенчә кайчан да бергә хезмәт иткән офицерлар бер-берсенә мораль терәк булып калалар һәм, яңа частьларда очрашканда, бер-берсенә булышырга тырышалар. Бу галәмәт туганлык хисенә охшашлы. Кобаның яманлыгын күргән чакларым булса да, аны Валовка һәм Бугорскийга әләкләмәдем. Кирәген дә тапмадым, чөнки үземнең каршы торырлык сәләтем булганда, нигә кирәк ул? Савин бер тапкыр, телефон аша мине таптырып: "Ник фәлән-фәләннең травмалануы турында вакытында миңа җиткермәдең?" - дип ябырылды. Аңарга бит, командующийга йөгереп барып, дивизиядә менә нинди ЧП булган дип "сөенче" алырга кирәк. Ә тегесе инде генералга ташлана!.. Ләкин мин Кобаның шылтыратуларына бер дә исем китми: "Вакытында хәбәр итсәм, очып килер идегезме? Мин югарыдан үзем булдыра алмаганда гына ярдәм сорарга күнеккәнмен, киләчәктә дә шулай итәрмен", - дидем. Башта Савин: "Ничек инде хәбәр итмәскә, ә үлеп китсә?" - дип, каршы сүз әйтеп маташкан иде. "Син иң элек миңа хәбәр ит, минем кул астында хезмәт итәсең. Коба ерак, ә мин монда. Ә инде аңарга хәбәр итү синең эшең түгел. Монда әле дивизия хуҗасы - генерал да бар!" - дидем. Барча гамәлләрнең рәте, җае бар бит.
Бу 1974 елда да башлаган эшләремне дәвам итәргә туры килде. Җәй башында Мәскәүдән тагы бер медкомиссия килде. Ял көне аларны күлгә балык тотарга олактырдым. Туйдыра башладылар. Эшемнең дә кызыгы бетә башлады, чөнки биредә дә инде "чирәм җире сөрелде", хезмәтемә егерме биш ел тулып бара, монда демобилизацияләнеп каласы килми. Ярый әле атам-анамны урыннарыннан кузгатмадым. Башыма бер уй килде. Туктале, мәйтәм, округ начмеды белән сөйләшеп карыйм, аның карамагына күчә алсам, нинди урын бирер икән? Ул чакта округ начмеды булып полковник Гуськов утыра иде. Бичарага, службасында ЧПлар булуы сәбәпле, тәки генерал мәртәбәсен бирмәделәр. Аны башта командующий Шурупов, ә аннары Волошин бик өнәп бетермәде бугай. Югыйсә ярыйсы кеше иде. Поездга утырып, барып кердем. Үзем турында сөйләп бирәм, болай да ишеткәләгәндер инде. "Миңа округның берәр өлкә каласында урын бирә алмассызмы?" - дим. "РВдан ычкына алсаң, рәхим ит, ә болай сине үзебез сорап күчерергә хокукыбыз юк!" - ди. Урынбасары полковник Асриевка да (әрмән) керәм. Анысы элек Первомайск танк дивизиясендә хезмәт иткән. Минем, әниемнеке кебек, күз кабакларым шешенке. Шуны күреп: "Яка артына салгаламыйсыңмы соң?" - дип сорый. Бу да: "Ярар, "личное делоңны" китереп күрсәтә алмассыңмы?" - ди. Килештек. Кайтып, кадрлар бүлеге Олег Рябов белән сөйләшәм. Ул да хәлемә керә, тик генералга сиздермик, ди. Башта кулыма тоттырмакчы булды. Ә аннары: "Юк, берәр хәл булып югалтсаң, үзеңә зыянга гына килер", - ди һәм фельдпочта белән җибәрергә булды. Адресын яздырдым. Ул озакка сузмый җибәрде дә. Ике-өч көннән соң шылтыратып белешәм. "Алдык, карадык, вәгъдәбездә торабыз!" - диделәр. "Инде ничек генералдан ходатайствосын яздырасы?" - дип уйлап йөргәндә, Алланың рәхмәте, ул, командировкага китеп, үз урынына полковник Бородуновны калдырды. Моның белән инде миңа сөйләшергә җиңелрәк. "Әйдә, миңа да бер изгелегең тисен, командующий Мелёхинга мине КОдВО командующие карамагына күчерү турында ходатайство яз! Хезмәтемнең егерме биш елын тутырдым, эш барып чыкмаса, барыбер демобилизацияләнергә туры килер, дим. "Шабельник белсә, икебезгә дә по шапке даст!" - ди. "Үзебез әйтмәсәк, каян белсен?" - дим. Килештек, Олегка кирәкле кәгазьне яздырып кул куйдырттым да Винницага фельдпочта белән юлладым. Бу гына җитми әле, Ребиковны да әзерләп куярга кирәк. Хәлне аңлатып биргәч: "Ярар, кәгазь Винницадан монда килсә, главкомга тапшырырбыз!" - ди. Бусы да булды. Менә көннәрнең берсендә, июнь аенда бугай, генерал: "Җыен, дизентерия профилактика мәсьәләсе буенча хәрби совет чакыра!" - ди. Үз хәлемне көйләргә менә дигән уңай! Генерал командировкадан кайткач, аның кылын тартып караган идем инде. Кичен ул штабтан чыгып барганда: "Сезнең яныгызга утырырга ярыймы?" - дип сорадым. "Әйдә, утыр!" - диде. Машинада утырып кайтканда: "Иптәш генерал, мин сездән китәргә уйладым, бу "шкурный" мәсьәләгә ничек карыйсыз?" - дип сорадым. "Берни барып чыкмас, егеткәй!" - ди. "Ник барып чыкмасын, мин инде Мәскәү белән сөйләштем!.." - "Алай булгач, мин Мәскәүгә карышмам!" - ди.
Уф Аллам, бусын да көйләдем! Инде Винницага юл тотабыз, күптән таныш калага, нәкъ шул Брусилов казармаларына. Анда элекке 43 нче ВА ДА урынына, 43 нче РВ армия штабы урнашкан. Беренче машинада генерал белән Паршиков. Икенче машинада Здиорук белән мин. Командующийга Бородунов кул куеп җибәргән кәгазь турында әйткәнем юк. Штабка килеп керүебез белән, аяктан егарлык яңалык ишетәм: командующий, шушы хәрби киңәшмәгә чакыртылган генерал-офицерлар белән хушлашып, Мәскәүгә күчә икән. Шулай булгач, минем кәгазьгә кул куймас, чират җитмәс дип хафага төштем. Бу дизентерия мәсьәләсе дә хушлашыр өчен бер сәбәп кенә булды, ахры. Киңәшмәгә генералга җавап тотарга кирәкле кәгазьне язып тоттырган идем. Ишеткәнем бар, мондый хәрби киңәшмәләрдә командирларны кара тирләре чыкканчы пешеклиләр дип. Әйтик, Паршиков сөйләвенчә, бермәлне армия командующие генерал-полковник Мелёхинны һәм аның замполиты генерал Валовны РВ штабына хәрби киңәшмәгә дәшәләр. Анда түрдә главком үзе, аның замполитлары Советлар Союзы каһарманы генерал-полковник Горчаков, Горчаковның урынбасары генерал Едемский утыра. Валов юлга чыгар алдыннан, Едемскийга шылтыратып, сүз нәрсә турында барачагын белешә. Аңарга Мелёхинны да ничегрәк җавап бирергә әзерләргә кирәк бит. Хәрби совет белән шаярмыйлар. Анда һәр сүзеңне үлчәп әйтергә кирәк, чөнки бөтен "киңәшмә" магнитофон тасмасына язылып бара һәм язылганны соңыннан тикшерүчеләр дә була. Едемский Валовка: "Хафаланмагыз, мин сезнең белән баррикаданың бер ягында!" - дигән була. Ул философия фәне кандидаты иде. Валов, мондый хәбәрне алгач, Мелёхинны тынычландыра: "Едемский белән сүз куештык, артык пешекләмәсләр, ахры!" - ди. Ләкин утырышлары Едемский аңлатканча түгел, ә бөтенләй киресенчә бара. Димәк, Едемский икейөзле булып чыга. Армия командованиесен эттән алып, эткә салып сүгәләр. Шунда Едемский да үз өлешен кертә! Билгеле, Валовка Мелёхин алдында уңайсыз булып китә. Шура узгач, ул түзми, Едемскийга: "Ну и говно ты!" - дип, битенә бәреп әйтә. Ә элек дус булганнар. Винницадагы хәрби киңәшмә алдыннан шул вакыйга исемә төште. Ләкин бу юлы ул-бу булмады. Тәнәфестә кадрлар бүлегенә кереп, минем кәгаземне кул куйдырасы соңгы документлар өстенә салуларын үтендек. Гозеребезне кире какмады. Менә утырышның икенче сәгате дә үтте. Генералполковник Мелёхин барчабызга да хезмәтебез өчен рәхмәтләр әйтеп киңәшмәне япты һәм кул куясы кәгазьләрне кертергә кушты. Васильчиков ишек төбендә шуны гына көтеп торган, ахры. Без чыгып киттек. Валов һәм тагы берничә кеше янында калдылар. Коридорда көтеп торам. Менә Валов чыкты һәм, мине күреп: "Булды!" - диде. Иңемнән авыр йөк ишелеп төшкәндәй булды. Аңарга, Бугорскийга һәм Васильчиковка рәхмәтләремне әйттем. "Инде Мәскәүгә генә җибәрәсе калды. Главком командующийның ходатайствосын кире какмый, приказын көт!" - диде. Алда ни буласын ачык белмәсәм дә, күңел күтәренке. Әлеге кабаладан котылам, ахры. Бүтән вакытта бу кәгазь, Коба аша үткәч, командующийга эләгер иде. Ләкин бу юлы аңардан имза куйдыртучы булмады. Хәер, ул карышмый, рәхәтләнеп кул куяр иде... Чөнки сынап, аяк чалмасмы дип сораганым бар. Ул елмаеп, кулын фатиха биргәндәй селтәп: "Кая китмәкче буласың соң?" - дип сорады. "Әле үзем дә белмим!" - дигән идем ул чакта. Август азагындарак Мәскәүдән главком приказы килде. 19 нчы көндә кул куйган. Анда: "Откомандировать в распоряжение командующего КОдВО с исключением из списка части!" - диелгән. Куанып та, шүрләп тә киттем. Беренчедән, бу үтә авыр вә тынгысыз дивизиядән кендегем өзелә. Йончып беткән идем. Ә икенчедән, бусыннан колак кагып, юньле урын бирмәсәләр? Анда бит минем нигә сәләтле икәнемне юньләп белгән кеше дә юк. Әле кырык бишне генә тутырган чагым... Моннан китүем бик күпләргә шаккатыргыч яңалык булды. Приказны алуым белән, дивизия белән араны өзеп, ашыгырга туры килде. Тимерне кызган чагында чүкиләр аны. Предписание тотып киттем поезд белән Одессага, ике сәгатьлек юл.
Пропуск яздырып, Гуськов янына керсәм, ул ялга чыгар алдыннан соңгы көн эшли икән, ә ялдан соң демобилизацияләнә. Димәк, урыннар өләшерлек хакы да юк диярлек. Чөнки аны демобилизацияләргә министрдан приказ алынган. "Соңга калдың, әле берничә көн генә алдарак округ СЭСында токсиколог урыны бар иде!" - ди. "Ә хәзер миңа ни тәкъдим итмәкче буласыз соң?" - дип сорыйм. "Менә Белградта парашют-десант дивизиясендә начмед урыны буш!" - ди бу миңа. Белград ул - эссе як. Совет болгарлары урнашкан җир, СССР чигендә. "Ни отам соң мин? Миңа берәр хәрби кафедрада урын бирегез!" - дим. "Менә Кишинёв медицина институтында урын бар иде, соңга калдың шул!" - ди. "Украина зур, тагы берәр каласында урын бардыр әле!" - дим. Ул, бераз уйлаганнан соң: "Ярар, менә Запорожье ГИДУВында өлкән мөгаллим - полковник урыны бар!" - ди. "Мин риза!" - дидем. Ул предписаниемдә: "Оформить в Запорожский ГИДУВ старшим преподавателем!" - дип язып кул куйды да: "Бар кадрлар бүлегенә, медицина подполковнигы Николаев янына, яңа предписание язып, Запорожьега юлласын!" - диде. Кадрлар бүлеге икенче бинада, яңа пропуск яздырып керәм. Тегеңәргә предписаниемне тоттырам. Ул гаҗәпләнде. "Бу урын бушамаган әле, аннары мондый хөкем карарын чыгарырга тиеш тә түгел иде ул!" - ди. "Димәк, бушыйсын белә, приказ да бардыр инде!" - дим. "Ярар, полковник Пелехның дембель приказы озак көттермәс, язуларын күптән Мәскәүгә юллаган идек!" - диде дә, миңа "4 сентябрьдә Запорожьеда булырга" дип, предписание язып тоттырды. Әлегә китмәгән кеше өстенә барып төшәчәкмен икән. Менә бит кешене бер ведомстводан икенчесенә күчерү галәмәте нинди! Маҗарам байтакка сузылса да, очы күренә башлады бугай. Запорожье, исемен үзгәрткәнче, Александровск дип аталган. Кайтып бер төн кундым да, Мәрзиягә мебельне сатарга кушып киттем. Үземне ирекле кош сыман хис итәм. Инде менә мөгаллим булып карыйсы бар, белемем һәм тәҗрибәм җитәрлек. Гуськовтан куанып чыгып, вокзалга юнәләм. Анда Красноярск-66 да особист булып эшләгән өлкән лейтенант Гудзенконы очратам. Кызык, кая гына булсаң да, берәр таныш очрый. Сорашам, аңа бу якларга урнашырга майор Яровой булышкан икән. Анысы хәзер шушы округның һава армиясендә хезмәт итә. Одессада урнашкан. Яровойны бу калага бәхетсезлеге аркасында күчергәннәр. Малайлары, иптәшләре белән шәһәрчек тирәсендә шаярып йөргәндә, граната запалын таба. Аның ише хәтәр нәрсәләрне хәрбиләр яшәгән җирләрдә тапмаскамы? Малай моның нәрсә икәнен белми әле. Чүкеп маташканда, запал шартлый һәм ике күзен җәрәхәтли. Малай сукырая. Дәвалау мәсьәләсе туа, ә Одессада мәшһүр күз табибы академик Филатов эшли. Менә шул малай бәласе аркасында Яровойны бирегә күчерәләр дә инде. Ләкин Филатовның файдасы тими. Аның турында бер мәзәк сыман имеш-мимеш йөри иде. Филатовка туган көнендә әйбәт итеп эшләнгән зур күз рәсемен бүләк итәләр. Ә ул саллырак әйберне көткән була. Чыраен сытып, төксе генә: "Ярый әле гинеколог булмаганмын", - дигән имеш.
Запорожье вокзалына килеп төшкәч сораштым да, троллейбуска утырып, Ленин урамы буйлап киттем. Каланың баш урамы унсигез чакрымга сузылган һәм данлы Днепрогэска терәлә, аның күпереннән аръякка чыгасы һәм нәкъ Ленин өязе райкомы каршында төшәсе. Биредә Днепрогэс идарәсе, Мәдәният сарае, ГИДУВ бинасы һәм мәйдан бакчасы. Бакчада энергетик-академик Александровның бюсты. Хәзерге ГИДУВ бинасында элек Днепрогэсны саклаучы МВД полкының штабы һәм КГБ бүлеге булган. Аның подвалында утызынчы елларда кешеләрне дә атканнар. Моны соңрак миңа институт завхозы - картайган подполковник сөйләде. Ул Ягода чорында солдат булып хезмәт иткән. Максим Горький исемендәге ЗИУВның хәрби кафедрасы бинаның икенче катында икән. Хәрбиләрдән нибары өч полковник һәм бер подполковник хезмәт итә, калган булышчы персонал өч хатын-кыз һәм бер отставкадагы укытучы подполковник. Коллектив кечкенә, тыныч. Мин килеп кергәч исләре китте, чөнки демобилизацияләнәсе полковник Пелехка приказ килмәгән, ә аның урынына алмаш инде - алларында. Бигрәк Пелех хафага төште, әйтерсең демобилизацияләнәсен белмәгән. Кафедраны полковник Степанов җитәкли иде. Уку-укыту бүлеген - Чирков. Икесе дә безнең академияне бетергән кешеләр - Степанов сугышка хәтле, ә Чирков берничә ел элек. Пелех академия тәмамлаган, моңарчы ул Первомайск танк дивизиясенең начмеды булган, ә Асриев аның кул астында хезмәт иткән икән. Кафедрага күчкәч, токсикология курсын тәмамлаган, шул фәннән берничә тема буенча дәресләр бирә. Тагы бер укытучы подполковник Головченко ОМП темаларын укыта. Степанов ОТМС дәресләрен укыта. Чирков уку расписаниеләрен төзи, дәресләр бирә, отчётлар ясый, мөгаллимнәргә уку процессын оештыра, кафедраның уку базасын һәм материаль базасын кайгырта. Тагы бер отставкадагы подполковник Зубченко бар, анысы да укыта. ЗИУВта, бишәр-өчәр-берәр айга килеп, граждан табиблары белемнәрен арттыралар. Уку елында кырыкка якын төркем укып китә. Хәрби кафедра да аларга үз өлешен кертә, мобилизация әзерлекләрен арттыра. ЗИУВның клиникалары каланың төрле сырхауханәләрендә. ЗИУВның фән докторлары, кандидатлары, профессор, доцентлары бар. Элек бу югары укыту йорты Одесса каласында егерме биш ел эшләгән. Запорожье эре промышленность үзәгенә әверелгәч, сырхауханәләрнең дәвалау сыйфатын күтәрергә кирәк була. Шул сәбәптән аны бире күчерәләр. Аның фармокология факультеты да була. Соңыннан калага бу институт кына җитми. Табиблар әзерләүче медицина институтын да ачалар. Фармфакультет шунда күчә. Анысы Венгриянең "Гедеон Рихтер" фармацевтика фирмасы белән тыгыз элемтәдә булган. ЗИУВның ике тулай торагы бар.
Хәрби кафедра хезмәткәрләре белән танышкач, Степанов мине институт ректоры Чулковка күрсәтергә ияртеп китте. Хәрбиләрне кафедрага округ билгели, шулай булса да, обком кадрлар бүлегенең һәм Чулковның формаль ризалыклары кирәк икән. "Личное дело"м килгәч, аны обкомга, шул җәһәттән хезмәткәрләренә дә күрсәтергә алып бардылар. Шуннан соң гына мине приказ аша үткәрделәр. Чулковтан соң проректор янына кереп (Поцуев иде бугай), тулай торак бүлмәсенә пропуск яздырып алдым. Инде Первомайскига кайтып, багажны юллап, Мәрзияне алып киләсе. Кала миңа ошады. Тик һавасы гына кайбер өлешләрендә авыр. Чуен, корыч, алюминий, титан, магний кою заводларының хисапсыз морҗалары көн-төн һаваны сасытып-пычратып торалар. Бигрәк коксохим батареялары. Бүтән - абразив, электрод, автомобиль металлоконструкцияләре, трансформатор заводлары бар. Төтен-сөремнәре, җил исүенә карап, әле бер якка, әле икенче якка ябырыла. Каланың ике тимер вокзалы, елга порты, автовокзалы бар. Днепрогэстан гайре ТЭЦ эшли. Электр энергиясе күп кирәк. Атом электр станциясен дә төземәкчеләр. Алюминий комбинатына чималны Африкадан "елга-диңгез" кораблары белән китерәләр. Елга буйлап, Киевтан, Днепропетровскидан йөк вә пассажир кораблары, "ракета-кометалары" килеп, Днепрогэс шлюзларыннан үтеп, Херсонга тикле йөриләр. Моторлы көймәләрнең пырылдаулары да туктап тормый. Запорожьеда 750 мең кеше яши иде. Безнең уку йортыннан гайре медицина, педагогия, машина төзүчеләр институтлары, Днепропетровск индустриаль институтының факультеты, энергетика һәм медицина техникумы бар. Дистәгә якын кинотеатр-Мәдәният сарайлары. Ике НИИлары эшли. Хәрбиләрдән калада артиллерия бригадасы һәм топотряд урнашкан. Запорожье өлкәсе елына миллион тоннадан артык иген үстерә. Җәе эссе, кышы йомшак. Өлкә һәрьяктан бай. Каланы бигрәк Днепр елгасы бизи. Аны борынгыча Славутич дип тә атыйлар. Шәһәр халкына килгәндә, монда күбесенчә эшчеләр. Мин килеп төшкәндә, тормыш мул иде. Кибетләрдә һәм базарларында ризык мул. Ашханәләр һәм рестораннар җитәрлек. Яшәргә була. Якындагы тулай торакка урнашканнан соң, кафедраның программасын, тематикаларын өйрәнергә керештем. Үземнең тематикаларым буенча лекция конспектларын яза башладым, бөтен мөгаллимнәрнең дәресләрен карап-тыңлап чыктым. Миңа бу укыту процесслары академиядән бирле таныш, үзем дә частьларда табибларны даими укыткан кеше. Шулай булгач, бу яңа эш өркетми. Чирков мине бүтән кафедра профессор-доцентлары белән таныштыра торды. Партучётка янәшәдәге райкомга кереп теркәлдем. Үтә борчулы, тынгысыз армия хезмәтеннән арынгач, кафедра хезмәте тыныч булып тоелды. Хәтта хәрәкәтчән табигатемә элеккеге мәшәкатьләр җитми башлады кебек. Монда бөтенләй башка дөнья. Без монда армиянең бер бөртеге генә. Яше узмаган һәр табиб - запас офицеры. Менә шуларның хәрби медицина белемнәрен яңартыр өчен, хәрби кафедралар тоталар да инде. Институтның хәрби кафедрасыннан гайре аерым граждан оборонасы (ГО) курсы бар. Анда табибларны отставкадагы хәрбиләр укыта. Курсны отставкадагы полковник Баранов җитәкли. Ул Урал хәрби округының начмеды булган. Бирегә Свердловскидан килеп урнашкан.
Безнең кафедрадан соң табибларны шул курс аша уздыралар. Менә шулай хөкүмәт, табибларны укытып, "дарыны коры" тотарга тырыша. Институтка шактый ияләшеп, эшемне үзләштергәч, бер ай үткәннән соң, Мәрзияне алып килергә һәм йорт җиһазларыбызны күчерергә кайтып киттем. Хәрбиләр булгач, фатир белән безне гарнизон начальнигы аша Одесса округы тәэмин итә. Кала бюджетына акча күчереп, һәр салынган йортта үз өлешен алып тора (10 %). Ул чакта гарнизон начальнигы - артиллерия бригадасы генералы адыгей Харатэ иде. Мине учётка алды. Хәрби кием, шәхси корал белән кафедра офицерларын өлкә военкоматы тәэмин итә. Тимер юл билеты һәм багаж мәсьәләләре белән Ленин өязе военкоматы шөгыльләнә. Хезмәт хакын институт бухгалтериясенә югарыдан күчереп торалар. Менә шундый үтә үзенчәлекле дөньяга эләктем мин. Ярым граждан кешесе диярлек. Өйдә Мәрзия исән-имин генә. Кышка кайнатмалар әзерләп, гөмбә тозлап куйган. Мебельләрне һәм кайбер вак-төякләрне, икенче суыткычны саткан. Калган әйберләребез биш тонналы контейнерга җыелды. Аны тапшырдым. Мәрзия эшеннән чыкты. Бөтенесе белән хушлаштык һәм төнгә каршы поездга чемодан-төеннәребез белән төялеп киттек. Знаменкада пересадка. Анысы бигрәк җайсыз. Җитмәсә, поезды өч минут кына тора. Төен-чемоданнарыбыз белән төялеп өлгерергә кирәк! Чегәннәр тормышын дәвам итәбез. Бәлки, инде бу Запорожье каласында төпләнеп калырбыз... Уебыз шундый иде. Урыннан урынга күченеп йөрүе бигрәк авыр, туйдырды. Тиешенчә бер тернәкләнеп булмый. Тикмәгә генә ике күченү бер янгынга тиң димәгәннәрдер! Шулай булса да, күңел күтәренке иде. Мәрзия күңеллерәк калада торасына куана. Ә мин чираттагы аласы дәрәҗәмә алданып шатланам. Әле без яшь, дөнья куабыз. Ә анысы, мәгълүм, артык сиздерми үзебезне куа! Институт тулай торагының аерым бүлмәсенә урнаштык, ә багажыбыз килгәч, аны укучыларыбыз тагы бер бүлмәгә кертергә булыштылар. Инде монда үз фатирыбызда кебек яши башладык. Вакытлыча пропискага кердек. Тулай торакның душы бар. Ризык пешерәм дисәң, кухнясы - газы бар. Булган мөмкинлекләрдән, ризыклардан иркенләп файдалана башладык. Башта бөтен рестораннарында булып чыктык. Кала белән эзлекле рәвештә таныша башладык. Байтак урамнарын әйләндек, яр буе белән таныштык, дебаркадерда һәм елга портында булдык. Днепр буадан түбән катмый диярлек. Кичен киноларга йөрдек яки тулай торак холлында телевизор карап утырдык, ә аннары үзебезнекен дә тоташтырдык. Әлегә кала һәм тормышыбыз ошый. Ябык гарнизоннардан һәм хәрби шәһәрчекләрдән соң өлкә каласы тормышы чагыштыргысыз уңайлы һәм күңелле. Моңарчы безгә мондый тормышның тәтегәне юк иде әле! Эшемдә мөстәкыйль лекцияләр укыйм, практика дәресләрен бирә башладым. Практика дәресләрендә виварий куяннарын һәм лаборатор ак тычканнарны агу белән зарарландырып, клиникаларын күрсәтәм һәм антидотлар белән аларны дәвалыйбыз. Байтак уку әсбапларын - методик кулланмалар һәм таблицалар ясадым. Кинескоп һәм негатоскопларны, слайдларны куллана башладым. Бу яңа эшемне дә яраттым. Хәрби журналлардан укып, һәр яңалыкны лекцияләремә кертергә тырыштым. Программа буенча һәркайсыбызга елына ничәшәр сәгать укытырга билгеләнгән иде. Начальник Степановның укыту сәгатьләре әз. Ул сәгать ике җитүгә юк була. Балык тотарга ашыга! Китәр алдыннан: "Ярар, ни эшлисен үзегез беләсез!" - ди. Безне кысмый, тулы ирек бирә.
Без килгәндә, каланың яңа өч микрорайоны бар иде: Космик, Осипенковский һәм Хортицкий. Беренчесе тимер юл вә стадион артында, калкулыкта. Анысы төзелеп беткән диярлек. Аннан ары шлам күле һәм хәрбиләрнең тиры. Ләкин аннан - очтан очка институтыбызга йөрергә бигрәк ерак. Безгә башта Осипенковскийда тәкъдим иттеләр. Такси яллап барып карадык. Урыны ошамады. Иңкүлектә. Бөтен завод төтене шунда җыела сыман. Җитмәсә, элек анда чүплек булган. Кала зираты да ерак түгел. Көн дә матәм көйләрен ишетү күңелле тамаша түгел инде. Җитмәсә, анда ПТУ һәм эшчеләр тулай тораклары. Аннан баш тарткач, "Инде менә Хортицкий массивында яңа йортны сафка керткәнне көтегез!" - диделәр. Көтәргә булдык. Аны да ике күпер аша үтеп карап кайттык. Бер карашка урыны ошады. Завод трубаларыннан еракта. Днепрның уң ягында. Институтыбыз да уң якта, турыдан, элекке совет алманнары бистәсе аша автобус белән йөрисе. Йортлар тугыз катлы. Берсе ун подъездлы, ярымтүгәрәк, микрорайон мәйданын урап төзелеп ята. Кала халкы бу районны үзенчә Бабурка дип атый, чөнки шул исемле авылга терәп салынган. Ә Бабурка исә Әби патша заманындагы Запорожье Сеченың полковнигы булган һәм бу авыл, хезмәтенә карап, аңарга бүләк ителгән булган, диләр. Днепрның уң яры буйлап көньякка таба ике-өч чакрым чамасы барсаң, Разумовка исемле зур авылга килеп керәсең. Анысы граф һәм Украина гетманының биләмәсе булган. Өстәвенә ул гетман Әби патшаның яшерен ире дә булган, диләр. Бабуркадан автобуслар күперен үтеп шактый барганнан соң, шундый ук ике катлы күпер аша чыгып, каланың төп өлешенә чыгасың. Ә анда инде Ленин урамы буйлап трамвай-троллейбуслар йөри. Бу ике катлы күперләр Днепрогэс кебек утызынчы елларның мәһабәт һәйкәлләре. Аскы ярусында машина галереялары. Сул ягындагысында машиналар Бабуркага таба агылалар, ә уң ягындагысы буйлап - каланың үзәгенә. Өске ярусында Заднепровская тимер юлы уза. Телгә алынган үтә үзенчәлекле күперләрнең тарихлары да шактый гыйбрәтле. Аларны талантлы яшь конструктор проекты буенча төзегәннәр. Фамилиясе Александров бугай. Исеме күпернең мәрмәр тактасына уелган булса да, төгәл хәтерләмим. Андый гигант күперләр озак эшләнә. Күпер, эшләнеп беткәч, бөтен авырлыгы белән иңә башлый. Шулай булырга тиеш тә. Конструктор моны борчылып, билгеләнгән сызыгына хәтле күзәтә. Ләкин күпер, билгеләнгән сызыгын үтеп, иңүен дәвам итә! Моны, берәү дә көтмәгән булып чыга. Конструктор үзен үзе атып үтерә. Ә күпер, шуны гына көткәндәй, иңүеннән туктый! Зур төзелешләр корбансыз булмый шул. Хортица утравы буйга әллә ничә чакрым. Запорожье казакларының тәүге хәрби базалары. Хәзер аларга анда истәлек итеп мемориал корылган. Утрауда заводларның профилакторий - ял йортлары, турбаза, авыл хуҗалыгының механизация НИИсы (ЦНИП ЦИМ ЭЖ), аның йортлары, алма, дүләнә, армут, чия, төче чия, караҗимеш бакчалары. Бигрәк күркәм урын. Каланың үзәк мәйданыннан елга аша телгә алынган Разумовка күренә. Мәйданның төньяк кырыенда обкомның заманча, яңа бинасы төзелә. Без килгәндә, елга буйларында, Днепрогэс янындарак, утызынчы еллар бараклары да күренгәли иде. Заводлар Павло-Кичкас дип аталган авыл урынында салынган, Днепрның шул ягында, елганың "бусагалары" янында. Элек анда кичү урыны булган. Днепрогэс салынгач, авылның байтак урыны су астында кала. Бәләкәй "диңгез" пәйда була. Яшәр өчен иң койты урыны - шул Павло-Кичкас бистәсе. Анда биш катлы йортлар белән беррәттән бараклар да күп иде әле. Завод төтен-сөремнәре булмаса, бу кала курортка тиң булыр иде! Елына утыз мең тонна төтен-сөрем очыра, диләр. Елганың өске очында һәм аскы агымында да Юайда һәм Хортица кебек утраулар байтак, ләкин Хортица иң зуры. Аның белән Днепрогэс арасында тагы бер автобус күпере бар. Өлкәнең елга буйлары бигрәк матур. Чал гранит ярлары биек, куаклар, шифалы үләнчәчкәләр патшалыгы. Тик кеше бу күркәм мохиткә, ком, гранит карьерларын ачып, буа корып, бик зур зыян китергән. Т. Шевченко заманында Днепр буйлары танымаслык матур булгандыр.
Цивилизация ике очлы таяк шул ул. Запорожьедан югарырак, Днепропетровскида тагы бер буа корылган. Анда да электроэнергия кирәк ич, чөнки анда да заводлар бихисап. Чуен, корыч, химия үзәге... Без монда төпләнеп үк калырга исәп тоттык, чөнки суык Урал-Себер яклары кызыктырырлык түгел иде. Биредә кыш кыска, йомшак, җәе озын. Җиләк-җимеш, яшелчә мул, кибет-базарлары бай. Ул чакта, хезмәт белән мавыгып, һаман үргә ыргылып яшәгән чакта, туган ил, татар милләте һәм картлык турындагы уйлар гамебездә дә юк иде диярлек. Гел шулай булыр дип, төп мәсьәләләр турында уйламый яшәгәнбез икән. Гамьсезлек кенә түгел, "интернационализм" шаукымы да үзенекен итте. "Бөтен СССР - үз илебез, ә бөтен милләтләр - үз кардәшләребез!" - шуның белән бетте-китте! Партократларның каләм тибрәтүче ялчылары, радио-телевидение миебезгә дыңгычлап шуны гына төеп тордылар ич. Ә уйга киләселәребез алда әле. Кеше, туарылып, пенсиягә чыккач, олыгая башлагач кына, сулуын алмаштырып, як-ягына карый башлагач кына, үз аңына кайта. Димәк, узган гомеренә нәтиҗәләр ясап, бәя бирер вакыт җитә. Менә шул чакларда инде "Ниләр кылдык, кемнәр мәнфәгатенә?" дигән сорау алга баса һәм ахырда "Бездән ниләр кала?" дигән сорауга да нәүбәт җитә. Әлегә исә мине дә, Мәрзияне дә мондый уйлар борчымый, алар башыбызга да килми. И-и, яшьлек - беркатлылык! Уку-укыту елы да узды. Каникул җитте. Мәрзия белән Днепр ярына чыга башладык. Анда кызынучы халык ишәйгән иде. Кайбер көннәрдә, алюминий комбинаты кайнар юынтык суларын агызганда, коенырлык та түгел. Андый чакларда Хортица утравына ял итәргә китә идек. Көймәле халык буш вакытларын Днепр утрауларында чатырлар корып, балык тотып, шунда кунып уздыра. Җиңел машиналылары Азов диңгезенә элдерә. Халыкның байтагы ялын йә шунда, йә Кырымда, йә Одессада уздыра. Әллә ни ерак түгел, йөрергә уңайлы. Без бу юлы монда фатир биргәннәрен көтеп ятабыз. Фатир алыр вакыт җитте. Тыл начальнигы, чакырып: "Бабуркага ризамы?" - дип сорады. Тулай торакта икенче кышка каласы килмәде. Риза булдым. Әнә шул амфитеатр рәвешендә салынган йортның алтынчы катында ике бүлмәле фатирның ордерын язып бирделәр. Ордерларны, 9 Май бәйрәменә багышлап, байтак фронтовикларга тоттырдылар. Ул тугыз катлы, ун подъездлы йорт иде.
Кайбер эшләре төгәлләнеп бетмәгән иде әле. Аннары бөтен фатирларны булачак ияләренә билгеләгәнче кертми тордылар. Гарнизон госпиталенең начальнигы подполковник Бикбаев иде. Ул фатир комиссиясенең әгъзасы. Миңа гарнизон начальнигы Харатэ, фатир бирүен белгәч: "Ничек бирделәр икән, фатир фондында әз генә калган иде ич!" - диде. Шул булыр инде, татар, хөсет тотып, бер-берсен күрә алмый. "Әллә мине синең ярдәмеңә мохтаҗ дип белдеңме? Күрәсең, гарнизон начальнигының үз фонды да бар!" - дидем. Шуннан соң мин аны урыстан да яман күрдем. Озакламый аның хатыны рак белән авырып үлде. Малае хохлушкага өйләнде. Үзен Җиңү бәйрәменең утыз еллыгы уңаеннан полковник дәрәҗәсен биреп демобилизацияләделәр. Фронтовик подполковникларны шулай берьюлы күтәрделәр дә төшерделәр! Ордер алуга, мебель чарасына керештек. Чират зур булу сәбәпле, Запорожьедан алырлык түгел иде. Җитмәсә, язылып, көн дә тикшерергә йөрергә кирәк. Таба бит безнең халык үзенә шундый мәшәкатьне. Уйладым-уйладым да, Кишинёвтан алып кайтмакчы булдым. Таныш гамәл. Первомайскига килеп урнашкач та, шуннан "Аурика" ("Золотая") гарнитурын йөк машинасына төяп алып кайткан идем. Бу юлы Мәрзия белән барып алмакчы булдык. Бертөрле күңел ачу да булыр дидек. Әйтергә кирәк, ул чорларда күпкатлы йортларны күп салалар иде. Халык барак-коммуналкалардан, кысанлыкҗимерекләрдән иреккә - шул аерым фатирларга күчә башлады, һәм мебель шаукымы купты. Кемнең кешечә яшисе килмәс? Киттек, автобуска утырып, аэропортка. Каланың төньяк өлешендә авиагарнизон шәһәрчеге бар. Кайчандыр анда Нигъмәтҗан җизни белән Алма апа яшәгән. Хәзер дә анда хәрби авиаторлар яши. Йөк самолётлары да граждан аэродромы белән беррәттән тора. Бу гарнизонны нигәдер "Мокрый" дип йөртәләр. Аннан кала үзәгенә трамвай йөри. Без шуннан үтеп, аэропортка барабыз. Алма апалар искә төшә. Менә миңа да монда булырга туры килде. ЯК-40ка утырып очып киттек. Ара ерак түгел, нибары ике сәгатьлек юл, ләкин автобус белән күңеллерәк шул. Кишинёвта Мәрзия белән ике мәртәбә булганыбыз бар инде. Беренче мәртәбә Одесса ял йортыннан автобус белән Тирасполь аша барган идек. Икенче мәртәбә Первомайскидан Днестр һәм Бендеры аша җиңел машинага утырып киттек. Кала безгә ниндидер үзенчәлеге, кибетләре, ресторан-ашханәләре, базары белән ошый. Килеп төшкәч, гарнизон кунакханәсендә урнашырга булдык. Молдавиядә дә гаскәрләр байтак. Ул да Одесса хәрби округына керә. Сугыш була калса, ул НАТОның көньяк флангына каршы фронт ачарга һәм Төркия-Грециягә һөҗүм итәргә тиеш. Кишинёвның ике мебель кибете бар иде. Берсе кала үзәгендә, икенчесе түбән очында. Икесендә дә халык мәш килә. Әлбәттә, беренче нәүбәттә исемлек буенча кала кешеләренә саталар. Остарып киткән чират сатучылар да бар. Чират белән кәсеп итеп, ару гына көн күреп яталар. Безнең ише читтән килүчеләргә ришвәт биреп кенә алырга була. Халык импорт мебелен алырга тырыша, бигрәк тә Румыниянекен. Ике кибет аша байтак йөреп, ниһаять, яңа чыккан "Кишинёв" гарнитурын алырга булдык - кунак, йокы һәм аш бүлмәләренә. Нибары 25 сум төртеп, морадыбызга ирештек. Аны бит болай гына Кишинёвтан алып китеп булмый - мебельне читкә чыгарырга контейнер бирмиләр. Мин моны белеп, алдан ук комендатурага язу сорарга сугылган идем. Анда бирмәделәр. Тоттым да гарнизонның бер частена кереп, бер майордан яздырып алдым. Шул язу буенча, терминалдан машиналары белән ике контейнер китереп, алган җиһазларны шыплап тутырдык. Контейнер терминалындагы марҗага да 10 сум төртергә туры килде, чөнки контейнерларга чират. Бөтен дөнья купкан диярсең! Шулай, контейнерларны Запорожьега юллап, биредә бер-ике тәүлек күңел ачып торырга булдык! Кунарга гарнизонның кечкенә генә фәкыйрь кунакханәсенә урнаштык. Анысы генерал Доватор мемориал-өе янындарак иде. Гади генә ярлы, салам түбәле авыл өе... Каланың юньле кунакханәләрендә урын булмады. Иркенләп каланы, дәүләт йорт-биналарын, бакчаларын, Комсомол күлен, аның аръягындагы олы түрәләрнең ял йорт-дачаларын, кибетләрне карап йөрдек.
Үзәк базарларында да булдык. Кишинёвта кызык очрашу да булды. Мин, контейнерларны юллап йөргәндә, Возжаевкада Орёл частенда бергә хезмәт иткән капитан Каминскийны очраттым. Үзе дә, хатыны да молдаваннар. Демобилизацияләнеп, күрәсең, үз илләренә кайтканнар. Хатыны лазарет аптекасында провизор булып эшли иде. Ботаника микрорайонында фатир алырга чират торалар икән. Без ул Ботаникада булдык. Каладан шактый ерак. Анда җиләк-җимеш бакчалары һәм сельхозинститут. Каминский белән артык сөйләшергә вакыт булмады. Минем подполковник булуымны күреп, ничектер уңайсызланып сүрелде, үзе шул капитан килеш катып калган, ахры... Мебельләрдән соң акчабыз калган иде әле. Кибетләрдә йөри торгач, япон сервизына юлыктык - туксан ике савыттан тора. Карап торырга матур, ал чәчәк сурәтләре төшерелгән, сыйфаты да шәп. Бәясе 400 сумнан бераз артыграк иде. "Кешеләрчә" яшәргә ниятләгәч, алырга булдык. Без аны ике катыргы тартмага тутырып, бәйләп, икенче көнне аэропортка барышлый кереп алырбыз дип калдырдык. Запорожьега алып кайткач карасак, ике әйбере урланган, ә кайбер савытлары алмаштырылган булып чыкты! Караклар дөньясында яшәвебезне онытканбыз. Үзебез гадел булгач, кешеләрдән дә шикләнми идек шул. Менә шулай, эш узгач кына акылга утырасың аны... Кайткач, яңа фатирга урнаша башладык. Мәшәкате күп булды. Беләсез ич, бездә "миннән киткәнче, иясенә җиткәнче" дип кенә эшләүләрен. Әнә шул амфитеатр рәвешендә салынган йортны баракларда яшәүче сугыш ветераннары белән тутырдылар. Миңа алтынчы катта ике бүлмәлесе эләкте. Бүлмәләрнең тәрәзә-балконы көнчыгышка карый. Карап торырга бик күңелле, үзеңне менеп бара торган самолёт салонында кебек хис итәсең. Ләкин фатир бигрәк тынгысыз булып чыкты. Йорт буйлап автомобиль трассасы уза. Машиналар бертуктаусыз узып кына торалар, ә йорт аларның тавышын, резонанслап, тагы да ныграк яңгырата. Менә шул сәбәптән бу фатирга һич кенә ияләшә алмадык. Болай микрорайонның урыны да әйбәт. Һавасы шәһәрнекенә, бигрәк Павло-Кичкасныкына караганда күпкә сафрак. Ләкин шул яктан җил ныграк искәндә, завод төтеннәре бирегә дә килеп җитә иде. Елмаю түгел, сытылып йөрисең. Буш вакытларда Днепрның уң тармагы буйларындагы тугайга, янәшәдәге ерынтыларга ял итәргә чыгып йөри башладык. Бик күркәм җирләр иде. Анда сәрвиләр, имәннәр, өрек агачлары, вак куаклыклар дөньясы. Хәтта сандугачлар да сайрый... Шунда кызынырга һәм елгада коенырга йөрдек, ә көзен - гөмбәгә. Ул вак гөмбәләрне "подтополёвики" йә "рядовки" дип атыйлар. Хасиятен китереп эшкәртсәң, тәмле була.
Запорожье каласының халкы бигрәк чуар иде. Күбесенчә эшчеләр, хәрбиләр. Укучылар да байтак. Кишинёвта алган мебельләребез артыбыздан ук килеп җитте. Ул ике контейнерны китертеп, эшчеләрне яллап, алтынчы катка менгезү авырга килде. Чыгымы да байтак булды. Аның каравы паркетны лак белән буяп (анысын Мәрзия булдырды), бөтен җиһазларны өч бүлмәгә (аш бүлмәсен исәпкә алганда) тиешенчә урнаштыргач, фатир балкып китте. Тәрәзә пәрдәләренә хәтле яңа иде шул. Шулай биредә тормышыбызны яңартып, яңача яши башладык. Мәрзия институтым янындагы Днепроэнерго идарәсеннән биредәге ЦНИП ЦИМ ЭЖ филиалына эшкә күчте. Эше шул бер - машинистка. Нагорный килгәч, ул да полковник булды, һәм минем дә чиратым килеп терәлде. Нагорный исә: "Әнәс Абдрахманович, мин кәгазьләр язарга яратмыйм, үзегезне үзегез яхшырак беләсездер, шуңарга күрә представлениене үзегез языгыз!" - диде. Аның кәгазендәге хаталарны исәпкә алып, мин үземә үзем юньләп яздым һәм Нагорныйга күрсәттем. Ул бер җөмлә генә өстәде. Шуннан машинкада тиешле представление бланкында бастырып, печать куеп, октябрь аенда округ штабына юлладык. Ләкин, хәерчегә җил каршы дигәндәй, округта командующий алмашыну сәбәпле, кәгазь анда байтак тоткарланып яткан. Бу болай була. 1974 елның җәй азагында булса кирәк, Одесса обкомын тикшерергә, комиссияне җитәкләп, КПУның беренче сәркатибе, политбюро әгъзасы Щербицкий килә. Аэропортка килеп төшүгә, аңа кайсыдыр: "Сезне каршыларга хәрби округның командующие генерал Шурупов килмәгән икән!" - ди. Шул җитә калган. Командующийның түрәне каршылаучылар арасында булмавы политбюро әгъзасын өнәмәве булып тоела. Картайган һәм авырайган Шуруповны озакламый урыныннан төшерәләр. Шул арада аның урынбасары булып Петрозаводск армиясенең командующие генерал-лейтенант Волошин билгеләнгән була. Армиясе хәрби уеннарда үзен яхшы яктан күрсәткән икән. Ул Одессага җитәргә өлгермәстән, артыннан икенче приказ килеп төшә. Шулай, үзе дә көтмәгәндә, урынбасар урынына командующий булып куя һәм генерал-полковник була һәм округ частьларына: "В командование округа вступил. Волошин", - диелгән телеграммалар җибәрә. Көзен ул округ хәл-әхвәлләре, частьлар белән танышу, инспекцион тикшерү белән шөгыльләнү сәбәпле, байтак кәгазьләргә "кулы җитми", ә безнең ишеләр, зарыгып, тиешле әҗерләрен көтәргә тиеш! Ахырда ул кәгазьгә кул куя, Мәскәүгә, Хәрби министрлыкка җибәрә. Представление ГУК бүлегеннән министр өстәленә ятар алдыннан, хәрби министр Советлар Союзы маршалы Гречко дөнья куя! Ниһаять, яңа хәрби министр Устинов кул куя. Июль азагында Мәрзия белән Ялтага ялга чыгарга җыенабыз. Институт каникулга чыкты. Хәзер инде хәтерләмим нинди көн булганын. Икебез дә өйдә. Кинәт телефоныбыз шылтырый. Артиллерия бригадасының кизү торучы офицеры шалтырата. "Сез Хәсәновмы?" - дип сорый. "Әйе!" - дигәч, "Хәзер командующий белән сөйләшерсез!" - ди. Мәрзия дә моны ишетеп ала һәм миңа утырырга урындык куя. "Ни булды икән, әллә чит илгә хезмәт итәргә тәкъдим итмәкчеләр инде?" дигән уйдан гайре башыма берни килми. Менә: "Алло, командующий, саумысыз, иптәш Хәсәнов! Алыгыз кәгазь һәм каләм!" - ди. Алам. Командующий: "Языгыз, сезгә министрның 0406 нчы приказы белән июньнең 14 ендә полковник мәртәбәсе бирелә. Шуның белән котлыйм, саулык һәм уңышлар телим! Яздыгызмы?
Кабатлыйм", - ди. Командующий хәрби министрның боерык номерын кабатлый һәм саубуллаша. Мин, рәхмәтемне әйтеп, канун кушканча: "Советлар Союзына хезмәт итәм!" - дим. Шуның белән әңгәмә тәмамлана. Шөкер, менә мин дә полковник дәрәҗәсенә ирештем. Миннән артык Мәрзия куанды, ахры. Миңа бу мәртәбә ансат бирелмәде шул. Солдаттан башлап полковникка хәтле күпме еллар үткән, башым ниләр генә күрмәгән дә, язмышым кая гына илтмәгән! Күпме язсам да, барысын да әйтеп бетерерлек түгел. Анам: "Кешене ашыйсы ризык, басасы туфрак йөртә!" - дия иде. Хезмәт юлым илнең көнбатыш чигеннән көнчыгыш чигенә сузылган. Инде шушында тәмамланыр, ахры, чөнки моннан югарырак күтәрелергә бик кодрәтле кул ярдәме кирәк. Анысы миңа тәтемәде. Полковник булып өлгермәстән, генерал булучылар бар. Аларны бәхетле бәндәләр дисәң дә була. Ләкин мин Ходайның биргәненә канәгатьләнергә күнеккән. Шул психологик киртә байтак очракларда мине тоткарлады да инде. Кеше алдан ук үзенә психологик киртә куймасын икән. Максаты олы булырга тиеш. Шундый максатка чигенми үрелгәндә генә морадыңа ирешергә мөмкин. Минем бу хезмәт урыным - тупик. Моннан юл пенсиягә генә. Шулай булгач, өзгәләнергә туры килми. Миннән түбәннәр дә бихисап. Полковник яки майор дәрәҗәсендә пенсиягә чыгучы сабакташларым бар. "Күккә карасаң, күк биек ул!" дими, ни дияргә кала? Погоннарыма өченче эре йолдызларны кадаганда, башымнан менә шундый уйлар уза. Шуннан соң күңелләребезне беркетеп, фатирыбызны бикләп юлга чыктык. Ул чакларда фатирларыбызны бер дә шикләнми калдырып йөри идек. Тыныч замана булган икән. Ходайның рәхмәте, хыянәт итүчеләр булмады. Хәер, Запорожьеда дистәдән артык фатирны басып китүче "гастролёрлар" турында хәбәр ишетелгән иде. Ләкин ялга чыкканда, андыйлар турында артык уйлыйсы килми. Кырым юлы безгә тансык. Ялта бигрәк сагындырган. Ялтадагы ЛенВО шифаханәсендә ял иткәнебез бар. Анысы Свердлов урамында. "Кыргыйларча" да ялыбызны Ялтада үткәргәнебез бар. Бу юлы да юлламаларсыз, ирекле ялга сусап килдек. Шул инде, бик күпләрне якты җылы кояш һәм тылсымлы диңгез кызыктыра. Без Ялтаның мәгълүм манарасы урнашкан калкулыкта бер бүлмә яллап урнаштык. Тәүлегенә кеше башына күп булса тәңкә ярым гына түли идек. Елына бер ялга чыкканда, акчаны үзеңнән кызганмыйсың инде. Түлисен түлисең, аласын аласың. Дөньяда бер яшибез ич! Ялтада Массандра пляжында кызынып, рәхәтләнеп коенып, кала рестораннарында сыйланып, Чехов йортын карап, киноларга йөреп, концертлар тыңлап, вакытыбызны рәхәтләнеп уздырдык. Ялтада Ренат Ибраһимов концертында булдык. Яхшы җырлады. Репертуарында берничә татар җыры да бар иде. "Әдрән диңгез" җыры хәтердә калган. Тыңлаучылар Ренатның һәр җырын алкышлап кабул иттеләр. Аның белән горурланып утырдык. Ялтада ай чамасы ял иткәннән соң, бераз Фрунзенское бистәсендәге таныш-белешләребезне күреп кайтмакчы булдык. Бер күрешү - бер гомер. Анда да ун тәүлеккә бер фатирның бүлмәсенә урнаштык.
Анда сабакташларым Парацин, Резниченко (Тупой), хезмәттәшләрем Левшов, Гришаков, терапевт Семёнов һәм Федоренко белән очраштым. Парацин, Резниченко, Левшов монда хезмәт итәләр. Гришаков Первомайск хастаханәсеннән, Федоренко Винницадан - Коба урынбасары, ә Семёнов - Мәскәүдән. Минем погоннарыма текәлеп карадылар. Димәк, хәбәрне кайткач тараталар инде. Семёнов кайда хезмәт итүем турында кызыксынды. "Баш белгеч" булса да, мин аның белән тиңләштем, ә бүтәннәрен уздырганмын да. Кичен шифаханәнең ачык һавадагы концерт мәйданына кергәндә, генерал-лейтенант Орловны һәм медицина генералы Архиповны очраттык. Орлов элек Омск корпусының политбүлек начальнигы иде, ә хәзер Ленинградта артиллерия академиясендә хезмәт итә икән. Миңа кулын сузып, җылы гына исәнләште. Онытмаган! Архипов исә моны күреп, гаҗәпсенеп туктап торды. Минем полковник булуым монда беренче яңалыкка әверелде. Федоренко, төкерекләрен чәчә-чәчә, Тупойга, Парацинга һәм Левшовка: "Хәсәнов полковник булмаска, ул бит команда факультетын тәмамлаган һәм аның йонлы кулы Мәскәүдә - Ребиков үзе!" - ди икән. Ахырда болар үзләре миннән: "Кай арада команда факультетын тәмамладың?" - дип сорарга мәҗбүр булдылар. Мин: "Кем сезгә әйтте мондый сафсатаны?" - дип сорагач, "Федоренко!" - диделәр. Кичен Кырым тауларыннан суык җилләр исә, өстәвенә җәй дә узып бара... Мәрзия трахеобронхит белән чирләп, нык йөткерә башлады, шул Кырым "бүләге" белән кайтып та киттек. Хорафатлыкка бирелүчән булмасам да, аңарга күз тиюдән шикләнгәли идем. Чәчәк кебек киенгән, үзе яшь, матур. Аңарга сокланып карамаган кеше булмады! Кайткач, аның элекке авыруы ачылмагае тагы дип, үзебезнең фтизиатр профессор Спесивцевка күрсәтергә мәҗбүр булдым. Ул, анализлар ясатып, үпкәсен рентгенга төшереп тикшергәннән соң, шик тапмады. Спесивцев - институт белән Одессадан күчкән кеше. Күбесенчә табибларның ТВС белән үзләре чирләүчеләре фтизиатр була. Спесивцев та шундыйлардан. Ул терапевтлардан, урологлардан көнләшә иде. "Түрәләрнең яхшы тормышлары, шәп ашаулары сәбәпле, туберкулёз белән чирләүчеләре юк", - дия иде. Ахырда Мәрзияне эчке чирләр кафедрасы доценты Ангулова Анна Дмитриевнага күрсәттем. Ул чибәр, урта яшьтәге хатын иде. Керәшеннәрдән булды микән? Фамилиясе сәеррәк яңгырый иде. Бәлки, иренең фамилиясендә калгандыр. Тормыштагы кызы белән яши иде. Үзе татарга бик охшаган. Тормышы тыныч булмады, ахры. Соңрак инфаркт белән чирләп пенсиягә чыкты. Эшкә чыксам, өстәлемдә пакет ята. Пакет эчендә ике котлау. Берсе ЦВМУ начальнигы генералполковник Кувшинскийдан, ә икенчесе Одесса хәрби округы командующие генерал-полковник Волошиннан. Волошин телефон аша тәбрикләү белән генә чикләнмәгән. Рәхмәт инде кадеремне белүләре өчен!
Байтак кына түрәләрнең күңел киңлеге җитмәгәндә, боларга ничек рәхмәтле булмаска? Түрәләрнең дә төрлесе була икән. Бар дөнья күргәннәре, кешене таный белүчеләре. Кызганыч, андыйлары әзрәк шул... Әлегә мин кирәк - хезмәтемне дәвам итәм. Укыту базабызны ныгытабыз, яңа әсбаплар хәстәренә керәбез. Киноөзекләр, слайдлар чираты җитте. Һәр уку бүлмәсендә проекторлар урнаштырдык. Макет-муляжлар хәстәрләдек. Яңа таблицалар алдык. Кала цензорыннан рөхсәт алып, укучылар кулланырлык лекцияләрне җитәрлек итеп бастырдык. Аларны самоподготовка үткәргәндә өләшәбез. Токсикология дәресләрен Пелих белән алмаш-тилмәш үткәрәбез. Ул демобилизациядән соң ярты ставкада эшли. Әкренләп, мин ВПТ (военно-полевая терапия), ОМП (оружие массового поражения) һәм ОТМС (организация и тактика медслужбы) фәннәренең темаларын да үзләштереп укыта башладым. Еш кына көненә төрле табиб төркемнәренә алтышар сәгать лекция укыйм. Югары белемле табибларны укыту ансат түгел. Һәр укыткан фән өлкәсендә белемең аларныкына караганда күпкә тулырак, югарырак булырга тиеш. Шөкер, югалып, рисвай булган чакларым булмады! Зачётларын тапшырган табиб төркемнәре белән киңәшмәләр үткәргәндә, укытуыма югары бәя бирәләр иде. Үзебез дә бер-беребезнең дәресләренә тыңларга кереп сыный идек. Андый очракларда да аны-моны әйтүчеләр булмады. Кафедра эшләреннән гайре ВПР (военно-патриотическая работа) белән дә шөгыльләнергә туры килә. Полковник йолдызларына да, армия йоласы буенча, "Днепр" ресторанында табын корып, мәҗлес уздырдык. Аш уздыру алдыннан Первомайскига шылтыратып, билгеләнгән көнгә Динә белән Кәрәмне дә дәшкән идек. Ни сәбәптәндер, шатлыгыбыз белән уртаклашырга килмәделәр. Югыйсә, яңа "Жигули"ларына утырып, ансат кына кунак булып килеп китәсе инде! Мин аларның килмәүләрен көнчелек галәмәте дип бәяләдем. Алар бишенче катта генерал һәм аның замполиты полковник Паршиков белән бер подъездда яшиләр иде. Өстәвенә җиңел машина да сатып алдылар... Ә генерал Шабельникның кредосы: "Офицер, җиңел машина сатып алуга, хезмәт турында уйламый, аның уйлары бөтенләй бүтәнгә күчә, шуңарга күрә аны вакыты чыгуга демобилизацияләргә кирәк!" Көтелмәгәндә калабызда шактый зур вакыйга булып алды. Днепрның уң ягына, "Правобережный" универмагы һәм трансформаторлар заводы арасындагы бушлыкта, зур шапито чатырын корып, АКШның йорт-җиһазлар күргәзмәсе үткәрелде. Атна буе карарга халык агылды, әллә нинди искитәрлек әйберләре булмаса да. Шунда, Мәйрәм Галимовна әйтүенчә, аның кызы Зөлфирә, инглиз телен беләрәк, күргәзмәдә эшләүче АКШ ханымы белән танышкан. Анысы татар булып чыккан. Зөлфирә исемен ишеткәч, татарча сөйләшмәкче булган. Ләкин Зөлфирә, ана телен белмәгәнлектән, аның белән үз телебездә сөйләшә алмаган, ә инглиз һәм урыс телен белә! Гаеп, билгеле, беренче нәүбәттә анасында. Кызын, урыс теленә яраклаштырып, Зуля дип атый иде. Запорожье институтларында гарәпләр һәм Африка иле шәкертләре укый иде. Чит ил туристлары да еш киләләр иде. Яңа гына салынган "Интурист" бинасы шактый күркәм. Берзаман калага японнар килде. Завод сөремнәрен күреп шаккаттылар. Алар шул зур морҗаларга тоткарлагыч фильтрлар куярга алыналар. Хәтта ул җайланмаларны карап торучы эшчеләрне дә юлларга вәгъдә бирәләр.
Тик эшчеләре вакыты-вакыты белән җыелган сөремне контейнерлар белән илләренә җибәрергә рөхсәт сорыйлар. Шул сөрем бик кыйммәтле матдәләрнең концентратлары икән! Аннан төрле агу, дару, алтын һәм бүтән Менделеев таблицасының элементларын эшкәртергә була, ди. Безнекеләр, билгеле, андый мәсьәләне Мәскәүсез чишә алмыйлар. "Заводларның куәтләре кимиячәк!" - дип, тәкъдимнәрен кире кагалар. Үзебезнең халкыбыз агуланса агулансын, тик капиталистларга файдасы тимәсен! Печән чүмәләсендә утыручы эт фәлсәфәсе түгелме бу?! Японнар китәр алдыннан завод төтененнән ничек арыну турында махсус инструкцияләр калдырганнар дип сөйлиләр иде. Бу хәл дөрес булса, шул инструкцияләр әле дә берәр Мәскәү НИИсында тузанланып-саргаеп ятадыр әле. Запорожье берничә чит ил каласы белән "туганлашкан" шәһәр. Шуларның берсе - финнарның Лахти каласы. Каланың бер урамы һәм Ленин урамына караган күркәм рестораны "Лахти" исемен йөртә. Анда Чирков, табын кордырып һәм безне чакырып, үзенең полковник дәрәҗәсен "юдырткан" иде. Запорожьеның Днепрогэстан һәм Титан-магний институтыннан башлап, туристларны кызыктырырлык җирләре байтак иде. Бигрәк Днепр буйлары, "Дубовая балка" дип аталган ял урыны, Әби патша заманын хәтерләгән өч йөз яшендәге имән, тарихи Хортица утравы... Запорожьеның тарихы шактый бай. Монда Әби патшаның сөяркәсе граф Потёмкин да булган. Народоволецлар каланың тимер юлына бомба салып, Александр III нең поезд белән үтүен көтеп, башын кыймакчы булалар. Ләкин патша поезды имин генә уза, бомбалары шартламый! Хохолларның Махнолары берничә мәртәбә узган. Чөнки аның туган җире Гуляйполе Запорожье өлкәсендә. Биредәгеләр аны Махноград дип тә атыйлар. Батьколарын күреп хәтерләүчеләре дә бар. Кинодан яки телевизордан күрсәләр: "Вин був нэ таким!" - диләр. "Ул яхшы иде, ярлыларга мал өләшә иде!" - диләр. Запорожьены сугыш вакытында алманнар оккупацияләгән. Вася Головченко ул чакта малай була. Базарда асылган кешеләрне күрә. Җибәрелгән совет шымчылары гестапо кулына эләгә. Аларны аталар. Шул урында үзенчәлекле һәйкәл, гранит ярыгында кысылган чырайлар тора... Кала алманнардан 1943 елның 14 октябрендә армия генералы Лемошенко гаскәрләре белән азат ителә. Кала бәйрәме! Октябрь ае Запорожьеда җылы, кояшлы, җәйгечә. Шау-шу куптарып, шул көнне ел саен хөрмәтләп, укучыларыбыз белән митингка чыга идек. Институт яныннан һавалы быргыларын уйнатып, бүтән идарә - предприятие колонналары да уза иде. Ленин районы митингы янәшәдә генә "Родина-мать" һәйкәле янында уздырыла иде. Анда Мәңгелек ут яна. Запорожье галәмәтләрен әйтеп бетергесез. Күп кенә вакыйгалар онытылган инде. Хәтереңә генә ышанырга ярамый икән шул. Укымышлы, булдыклы кешеләргә көндәлеккә язып бару гадәте кирәк. Байтак кына язылмый калган кызык хатирәләр югала. Ә югалганнары һәрчакта кызганыч инде. Бу кызык вә күпкырлы дөньяда "Галиҗәнап очрак!" исемле могҗизалар да бар бит әле. Минем андый очракларга сирәк булса да юлыкканым бар. Мин, сырхауханәдә токсиколог-радиолог булып хезмәт иткәндә, бер солдатканы - шәфкать туташын дәвалаган идем. Ул, гексохлоран төтене белән агуланып, бүлегемә кергән иде. Хулиган солдатлар булса кирәк, гексохлоран шашкасын яндырып, солдаткаларның тулай торак подъездына ташлаганнар! Моңарга, йоклап ятканга күрә, төтене күбрәк тигән.
Менә шул кыз хезмәтен тутырып, Новосибирск медицина институтын тәмамлап, табибә булган һәм безгә укырга килгән! Вакыт күп үткән шул. Ул да мине танып куанды. Икенче елны эчке чирләр белгечләре төркемендә Һәдияне абайлап алдым. Гаҗәпләнүемнән һәм уңайсызлануымнан югалып калдым. Ул миннән күзләрен алмый утыра. Күрәсең, аның да исе киткән. Олыгайса да, элеккечә күркәм. Тәнәфестә яныма килеп: "Картайгансың!" - дип, сүз башламакчы иде. Ләкин үткән-сүткәннәрне актарасы килмәде. Казах егетенә иргә чыккан икән. "Кызым бар!" - дигән иде бугай. Китәр алдыннан да: "Сөйләшеп алыйк!" - дигән иде. "Кирәге бар микән соң?" - дидем. Әлбәттә, хәтере калгандыр. Нишләтим? Бәгыренә бер тиюем дә җиткән. Кайткач: "Әнәсне күрдем, күңелем әллә нишләде!" - дип сөйләгән. Бу сүзләрен аннары әнидән ишеттем. Гаебемне тоеп, мин уңайсызланып киттем. "Үткәннәргә салават!" - дип кенә котылып булмый икән шул. "Җан газабы" дигән хис бар икән. Мине кичерде микән? Икенче мәлне укучылар арасында Красноярск-66 да кул астымда эшләгән табиб Гудзенконы очраттым. Юаш кына, тавышын күтәрми генә сөйләшүчән хатын иде. Хәзер тазарып киткән, тагын да матурайган. Кочаклашып күрештек. Шул арада: "Ирем ике елга ГСВГга хезмәт итәргә җибәрелде, балам әниемдә!" - дип әйтергә ашыкты. Үз итүенә рәхмәт инде! Минем бит аны шелтәләгән чакларым да булды. Күрәсең, ачу тотмаган... Округның ВМО хезмәткәрләреннән академия курсына җибәрүләрен үтенгән идем. Үз вакытында анда биш ай Чирков та укыган. Без, һәр биш ел узуга, белемебезне яңартырга тиеш идек. 1977 елның август азагында Одессадан юллама килде. Юлга чыгар алдыннан, гөнаһларыма күрәдер, радикулит белән бик каты чирләп киттем. Бетон баскычларда утыруларның, строевой күнекмә-парадларның да зыяннары тими калмагандыр... Йөри алмаслык авырсам да, әллә нигә бер тигән форсаттан баш тартасы килмәде. Авыру килеш көчкә юлга чыктым. Азапланмый укымыйлар аны. Вокзалга, чемоданымны тотып, Мәрзия озата барды. Автобус юл сикәлтәләрендә сикерткән саен, күзләремнән күгелҗем ут очкыннары сибелә! Бездәге юлларның нинди икәнлекләрен беләсездер ич. Тешләремне кысып чыдыйм. Булыр икән шундый җәза! Купега кереп авам һәм гел ятып барам. Билемнең сулкылдавы йөрәккә тия. Ленинградка ике тәүлектән артык барасы. Юл күркәм Тверь, Бологое, куе урманнар аша. Әнә Бологое тирәләрендә РВ дивизиясенең билгеләре. Анда генерал Бойцов, үзенә күрә генә түгел Эйсмонт хезмәт итә... Мин алардан хәзер инде бик ерак. Бөтенләй бүтән дөньяда... Самуил Маршакның "Это что за остановка, Бологое иль Поповка?" дигән шигырь юллары исемә төшә. Бар иде бит матур рәсемле юка китапларын яратып укыган чакларым! Авыру кешегә юл үтә озын булып күренде. Запорожьеда кичен чыгып, менә кичкә таба Ленинградның Мәскәү вокзалына килеп төштек. Кая барасы билгеле. Метрога кереп, Фин вокзалына юнәләм. Еш йөргән маршрутым. Академиябез аның янында гына диярлек. Кизү торучы офицерыннан белештем. Курс, идарәсе һәм тулай торагы белән, Витебск янында - Загородное урамында икән. Мин анда слушатель чагымда әллә ничә тапкыр кизү торганым бар. Тулай торагыбыз шунда иде. Тагы көчкә өстерәлеп киттем метрога. Көч-хәл белән барып җитәм. Метро станциясеннән чыксам, гаҗәпләнеп, вокзал белән элекке Обуховская хастаханәсе (хәзер морфакультетыбызның клиникасы) араларыннан борылып аккан Обводный каналны күрмим! Күпер дә юк! Аның аша чыгып йөри идек...
Төшем түгел, өнем ич бу! Каналны күмеп, асфальт салганнар икән! Кызганып та куйдым бахырны. Озын баржалары каен утыннары һәм бүтән йөкләре белән тирә-юньгә бертөрле ямь һәм җан биреп тора иде... "Тагы нинди үзгәрешләр көтә икән мине монда?" - дип аптырыйм. Канал юк, ә минем күз алдымда аның сумалага батырылган бүрәнә буралы ярлары, хәтта диңгез суы исе дә килгән кебек... Менә ничек үзгәрә дөнья! Билемнең сызлавы җитмәгән, шомланып ук киттем. Менә таныш тулай торак. Һаман шул бер килеш. Начальство юк. Берничә кече офицер урнашып йөри. Кизү торучыдан урын-җир алып, зур якты бүлмәнең бер тимер сәкесенә түшәләм. Арысам да, төнне көчкә үткәрәм. Иртән каршыдагы кәнсә бүлмәсенә полковник килә. Мөрәҗәгать итәм. Ул юлламамны гаҗәпләнеп карый да академия идарәсенә шылтыратып белешә. Аннары: "Ялгыш юллаганнар, сезнең курсыгыз Мәскәүдә, ЦОЛИУВның хәрби медицина факультетында (ВМФ)!" - ди. Һәм яңа юллама язып, миңа чемоданымны тотышырга ярдәмгә укырга килгән кече офицерны беркетеп озата. Бар икән күрәсем! Бер тәүлектән соң Мәскәүнең Ленинград вокзалына килеп төшәм. Сорашып киттем ЦОЛИУВка. Анда факультетыбыз Сокольники паркында икәнен аңлаттылар. Киттем шунда. Башта метро, ә аннары Сокольники трамвае белән. Күңелле җирләр. Ике катлы сары нарат агач тораклар. Күбесен җимереп сүтәләр... Трамвай бормалы юлы белән сирәгәйгән парк аша бара. Укыйсы урыныбыз ярыйсы җирдә икән! ВМФны медицина полковнигы Ибадуллин җитәкли икән. Элек ЦВМУда хезмәт иткән. Анда тагы Бикулов атлы мөгаллим дә бар. Тиздән ул да полковник булды. Икесе дә үз кешеләребез. Токсикология курсын полковник, фән докторы яһүд Полумисков җитәкли. Аның кул астында берничә рус мөгаллиме. Шулар арасында Чирковның сабакташы - булачак полковник Белков. Укытучыларыбыз докторлар да кандидатлар. Алар күбесенчә армия мәнфәгатьләрендә НИИ хезмәткәрләре рәвешендә, укытуларыннан гайре төрле гыйльми заказ мәсьәләләре һәм инструкцияләр язып шөгыльләнәләр икән. Полумисков шактый эшлекле, ФОВ һәм психотомыметик ОВлары белән шөгыльләнә. Үзен эрерәк тотарга маташа һәм дәрәҗәсез мөгаллимнәрне өнәп бетерми, ә дәрәҗә ул бит гыйльми хезмәтнең билгесе генә, һәм акыл да, белем дә аңарга бәйле түгел. Аны күбесенчә зуррак оклад, югарырак урын биләр өчен алырга тырышалар. Күбесенең хезмәтләре дә шул теориядә, практикага ашмый катып кала... ГИДУВтан бер мин генә идем. Бүтәннәр төрле мединститутлардан. Әйтик, үзбәк майор Гуфранов Абдыразак Ташкенттан. Буш вакытында гел посылкалар юнәтеп, өенә җибәреп тора. Мин дә туганнарыма Чиләбегә һәм Мәрзиягә берничә посылка җибәрдем. Билемә блокадалар ясатып, уколлар салдырып, сызлансам да каешланам шунда. Кичен Абдыразак янына үзбәк якташлары җыелып, пылау пешерәләр. Аларның, кайда булсалар да, шул гадәтләре бар.
Төркемебездә Алма-Атадан үпкәчел казах егете дә бар. Ул әле кече офицер, ике бала атасы. Шимбәякшәмбе көннәрендә Ленин исемендәге китапханәдә кандидатлык диссертациясенә материаллар туплый. Токсикология һәм хәрби фәннәр белемен үзләштерәсе бар әле... Калган шәкертләр Киевтан, Воронеждан, Әстерханнан һәм бүтән яклардан. Хәтта Владивостоктан флот медигы. Ул су асты көймәсеннән укырга беренче мәртәбә җибәрелгән. Хәрби кафедрага билгеләнгән генә. Уку төркемебез кечкенә. Токсикология һәм медрадиология фәннәрен янәдән тирәнтен өйрәнәбез. Практика дәресләрендә куяннар белән тәҗрибәләр үткәрәбез. Эт-мәчеләре дә бар. Төрле яңа прибор-антидотларны, махсус саклык киемнәрне үзләштерәбез. Рефератлар язып, дәресләргә яңа таблицалар ясыйбыз. Билем төзәлмәсә дә, йөрим шунда яшьләр белән, каешланып. Тәҗрибәле һәм белемле буларак, миннән сорашалар. Абдаразак, олылап: "Тәкъсир!" - дип эндәшә. Тулай торактан, дөресрәге, кунакханәдән шул трамвайга утырып йөрибез. Без укыган ике катлы агач бина каршында кечкенә генә бер катлы агач йорт. Кайчандыр анда язучы Аркадий Гайдар яшәгән. Монда электән бирле хәрбиләр шәһәрчеге булган, ахры. Ә Гайдар бит ул отставкадагы хәрби дә. Психология фәнен, безгә килеп, академия полковнигы укытты. Бүтән хәрби фәннәрне хәрби кафедрада өйрәндек. Анысы Поликарновская урамының 10/13 нче бинасының икенче катында, метроның "Беговая" станциясеннән ерак түгел иде. Безне танышырга стоматология институтының хәрби кафедрасына да алып бардылар. Анда бер яшь капитан, академиябезне тәмамлаган талантлы зат, психомиметиклар белән агулану дәваларын эзләп, перспективалы литий (Li) препаратларын үзе синтезлап, тикшереп, тәҗрибәләр үткәреп шөгыльләнә иде. Әлбәттә, кемдер аңа тема тәкъдим иткән. Академик Кнунянц шефлык итә, диләр иде. Мәскәү мөмкинлекләре провинциянеке түгел инде. Гыйльми академиянең монда нинди генә институтлары юк! Аралашып, акыл җыярга була. Мәскәүдә халык бигрәк ишәйгән икән. Метро станцияләренә кергәндә, бер-береңә орынып-ябышып керәсең. Чыкканда, иңбашларыңны өскәрәк җыерып, бармак очларыңа бассаң, халык кыстырып алып чыга! Арттыруым түгел. Андый галәмәтне элек күргәнем юк иде. Әйтерсең Амур елгасында кызыл балык өере уылдыгын сыгарга агыла! "Ничек яшисез монда?" - дип сорагач, Белков: "Мәскәүдә һәр ел урожай!" - диде. Менә шул "урожай" һәм башка уңайлыклар булганга күрә, Мәскәүгә эте дә, бете дә дигәндәй тыгылалар да инде. Мәскәү ул бит ил мәркәзе, олы мәдәният, гыйлем, промышленность һәм төрле могҗиза-әкәмәтләр үзәге генә түгел, ул җирнең азып төзәлмәслек җәрәхәте дә! Кемгә ничек, ә мине аның шул ягы биздерә. ВМФның ун катлы ике бина бергә тоташтырылган тулай торагы "Преображенская" метро тукталышыннан ерак түгел - Хромова урамының 15 нче йортында иде. Ашханәсе дә беренче катта. Без шунда сигезенче катта яшәдек. Шведлар лифты шәп, тиз менгезә иде. Кунакханәнең җиһазлары үзе кебек өр-яңа. Бездән гайре анда факультетның төрле курс шәкертләре торды. Бермәлне, анда граждан табибларын җыеп, военкомат алар белән махсус "сбор" үткәрде. Алар киткәч, бүлмәләрен җыештырырга керсәләр, резин келәмнәрне, душ краннарын урлап чәлдергәннәр! Тумбочкалары эчендә фахишәләрнең дистәләгән телефон номерлары язылган иде. Мин ике урынлы бүлмәдә ике айдан артык үзем генә яшәдем. Душы-бәдрәфе үзендә. Бик уңайлы булды. Кичләрен һәм ял көннәрне монографияләрне укып-конспектлап утырдым. Миңа шул өч айлык курс бигрәк озын булып тоелды.
Анда мин сабакташым Коля Курганны очраттым. Киев фатирына (коттеджына) кызыгып, ниндидер түрәнең картая төшкән кызына өйләнгән иде. Киев округының ВМОсында ВВКда хезмәт итә икән. Ул да полковник. Әлбәттә, сөйләштек. Аннары подполковник Гореловны очраттым. Ул Красноярск-66 да минем кулым астында токсиколог-радиолог булып хезмәт итте. Ә хәзер Одинцовода РВның санинструкторлар мәктәбендә солдатларны укыта икән. Полумисков янына кандидатлык темасы турында белешергә килгән. Шулай укуымны тәмамлап өйгә кайттым. Әле терелеп бетмәгән идем. Җитмеш тугызынчы елның сентябрендә невропатологлар төркемендә подполковник Санжаревский укыды. Ул Полтавадан килгән. Физиотерапия лечебницасында эшли икән. "Фатирга чират торам!" - диде. Пенсиягә чыккач, Ленинградтагы марҗасы аны коммуналка бүлмәсенә пропискага кертмәгән. Акча каермый башлагач, кирәге беткән! Ул анда кеше кертеп тә яши ала ич... Полтава исполкомындагыларны сүкте. "Без сезне чакырмадык та, көтмәдек тә!" - диләр икән. Ә Санжаревский шул якныкы... Дәүләткә кирәк булса да, исполкомнарга армия кирәкми шул. Аларның кечкенә генә булса да "үз дәүләтләре", ә армия урынына милицияләре бар... Минем илле еллыгыма Чиләбедән Кәшифә ире Рәфит, малайлары Таһир һәм Марат белән кунакка килделәр. Алар ул чакта Синеглазово станциясендә яшиләр иде. Балалары кечкенә, укымыйлар иде әле. Октябрь башы иде, ләкин ул көз җиләс, суыграк булды. Аэропортка барып каршы алдым. Каланың бер кырыеннан икенче кырыена барасы - ара ерак. Аның каравы, шәһәрнең гомумкүренешен килгәндә үк күзәттеләр. Минем укыту семестрым башланганга күрә, алар белән әвәрә килеп, Мәрзия йөрде. Шәһәрне дә карарга чыктылар, циркта һәм кинода да булдылар. Ун көн чамасы торып киттеләр бугай. Озата алмадык, чөнки алар көндез киттеләр, ә без ул вакытта икебез дә эштә идек. Миңа туган көнемә көмеш йөгертелгән Һинд подносын бүләк итеп калдырдылар. Гомумән, мин туган көнемне уздырырга яратмыйм. Ярар, килүләре бер истәлек булып калды. Икенче елны Рәфит үзе генә ике тәүлек булып китте. Ул Донецкидан килде. Эш белән командировкада булган. Аның белән бергә Днепр буена да чыгып кергән идек. 1981 елның 4 октябренә Ленинградка, укып чыгуыбызның егерме еллыгына чакырылдык. Нихәтле вакыт узган! Нагорный һәм Чирков үзләренең юбилейларына барганнар иде. Мине дә җибәрделәр. Тиз генә җыенып киттек Мәрзия белән. Дөнья мәсьәләләре шактый бозыла башлаган чак. "Торгынлык" чорының актык чиккә җиткән чагы. Аннан-моннан гына төзәтелгән купе вагонга эләктек. Вагон җылытылмады. Юл буе туңып бардык. Проводница холыксыз күренә. Шулай булса да, ике тәүлеккә чыдадык. 4 октябрь иртәсендә Ленинградның Мәскәү вокзалына килеп төштек һәм шунда ук академиягә юнәлдек. Нәкъ "корабтан балга"! Башта кизү торучы офицерга кагылдык. Ул: "Сезнекеләр хәзер анатомия кафедрасында җыелалар!" - диде.
Киттек шунда. Очрашулар, исәнләшүләр, шаулашу, гаҗәпләнү! Халык күп килгән. Ләкин Дудукин, Звонарёв, Аврахов, Власов кебек отличникларыбыз юк. Стародумов, Поварницын, Мадянов ике оныгы белән килгәннәр. Лениградта хезмәт итүчеләр - Попов, Пасельцар, Апёнков, Кудрин, Скоробогатько - барысы да монда. Арабызда демобилизацияләнгәннәр дә бар. Чурин күренми... Попов инде суд медицинасы кафедрасын җитәкли, Апёнков - Лесгафт исемендәге физкультура институтының доценты, Кудрин - патфизиология кафедрасының мөгаллиме, Скоробогатько - уку бүлегенең администраторы, Речкин - Ленинградның Киров исемендәге ГИДУВ мөгаллиме. Мәскәүдән Герасютенко һәм Кобзев килгәннәр. Икесе дә РВ госпиталендә хезмәт итәләр. Герасютенко - анестезиолог, Кобзев - өлкән терапевт. Мельничук инде Мәскәү хәрби НИИсында, Бурденко госпитале янында хезмәт итә икән. Яңалыклар күп, сөйләп бетергесез. Барысы да олыгайганнар, барысы да диярлек кеше булганнар. Курс начальнигы Калинин килүгә, сафка тезелдек. Саф шактый зур булды. Йөз кеше чамасы. Академияне тәмамлаганнан соң, армиядән тайган кече лейтенант Иванцов рапорт бирде. Без картайсак та, элекке начальнигыбызга берни булмаган, һаман шул бер килеш сыман. Үзенең кадерен белеп, көйләнеп кенә яши иде шул. Минем ише ил буйлап урыннан урынга күченепташынып йөрмәде. Сугыштан соң гел бер урында - Ленинградта яши... Аннары, нормаль анатомия кафедрасының лекцияләр аудиториясенә кереп урнаштык. Генерал Долинин академия хәлләре турында мәгълүмат бирде. Безне фотосурәтләргә төшерә тордылар. Генерал киткәч, кайберәүләр үзләре турында сөйләде. Килүчеләрнең нинди мәртәбәләргә ирешкәннәрен әйттеләр. Аннары аудиториягә яшь буын курсантларны кертеп таныттылар. Герасютенко, Кобзев улларын шунда ук таныдык. Кобзевныкы элемтә академиясендә укый икән. Аталары кеше булгач, болар да төшеп калмас. Чыгып, бераз гәпләшеп йөрдек. Мадяновны элекке, Псков лазаретында бергә хезмәт иткән курсташларыбыз сөйлиләр иде. Мельничук шунда: "Мудянов всё мудит?" - дип сорады. "Аның белән хезмәт итеп була иде!" - дидем. Мадянов янына килүчеләр булмагач, мин аны култыклап алдым. Бичара: "Вот это дорого стоит!" - дип йомшап, елмаеп китте. Мин аңарга үткән хәлләр турында, элекке госпиталебездән кемнең кая китүе турында кыскача сөйләдем. "Китәр алдыннан Поварницын безгә каршы астыртын чокыр казып йөргән өчен гафу үтенде!" - дигәч, җимерелеп, "Сволочь!" - диде. Ә каршыга хатыны белән Поварницынның килүен күргәч: "Извини, но я тебе руки не подам!" - дип кырт кисте. Мин аның белән берни булмагандай исәнләштем. Халык кайсы кая әкренләп тарала башлады. Читтән килүчеләргә ЛенВОның яңа, күпкатлы "Орбита" кунакханәсендә номерларга бронь салынган иде инде. Кичен "Баку" ресторанында банкет булачак иде. Киттек кунакханәгә, анысы метроның "Площадь мужества" станциясеннән ерак түгел, "Непокорённых" проспектында. Безгә - парлыларга - аерым номерлар билгеләнгән иде. Исемлек буенча шул бүлмәләргә түләп урнаштык. Поварницыннар каршыбызда гына иде. Минем полковник булуымны күреп, аның күңеле тәмам кырылган иде. Ул инде Владимир каласына демобилизацияләнгән булып чыкты. Безнең турыда берни сорашмады да. Менә шулай көнчелек кемнең кем икәнен белдерә.
Бу кунакханәдә Ленинград хәрби уку йортларында белем алучы Әфган офицерлары да тора иде. Караңгылыклары вә кыргыйлыклары әллә каян күренә. Үзләреннән өлкәннәргә сәламләп честь та бирә белмиләр. Моңарчы, чит ил офицерлары белән очрашканда, андый тәртипсезлекнең булганы юк иде. Офицерлар һәрчак бер-берсен таный иде. Шунлыктан миңа алар ят булып тоелды. Кичен без килгәндә, барысы да диярлек ресторанга кереп урнашканнар иде инде. Залга кергәндә, ишекнең сул ягындагы өстәл артында Калинин һәм аның янында Мадянов утыралар иде. Табын мул итеп корылган. Безне керүгә уң яктагы өстәл янына - Стародумов, Речкин, Скоробогатько һәм Поварницыннар каршына утырттылар. Мәҗлес күңелле узды. Тостлар яңгырады, бераз биеп тә алдык. Бераз соңарып, генерал Долинин да безгә кушылды. Тәнәфестә Калинин белән Мадянов янына утырып хәбәрләштек. Алар минем хезмәт юлымны кызыксынып тыңладылар. Шуны әйтергә кирәк, минем белән, нигәдер, кызыксынмаган адәм булмады. Кемдер: "Әнәс Хәсәнов ул хәрби кафедра начальнигы!" - дигән хәбәр тараткан. Каян алгандыр... Хәтта кайда хезмәт итүемне сорадылар. Ә Лёха турында әйтәсе дә түгел. Глушков бигрәк күңелсез иде. Академияне тәмамлаганда, ул өлкән лейтенант иде. Аңарга тәкъдим ителгән урыннарда хезмәт итәргә теләмәгәч, аны демобилизацияләделәр. Күрәсең, гражданкада әллә ни уңмаган. Бу өс-башларыннан да күренә иде кебек. Ул да совет сәүдәгәре атасына ышанып, хроник бавыр чире буенча демобилизацияләнгән иде, миннән ун елдан артык яшьрәк булса да... Хезмәтне аны иренмичә генә "тартсаң" уңасың. Теге чакта Глушковны дәүләт комиссия кабинетына кат-кат чакыртканда: "Ни диләр соң алар?" - дип сораган идем. "Они меня гнут, а я не гнусь!" - дип җавап биргән иде. Күрәсең, тормыш аны тәки бөккән! Хәзер миңа кызыгалар. Минем хезмәт юлымны үтсәләр, кызыкмаслар иде. Кая егыласыларын белмәгәннәр шул. Алар түгел, Стародумов та иртәрәк демобилизацияләнүенә үкенде. Хәер, подполковник булса да, соңгы - Павлоградтагы урыны майорныкы иде. Академияне тәмамлагач, ул - майор, ә мин өлкән лейтенант идем. Тормыш ул кайчакларда кемгә ни бирәсен белеп бирә. Стародумовның һәм Мадяновның уллары инде флот майорлары. Стародумовныкы Ленинградның хәрби НИИсында, ә Мадяновныкы - Северодвинскида. Хатынының ата-анасы Ленинградта яшиләр, оныклары да аларда - ике малай. Мадяновлар аларны, машиналарына утыртып, Новгородка - үзләренә алып кайтырга булдылар. Скоробогатько, Речкин, Мадянов һәм Стародумов адресларын биреп чакырдылар. Бәлки, кайчан булса да кагылырга туры килер әле... Икенче көнне тагы очрашуга киттек. Ишегалдында "Реанимационный пункт" дип язылган иде. Безне полковник Кудрин каршылады. Без аннан-моннан гына капкаладык та, Попов, Апёнков хатыннары белән һәм Мәрзия белән мин дә Разливта күңел ачып кайтырга булдык. Безгә буйдак Костюнин иярде. Ул шактый салган һәм чибәр Поповның хатынына тагылырга маташа. Фин вокзалыннан электричкага утырып китте. Ул тирәләр шактый матур. Ләкин көзге сүренке көн җиләс иде. Разлив күле тирәләре, талкынып, төсләрен салганнар. Шунда эчкәләп-капкалап сөйләшеп йөрдек. Апёнковларның матур һәм күңелле фокстерьерлары уйнаклап, биргән бер ризыкны комга күмеп, шактый көлдерде. Байтак йөргәннән соң кайтып киттек.
Икенче көнне Поповның кафедрасын карарга киттек. Ул безнең арадан беренче профессор һәм беренче генерал булачак зат. Генерал улы генерал була инде. Ләкин Попов үзе дә акыллы кеше, фән докторы. Ул билгесез мәет калдыкларының яшен ничек белергә дигән сөальгә төп хезмәтен багышлаган. Хатыны да акыллы, юридик институтта мөгаллимә. Леонид безне куанып каршылады. Кафедрасында булган күргәзмә-препаратлар белән таныштырды. Пироговның фасцияләр атласын бастырган мәрмәр такталарын күрсәтте. Без ул "такталар" белән беренче курста ук нормаль анатомия кафедрасында танышкан идек. Чакырсалар да, ленинградлыларның берсенә дә бимазалап кунакка бармадык. Шунда берничә тәүлек яшәп, кибетләрне әйләнеп, кирәк-яракларны алып, Исакийны карап, түбәсенә менеп, Кышкы сарай байлыкларын тамаша кылып, Бакыр җайдак янында сурәткә төшеп, каланың рестораннарында сыйланып, туры килгәндә "дөньяның "артына типкәләп" алдык. Кала нык үзгәргән, шактый таушалган иде. Невский проспектында машиналар сыяр-сыймас, Нева ташкыны кебек агылалар. Халык ишәйгән. Җәйге бакча тирәләрен һәм "Урыс музее"ның бакчасын да әйләнеп чыктык. Бу сәяхәтебез бертөрле яшьлегебез белән очрашкан сыман булды. Кала үзебез кебек олыгаеп картайган сыман тоелды. Ленинградта туристлар бетеп тормый. Билетлар кытлыгы. Ләкин иптәшләрем шәһәрнең үзәк тимер юл кассасы белән килешеп куйганнар икән. Ул касса "Невский проспект" метро станциясеннән ерак түгел. Шунда өлкән кассир Сания ханыма (фамилиясе онытылган) мөрәҗәгать итәргә куштылар. Ул безгә купе вагонына - Мурманск - Севастополь поездына билетлар саттырды. Шулай Ленинград белән хушлашып кайтып киттек. Мәрзияне эше, ә мине хезмәтем көтә иде. Ялыккан күңелне ачарга юньлерәк сәяхәтләр бик кирәк ул. Шуннан соң, яңа көчхәл кергәндәй, тагы да бирелебрәк эшлисең һәм, күргәннәреңне озак искә алып, шул узган көннәреңне янәдән кичерәсең. Әлбәттә, Ленинград яки Мәскәүдән соң торган калаң шыксызрак булып күренә. Ил мәркәзе түгел шул. Ләкин нишләмәк кирәк? Бөтен халык мәркәзләргә генә сыя алмый бит. Мәркәзләрне генә түгел, бүтән кала-бистәләрне дә юньләп корырга кирәк тә соң. Һәр шөлди үз сазлыгын мактаган кебек, торган җирең белән горурланырлык булсын иде ул! Ләкин моңа ирешергә бик ерак әле. Акылыбыз да, кулларыбыз да, акчабыз да җитми!.. Эштә мине зарыгып көткәннәр, чөнки миңа тиешле дәресләрне кемдер үткәрергә тиеш булган. "Гаебемне" таныган кебек, бар хәлемә җигелергә туры килде. "Гуләйт" итә белгәндә, эшли белергә дә кирәк! Яңа курслар вә укучы табиб төркемнәре арту сәбәпле, дәрес сәгатьләребез артты. Кафедрабызга хирург кирәк була башлады. Аны Нагорный округтан юллады. Безгә Балта хастаханәсеннән подполковник Гулоны күчерделәр. Ул фән кандидаты. Үзенең элекке Бресттагы фатирын Ленинградның коммуналкадагы бер кечкенә генә бүлмәсенә алмаштырган. Хатыны чирле малае белән шунда яши. Абыйсының Ленинградта фатиры бар. Бу да шунда күчәргә ашкына. Яһүдкә охшап тора. Академиянең ординатурасын тәмамлап, шунда кандидатлык диссертациясен яклаган.
Хирургия кафедрасында калырга омтылса да, калдырмаганнар. Хирургия фәне буенча белеме ничектер, мин тәҗрибәлерәк мөгаллим булгангамы, теле яңа ачылган бала кебек, сораулар белән әле аптыратып бетерә иде. Ахырда мин, түзә алмыйча: "Шуны да белмәскә, фән кандидаты була торып!" - дидем, ачуым килеп. Ул, кызарып: "Мин ампутацияләр буенча гына кандидат ла!" - диде. Дөрес әйткән икән Козьма Прутков дигәннәре: "Белгеч ул флюс кебек, аның тулылыгы берьяклы гына!" - дип. Гулоның хатыны, Оборона министрлыгына язылып кереп: "Улыбыз чирли, аңарга эссе Запорожье климаты зарарлы. Ленинград климаты гына килешә. Фән кандидаты ирем Гулоны академиягә күчерегез!" - дип аптырата. Ахырда Гулоны академиянең "учебная часть" бүлегенә административ эшкә күчерделәр. Тамчы ташны тишә, диләр, бигрәк хатын-кызларның күз яше тамчылары! Байтак кына офицерлар шундый булдыклы хатыннары аркасында юньле урыннарга күчтеләр дә, ә кайберәүләре хатыннары җилкәсендә югары мәртәбәләргә ирештеләр. Гуло бездә бер ел чамасы гына булды. Партия җыенында да нык әрләшергә туры килде. "Без алтышар сәгать рәттән карлыкканчы укытканда, сез шахмат уйнап утырасыз. Сез дә бераз эшләшергә тиештер ич!" - дигәч, "Анас Абдрахманович, это удар ниже пояса!" - дигән булды, җимерелеп. Үзебезгә авырга килгәндә, ник дөресен әйтмәскә? Шуннан соң, тышкы яктан сиздерми, тигез мөнәсәбәттә булсак та, артык якынлашып сөйләшми башладык. "Туры сүз әйткән - туганына ярамаган!" - диләр бит. Арабыздан кара мәче үтте. Ләкин аның кыек эшләре турында, укытмаган сәгатьләре турында, түбәнсенеп, Одесса комиссиясенә әләкләмәдем. Кафедраның, коллективның дәрәҗәсен төшерәсе килмәде. Башка институтларда исә, үзара әрләшеп-дошманлашып бетеп, хәтта хәрби министр приказларына эләгеп, демобилизацияләп таратылган кафедралар да булды. Хәрбиләрдән бигрәк, дошманлашулар, хөсет тоту, бер-берләренә аяк чалулар институт кафедраларында, граждан галимнәре арасында да күзәтелә иде. Мондый яман чир борын-борыннан килә, диләр. Безнең институт та инсафлыгы белән аерылып тормый иде. Әйтик, хирургия кафедрасын отставкадагы подполковник, фән докторы, профессор Бакулин җитәкли иде. Аңарга астыртын чокыр казып маташкан доцент, яңа килгән фән докторы Гусаров була. Болай ярыйсы кеше, безнең белән яхшы мөгамәләдә иде. Ул, ялланып, Эфиопиядә эшләгән кеше, анда ниндидер пожарга эләгеп, үлемнән көчкә котылган. Әле яшь булуына карамастан, чәчләре агарган иде инде. Үзе яһүд буларак, читләтеп булса да, яһүдләрне мактый иде. Әйтик, эфиопларның матурлыкларын мактап, матурлыклары яһүдләрдән килә дип, бер риваять тә сөйләгән иде. Имеш, Эфиопиядә Савская патшалыгының хатын падишаһы Иудея патшасы Соломонга ошый. Ул аны үзенә алып яши. Ләкин теге дә иленә омтыла. Ахырда ул, Соломоннан ике йөз иң матур егетләрен сорап, үз иленә кайта. Имеш, шул яһүд егетләреннән матур эфиоплар туа. Менә шул Гусаров, форсаттан файдаланып, Бакулинны төртеп төшерә һәм үзе кафедра мөдире була. Ә хәл менә нидән башлана. Бакулин бер хатынга аппендицит операциясен ясый. Шуннан соң Мәскәүгә гыйльми конференциягә китә.
Авыруы күз-колаксыз кала. Хезмәткәрләре, белмәмешкә сабышып, аны карамыйлар. Гади генә аппендицит операциясеннән соң сепсис башлана, һәм бәхетсез хатын үлә. Менә шуннан соң, үзенең дә гаебе булуга карамастан, Гусаров үлгән хатынның туганнарын Бакулинны судка бирергә котырта! Янәсе, беркемгә дә тапшырмый ташлап киткән! Шау-шу куба. Бакулинны эшеннән төшереп, шул ук кафедрада икенче профессор рәвешендә, Гусаров кул астында калдыралар. Профессорлар арасында кызык һәм сәер кешеләр дә очрый. Аларны үзара "чудак" дип йөртәләр. Бакулинга хәтле идарә иткән шул "каһарман": "Рак вирусы кешегә чи тавык күкәйләреннән йога!" - дип, йомыркаларга перчатка киеп тотына һәм аларны икешәр сәгать кайнатканнан соң гына ашый икән! Рак чиреннән бик курыккан. Моны канцерофобия дип атыйлар. Ләкин берәү дә мәңге яши алмый. Әҗәл, вакыты җиткәч, ничек саклансалар да, якаларыннан тота! Бездә фронтовик профессорлар да бар иде. Әйтик, неврология кафедрасының буйдак профессоры, Ленинградның иң хәтәр "Невская Дубровка" дигән плацдармында яраланып, исән калган. Әйтә иде, плацдармга төнлә елга аша яңа пополнениене китерәләр, ә кичкә хәтле алманнар аны кырып салалар дип! Шул бер карыш сазлыкка ябышып, нихәтле халыкны харап иткәннәр бит! Бермәлне аудиториягә нурланыш чирен укырга керсәм, курсантлар арасында сабакташым Терлецкийны күрәм. Ул академиягә укырга Липецк өлкәсенең Грязи бистәсендә урнашкан штурмовиклар авиация полкыннан килгән иде. Без аны шаярып "пан Терлецкий" дип атый идек. Тыйнак булса да, бик белдекле булып сөйләшә иде. Күкрәгендә берничә спорт значогы бар иде. Шуңарга күрә безнең физкультура һәм контроль кафедрасы, спорт ярышларын үткәргәндә, ярдәмгә аны чакыралар иде. Икебез дә авиация фельдшерлары булганга күрә, бер-беребезне якын итә идек. Ул матур әдәбият, ә соңыннан медицина китапларын җыючы иде. Үзенең экслибрисы да бар иде. Академияне тәмамлаганнан соң, байтак хезмәт итте, аннан ЛОР белгечлегенә күчте. Шул лекциямне арткы рәттә утырып, завуч буларак, мине Киктенко да тыңлап утырган иде. "Нинди кимчелекләремне таптыгыз?" - дип сорагач, "Күп мәгълүматларны беренче мәртәбә ишетүем, кайбер профессорларың торып торсын!" - дип, ихлас мактады. Тагы бер кызык очрашу. Мәрзия белән Ленин урамының бире очында хатыны белән миңа чокыр казучы Федоренконы очратабыз. "Син монда нишләп йөрисең?" - дип сорый бу, гаҗәпләнеп. "Мин монда ГИДУВның хәрби кафедрасында өлкән мөгаллим булып хезмәт итәм һәм монда яшим", - дим. "Монда андый ГИДУВ та бармыни әле?" - дип сорый. "Бар һәм штат буенча өч полковник урыны да бар!" - дим. Хатынының Федоренкога нәфрәтле карашын күрсәгез иде! Ул шушы Запорожьеныкы икән. Ә ире шушындый полковник урынлы ГИДУВның булуын да белми, Римбур армиясенә күчкән икән! Димәк, оттырган! "Каян белим монда ике институт булуын!" - дип кенә мыгырданды. Эшем шактый борчулы булуы җитмәгән - ел саен диярлек, хатын-кызлар чире белән авырып, Мәрзия үзебезнең профессор Коренева клиникасында ятып чыга иде. Ә бер җәйне икебез Одесса шифаханәсенең 16 нчы Фонтан бинасында ял иткәндә, кинәт тагы шул хәерсез чир өянәге купты. Бу юлы бигрәк каты чирләде. Белештерми кызынып коенуының зарары тигән...
Ашыгыч рәвештә каланың өлкә сырхауханәсенә машина белән илтеп яткызырга туры килде. Андагы галәмәтне күрсәгез иде! Гинекология бүлегендә борылыр урын юк. Авыру хатыннар палаталарда бер-берсенә орынып яталар! Бар икән күрәселәр! Гинеколог ханым ашык-пошык карап, сыекча системасын куйдыртып: "Кайгырмагыз, игътибар итәрмен!" - дип чыгып китте. Ялыбыз ял булмады. Көн дә хәл белеп, каланың бер очыннан икенче очына трамвай белән йөрдем. Шул сырхауханәләре Мясоедовская урамында икән. Яһүдләрнең: "Улица ты, улица Мясоедовская!" - дип җырлап биюләре шушы урамга багышланган икән. Инде менә мине дә бу урам байтак "биетте". Чире озакка сузылды. Калдырып, эшкә кайтып китәргә туры килде. Бигрәк күңелсез булды. Нишләмәк кирәк, чирне берәү дә теләп алмый. Өйгә ул бер айдан гына кайтты. Мәрзиянең болай бертуктаусыз ничә еллар буена чирләве күңелне кыра. Кайсы ир хатынының авыруын яратсын, һәм моңарга түземлекне каян алырга? Яхшысынмасаң да, сау хатыннарга кызыга башлыйсың! Димәк, ара суына. Шул сәбәптән әчелешле дә буласың, үпкә дә тотасың, башка бүтән уйлар да керә башлый. Иблис, шуны гына көткәндәй, коткы бирергә тотына. Мондый очракларда рус мәкале: "Седина в виски, а бес - в ребро!" - ди. Әй, дуслар, без гади генә адәмнәр, беребез дә әүлиялар түгел шул. Ымсындыручы, вәсвәсә салучы, күңел аздыручы хатын-кызлар юк түгел. Яныбызда бөтерелеп йөриләр. Гөнаһка төшүеңне сизми дә калуың ихтимал! Кабатлап торасым килми. Мин бу мәсьәлә турында "яшьлек галәмәтләре"ндә бер язган идем инде. Аны Фәиз әфәнде Зөлкарнәй бастыра да башлаган иде. "Курчак" хикәясеннән башлап "Идел" журналында (1995 - № 9). Бүтән өзекләрен дә бастырырга вәгъдә иткән иде... Ләкин СССР таркалу һәм элемтәләр өзелеп тору аркасында, ахырын белмим, чөнки гәҗит-журналларны яздыра алмый башладык. Без Украинада бүленеп калдык. Бәлки, басылгандыр да... Инде тормышыбызның бүтән үзгәрешләренә тукталмакчы булам. Җитмешенче елларның азагында тормыш хәлләре тәмам бозыла башлады. Ризык кытлыгы үзен нык сиздерә иде. Кибетләрдә ит бүлекләре ябылды. Сыр күренми, ак май турында әйтәсе дә түгел. Колбасаларның иң арзаны гына - 2 сум 20 тиенлеге генә калды. Анысы юеш, крахмал да тоз, ит тәме сизелми. Шунда эшләүчеләр аңарга җебетелгән бәдрәф кәгазен төеп тутыралар, имеш. Ит комбинатында койма аша сыер түшкәләрен урлаучылар тотыла башлады. Бөтен ил эшчеләре угрылыкка салынды. Угрылык шундый киң колач җәйде ки, ул хәтта булдыклылыкка хисаплана башлады. Каракларга "караклар" дип әйтергә базмый, генсек Брежнев аларны "несуны!" дип атады. "Алга узган социализм" илендә караклар булырга тиеш түгел, ә "несуны" дигәч, ул бертөрле "гөнаһсыз шаяручы" гына булып күренә. Тел бистәләре караны ак дияргә дә күп сорамыйлар иде... Базарларда бәяләр күтәрелде. Халык ачыктан-ачык кибет-базарларда, транспортта хөкүмәтне сүгә башлады. Хәтта автоматларны һәм райком-обкомнарны телгә алып... Шунысы гаҗәп: ризык кытлыгы тыныч заманда, ашлыклы, терлекле, кош-кортлы илдә - Украинада пәйда булды. Төньяк өлкәләре турында әйтеп торасы да түгел! Хөрәсәннәр дә совпартократ сорыкортлары илендә шулай булмый ни?! Җитмәсә, бөтен Җир шары әрәмтамакларын асрадылар.
Без инде моның ахыры ни белән тәмамланачагын сизә башладык. Болар гына җитмәгән икән әле. 1979 елның 27 декабрендә совет гаскәрләре Әфганстанга бәреп керде. Империя ул ахыргача җанын бирергә җитешкәндә дә үзенекен кыла. Кайберәүләр белештерми куандылар. Фашистларны җиңү даны белән исереп яшәүчеләр Әфган мөҗәһидләрен дә ансат кына җиңәрбез дип уйладылар. Алар бу сугышның 1989 елның февраль аена хәтле сузылачагын, "200 нче йөкнең" ни икәнен һәм 15 мең яшь егетне югалтачагыбызны, бихисап имгәнүчеләрнең пәйда булачагын һәм иҗтимагый фикернең тәмам үзгәрәчәген белмиләр иде шул. Алдагысын кем белсен? Ләкин сугыш ачучыларның бераз чамалаулары булырга тиеш иде ләбаса! Моның ни белән тәмамлануын Леонид Брежнев, халык телендә "Леонид беренче, Ильич икенче" һәм "СССР Мао Цзеэдуны" кушаматларын алган бәндә дә күрми дөнья куйды. Бу хәл 1982 елның 10 ноябрендә булды, ләкин без аның үлеме турында ике тәүлек буе радиода әкрен күңелсез музыка уйнаганнан соң гына белдек. Үлемен зарыгып көтүчеләр күп булды. Хәтта бу турыда бер мәзәк тә таралды. Имеш, берәү көн дә "Союзпечать" киоскына килеп, "Правда" гәҗитен карарга сорый һәм беренче битенә күз йөгертеп алганнан соң кире кайтара. Бу хәл күп мәртәбә кабатлангач, сатучы түзми: "Болай нинди хәбәр эзлисез, әллә үзегезне бүләкләү указын көтәсезме?" - дип сорый. Тегесе исә: "Юк, мин некролог бастыруларын көтәм!" - ди. "Некрологлар беренче биттә булмый бит!" - ди сатучы. "Әйе, ләкин мин көткән бәндәнең некрологы мотлака беренче биттә булачак!" - дип җавап кайтарган, имеш. Бичара Брежнев үзен әллә кемгә исәпләп, бетмәс бүләкләр алып яшәде. Дөнья даны шундый ул. Хәзерге түрәләр дә үзләрен тәрбияләп үстергән халыктан бик ерак торалар. Кая инде аларга халык уен белү! Сыртына менеп атлангач, аның турында уйламыйлар, уйларга да теләмиләр бугай. Югары сәясәт, "ил мәнфәгатьләре" белән мавыккан булалар!.. Брежневның суынып бетмәгән кәнәфиенә КГБ җитәкчесе, чирле Андропов менеп утырды. Халык үзара ЦКны ЧК дип атый башлый. Табалар бит шундый үткен чагыштыруны! Кагэбист буларак, Андропов какшаган ил тәртибен ныгытырга маташа. Әлбәттә, гадәтенә кергәнчә һәм хәленнән килгәнчә. Озын теллеләрне шул кырыс идарәләргә дәштереп кисәтергә тотыналар. Эш вакытында эшләрен ташлап кибет-базарларда йөрүчеләрне аулап, исем-фамилияләрен, эш урыннарын язалар. Киевта тормыштан зарланучыларны тотып, махсус кинотеатрга җыеп, дүртәрбишәр сәгать буе сугыш галәмәтләрен, Эфиопия, Судан, Һиндстан ачлыкларын күрсәтеп - "акылга утыртып" чыгара башладылар. Запорожьеда андый тамашаларны үткәрүләре турында ишетмәдем. Тик шуны әйтәм: болар барысы да паллиатив чаралар гына иде. Икътисад нык аксагач, андый чаралар белән генә җәмгыять хәлен тазартып булмый инде. Көннәрнең берсендә кафедрага элекке Ужур сырхауханәсе начальнигы Синицын шылтыратты. Мактанчык-шапырынучан, начальствоның күзенә "тузан" җибәрүчән, аучы һәм балыкчы иде. Хәмбәл Гыйззәтуллин вә Васфи Вафин белән бергә миннән соң академияне тәмамлаган кеше. Ул ауда кулын нык җәрәхәтләндерә. Кемдер ялгыш ике көпшәле мылтык ядрәләрен кулына тидерә! Кулын ампутациялиләр - чулак булып кала һәм армиядән азат ителә. Ау юньлегә китерми шул.
Хәзер ул отставкадагы подполковник, Украина Минздравында инспектор булып эшли икән. Иптәше белән безне тикшерергә килгән. Каян адресымны тапкан диген! Хәбәр дөньяга тарала. "Вакытым булса, күрешербез!" - дигән иде. Ләкин кала түрәләре инспекторларны кулдан ычкындырмыйлар, Хортица утравының бер ял йортына урнаштырып сыйлыйлар. Шуңарга күрә тикшерүләрнең дә нәтиҗәсе әллә ни куркыныч булмый. Ришвәтнең шундый ысуллары да бар. Дәүләтнең әхлаксызлык галәмәтләре... Бертөрлелек - көненә алтышар сәгать тамак еру, начальникның хөрәсәнлеге, партҗыеннар, округ тикшерүләре, пистолет күнекмәләре, сугыш уеннары, төрле йөкләмәләр шактый туйдырдылар. Җитмәсә, эшкә йөрткән автобусның маршруты үзгәрде. Әйләнеч юлдан йөрергә туры килә башлады. Ике күпер һәм Днепрогэс аша. Икебезнең дә фаринголарингит һәм бронхит галәмәтләре ишәйде. Елына икешәр мәртәбә грипп белән дә авырулар, әлбәттә, куандырмый. Моннан берәр иминрәк якка китү турында уйланабыз. Хезмәт елым тулып бара. Инде нихәтле хезмәт итсәм дә, пенсиям окладымның 75 % ыннан артмас. Менә шуларның бөтенесен уйлаганнан соң, хезмәтне тәмамларга кирәк дигән уйга киләм. Бик картаймаган чакта бераз иректә "кол" булмый яшәп каласы килә. Үзең дигәнчә, үзең теләгән җирдә... Сиксәненче елда хезмәтемне округ аша тагы биш елга арттырырга була иде, ләкин начальник белән тәмсезләнгәннән соң, аңарга инәлмәдем һәм кирәген дә тапмадым. Шуңарга күрә ул ВМОга хезмәтемне өч елга гына арттыруның үтенеч кәгазен юллады. Минем гауга күтәрүемнән шикләнеп, аны яшерен эшләде, ләкин ул кәгазьне, җибәрер алдыннан, лаборантка миңа күрсәтте. Мине эшкә ябышып ятар дип белгән, ахры. Ләкин уйларым бүтәнрәк иде шул. Демобилизацияне офицерларның күбесе бик авыр кичерәләр дисәм, ялгышмамдыр. Чөнки тормышлары кискен үзгәрә, һәм алар яңа халәтләренә, бөтенләй үзгә тормышка озак яраклаша - "адаптацияләнә" алмыйлар. Ләкин мин, үземне алдан ук психологик яктан аныклаганга күрә, үземне берни булмагандай тыныч тоттым. Эшлим дисәм, дипломым, тәҗрибәләрем һәм эшләрлек чамам бар, ник өзгәләнергә? Инде мин яхшы беләм: тәвәккәл кеше кайда да югалмый. Димәк, хикмәт хәрби хезмәттә генә түгел. Мине һәм Мәрзияне бүтән мәсьәлә борчый. Кайда яшәү мәсьәләсе! Хезмәтемнең чиге билгеләнгәч, ул мәсьәләне дә хәл итәргә, алдан чарасын күрергә була. Сиксән өченче елга хәтле вакыт байтак, җәгърафия атласын чыгарып, илебезнең юньлерәк якларына күз салып, калаларын чамалый башлыйбыз. Мәгълүм, кешенең күңеле шундый, аңарга үзе булмаган җирләрдә яхшырактыр күк тоела. СССРда калалар күп, ләкин хыялланганча яшәрлек шартлылары гына әз икән. Без фатир алмашу кылларын тартып карарга булдык. Урыс әйтмешли, "За спрос не бьют в нос!". Фатир алмашу мөмкинлекләренең булуы бик шәп инде ул. Безнең ише тынгысыз бәндәләргә уңайлы. Баксаң, безнең ише "бетле йөрәкләр" аз түгел икән. Бөтен игълан такталары шулар белән тулган. Күбесе, начаррактан котылып, юньлерәк фатир эләктермәкче була. Күбесе "шило на мыло" алмаштыралар. Туракланып өзгәләнгән гомеремне инде кайда дәвам итәргә, кая юнәлеп, олыгайган башымны тыгарга? Иң беренче уйга Кырым керә.
Кара диңгез, җылы һава, җимеш бакчалары ымсындырып, күңелне кытыклап торалар. Күңел шундыйрак җирләргә тарта. Фатирым ярыйсы, чехлар проекты белән төзелгән булса да, тынгысыз - йорт юл өстендә төзелгән, карап торырга күркәм булса да шау-шулы. Төтен-сөремле, даими агуланып торган һавалы Запорожьеда безнең ише үпкәләре сау булмаган кешеләргә яшәп калырлык түгел. Туганнарым яшәгән Чиләбе дә шундый. Җитмәсә, суык көзе-кышы да бар. Моннан ары көнчыгышка таба кире китеп югаласы килми. Күрмәгән-яшәмәгән як түгел. Кайда кешеләрчә яшәргә була икән? Менә ашъяулык хәтле СССР картасы, җырларга кергән илебез киң, сайла гына! Мин инде, турыдан әйткәндә, авыл кешесе түгел, туган авылымнан өч яшь тулыр-тулмас аерылганмын. Дөресрәге, аерганнар. Үзем дә, хәләл җефетем дә анда көн күрерлек адәмнәр түгел. Көтеп торучыларыбыз да юк. Аннары авылларның егәре тәмам бетеп барган чаклар. Уяураклар һәм яшьләр авылдан таярга гына торалар. Туган җирләреннән ихтыярсыз китәргә мәҗбүр булгач, нинди тормыш ди инде анда?! Күзгә күренерлек, юньлерәк калаларга, хәрби министр әмере буенча, офицерларны демобилизацияләү катгый тыелган. Мин моны приказларын укып та беләм. Җәһәннәмдә ат урынына хезмәт итәргә рәхим ит, хокукың бар, тик үзең теләгән җиргә урнашырга хокукың юк. Сәясәт диген. Башта күзем Казанга төште. Ни әйтсәң дә, атам өзелеп сагынган үзебезнең татарлар мәркәзе бит. Уйлый торгач, бу уемнан да кире кайтырга мәҗбүр булдым. 1976 мы, 1977 ме елда Казанга әти белән туганнарыбызга барган идек. Казанга ЯК-40 белән очтык. Якташларыбыз Казанга һәм туган авылларына шулай ел саен кайтып киләләр икән. Бу юлы да безнең белән Банат апа утырды. Әтинең самолёт белән баруы икенче мәртәбә. Элек поезд белән йөри иде. Беренче тапкыр әни белән очканнар. Әнием сөйләвенчә, самолёт трабыннан менгәндә, әти башкаларга игътибар итмичә, кычкырып бисмилласын укый башлаган, шүрләгән, ахры. Әни тавышын тыярга мәҗбүр булган. "Үзенең тыны бетә, ә үзе кычкырып укый!" - ди. Казанга ике сәгатьтән артыграк юл. "Булды!" дигәндә генә, самолёт утырмый, кала өстендә әйләнеп йөри башлады. Халык пошаманга төште. Ул чакта аэропорт Казанның уртасында калган иде. Күрәм, аста янгын сүндерүче һәм санитар машиналары бер-бер артлы самолёт утырасы юлга таба тәгәриләр. Иллюминатордан карыйм: ут-төтен күренми, самолёт тигез оча. Стюардесса бәйләребезне тикшерә башлады. Аңлыйм, самолётның көпчәкләрен гондоладан чыгара алмый азапланалар... Ниһаять, "дык" иткән тавыш ишетелде. Димәк, көпчәкләр, чыгып, урыннарына беректе, һәм самолёт утыра башлады. Чак кына "аварийный утыру" булмый калды! Кешенең гомере еш кына кыл өстендә чайкалып кала шул... Самолёт кош түгел, әллә ниләр булуы мөмкин. Мин моны инде күптәннән бирле беләм. Ул чакта башкалабызны беренче күрүем әле. Беренче тәэсир тирән һәм дөрес була, диләр. Казанны мактауларын бала чактан ук ишеткәнгәме, артыгын көткәнмен, ахры. Кардәшләрнең хәтерләре калмасын, турыдан әйтим, ни кызганыч, кала миңа ошамады. Зәгыйфьләнгән бер мескен кебек күренде.
Аэропорттан башлап, татарлыгы беркайда да һәм бернәрсәдә чагылмаган, аның "исе" дә сизелми. Татарстан мәркәзе диген! Әйтерсең үзенчәлеген юри бетерергә тырышканнар. Сугыш турыдантуры кагылмаган булса да, искергән һәм җимерек йортлар байтак. Урамнар шакшы (татарларга хас булмаган нәрсә!). Җил күтәрелгән саен, чүп-чар өермәсе куба, "кабахәтлек кануны" буенча пычрак кәгазьләр очып, хәтта йөзеңә каплана... Хәерчелектәндер инде, урам себерүчеләр урынына урамнарны чистартып-себереп торырга төрле идарә хезмәткәрләре, уку йортларын беркеткәннәр. Әйтик, Островский урамын ГИДУВтагылар карый. Үзем дә Запорожье ГИДУВыннан булгач, монысы мине бигрәк гарьләндерде. Юк, чүп-чар себерүләре өчен түгел (эшнең берниндие дә хурлык саналмый), ә хөкүмәт даирәләренең шулай галим-мөгаллимнәрне бик арзан бәяләүләре, түбәнсетүләре өчен. Үзләре, йомшак кәнәфиләрен беразга калдырып, райком-обком тирәләрен себерергә чыкмыйлар бит! Табибларны, мөгаллим-галимнәрне, мәдәният хезмәткәрләрен һәм бүтән гуманитар белгечләрен санга сукмаган дәүләт беркайчан да мантымас! Нәрсә уйлый бу совпартократлар? Булды, сүзне дәвам итик. Кала урамнарының исемнәре күбесенчә ят милләтләрнеке. Фәкать урыс сүзләре генә ишетелә. Әллә белмиләр, әллә үз телебездә сөйләшергә оялалар? Шулхәтле басар икән урыс теле! Кем булсалар да, үз телендә сөйләшмәгән адәмнәрне зыялылар хисабына кертеп булмый. Радиодан татарча тапшыруларны ишетми кайттым. Телевидение тапшырулары турында әйтәсе дә түгел. Кайда ул татарның милли горурлыгы? Болай булгач, аларны кем санга суксын? Гади ашханәләрдә шыксызлык, пычрак. Ашларында чучка калҗалары... Бар нәрсәләрдә әллә нинди сәер меркантильлек сизелә. Әйтик, "разбойниклар" кем икәннәрен һәм ни өчен халкыбыз муенында утыруларын тәмам онытканнар икән! Казанда әти белән әнинең сеңлесе Әминә апа, улы Әнәс һәм аның хатыны Миңнегөлләрдә тукталдык. Алар җитеп килгән кызлары Рәмзия белән бер бүлмәле фатирда, йортның бишенче катында, Жданов урамында яшиләр. Урыннары ярыйсы гына. Үзләренә дә кысан булган фатирда аларга, мәгълүм, авыр булды. Рәмзия - сәүдә техникумы укучысы, иптәш кызында кунып йөрде. Ул Миңнегөл киленнең беренче иреннән. Тыйнак, тәртипле, ихтирамлы кыз. Рәхмәт, караңгы чырай күрсәтмәделәр. Гайфулла Кәлимулла улы авиазаводта эшли. Гомер тарихы шактый кызык. Бик авыр сугыш елларында яшь кенә Әминә сеңлесен, елатып, Нәсимә апа картайган Гайфулла агага тормышка бирә. "Яратмасаң да чыдарсың, күзеңне йомарсың!" - дигән... Алар авылда озак яшәмиләр. Нужадан качып, бурятлар ягына китәләр. Анда совхозда эшлиләр. Әнәс, армиядә хезмәт итеп кайтканнан соң, эшкә тимер юлга керә, бурят кызына өйләнә. Атасы вафат булганнан соң, хатыныннан аерылып, әнисе белән туган илләренә кайталар, чөнки атасы, васыять итеп: "Улым, анаңны монда калдырма, илеңә алып кайт!" - дигән. Күрәсең, аларны ятлар арасында адаштырып калдырасы килмәгән! Кайткач, әнисен апасы янында урнаштырып, Казанга килә һәм йортка керә. Миңнегөл килен чибәр генә хатын, балалар бакчасында эшли. Ятим калгач, шофёр абыйсы янына калага килеп яши. Бер шофёрга тормышка чыга, Рәмзиясе туа. Ләкин каенанасы киленен сөйми, бигрәк рәхимсез була. Эштән кайтышлый Миңнегөл Рәмзияне балалар бакчасыннан алып кайта, төн җиткәнче бикле йортка керә алмыйча, ел буе диярлек интегәләр. Явыз карчык йортын бикләп, гел әллә кая олага икән. Улын аертып, бүтәнгә өйләндереп йөри... Шулай байтак изаланганнан соң, Миңнегөл Совмин рәисе Батыевтан коммуналканың бер бәләкәй бүлмәсен юллап ала һәм җәннәткә эләккәндәй булалар. Анасыннан бигрәк, бәләкәч Рәмзия куана икән! Әнәскә тормышка чыккач, шул бүлмәне, акча өстәп, әлеге фатирга алмаштыралар.
Кардәшләрем тыйнак, үзем кебек эчмиләр, тартмыйлар. Рәмзия дә: "Атам һәм сезнең кебек кеше табылса иде!" - дип куйды. Аны димләрлек яшьләр юк шул. Аларда берничә тәүлек кундык. Мин каланы карап йөрдем, әти мәчеткә барып кайтты. Аннары Горки I бистәсендәге Сираҗетдин абый Сәгъдиевләргә бардык. Атам ягыннан туганнарыбыз. Әнине әтигә шулар димләгәннәр. Аларның ялгыз Рауза исемле кызлары һәм хатыныннан аерылган Камил исемле уллары бар. Һәммәсе бергә үз йортларында яшиләр иде. Ләкин тирә-якларын кысрыклап, күпкатлы тораклар камап алган. Аларны да шуларның берсенә күчерерләр, ахры. Камил ГАИ майоры иде. Бер тәүлек аларда кунганнан соң, мин Запорожьега кайтырга җыендым, ә әти - күчерелгән туган авылына. Аэропортка мине озатырга Миңнегөл белән Рәмзия барды. Рәмзия, укуын тәмамлаганнан соң, үзе кебек татар товароведына тормышка чыга. Иренең авылында бергә эшли башлыйлар. Баласы туа. Ләкин ул да әнисенең ачы мәктәбен үтә. Аның да каенанасы миһербансыз була. Ахырда Рәмзиягә, аерылып, баласы белән әнисе янына кайтырга туры килә. Инде кай якка күзләрне төбәргә, кайда тукталып, башларыбызны орырга? Башларыбызга кергән уй китми генә бит, тормыш шартлары һәм саулык үзенекен таләп итә. Фатирны күңел төшкән калага алмаштыру зарури. Тик, әүвәле командующийга мөрәҗәгать итеп, фатирымны биредәге гарнизонга калдырып, Одессадан сорарга булдым. Бер үк хәрби округ бит. Үтә үзенчәлекле Одессада берничә мәртәбә булганыбыз бар. Шунда яшәргә кулайрак булмасмы дим. Аннары, пенсиягә чыгып, теләсәм, госпитальдә яки округ шифаханәсендә эшләргә була. Ятып калганчы, атып калырга кирәк. Округ үзәгеннән Запорожьега хезмәт итәргә билгеләнгән офицерлар була бит. Әйтик, шундый берәрсе минекенә, ә мин аныкына урнашсам, икебезгә дә ярар иде. Тик юк икән шул, андый алмашулар блат буенча гына эшләнә, ахры. Фатирымны горсправкалар аша гына табып алмаштырырга рөхсәт иттеләр. Шул инде, татарга бәхет сирәк елмая. Игъланнарны берничә тапкыр биреп карасам да, бу үтә сәер һәм хәйләкәр кала белән эшем пешмәде. Рәтләре беткән, сасып черегән яһүдләрнең фатирларына алмашу түгел, кереп карарга да җирәнерлек. Юньлеләрен алмаштырмаслар шул. Җитмәсә, таләпләре чамадан артык. Ял көннәрендә берничә фатир карап кайткач, күңелем бу каладан бизде. Диңгезләре шакшы. Данлы "Привоз" дип аталган базарларында әйберләрен сатып алырлык түгел, кыйбат. Элек әйтәләр иде, Одесса базарларында хәтта пулемёт, каһарманнар йолдызын, җитлегү аттестатын һәм җаның теләгән дипломны сатып алырга була дип. Хәзер исә ул пулемётларны, йолдыз-орденнарны һәм теләсә нинди документларны сатучылар бүтән җирләрдә дә бар. Моның белән инде беркемне дә гаҗәпләндереп булмый. Яһүдләр үзләренең "Привоз"лары белән бик горурланалар иде. Мәзәк тә шул хакта сөйли. Берсе транспортта барганда, яңа килгән урыска аңлата, имеш: "Бусы сезнең канат фабрикагыз, бусы төрмәгез, ә бусы безнең "Привоз"ыбыз! - дип. "Привоз"лары ризыкка бай иде. Украинаның тирә-якларыннан һәм Молдавиядән китереп тутыралар.
Одесса сан ягыннан - яһүдләр каласы. Элек авыл мичләрен тараканнар сырып алган кебек, болар монда кереп тулганнар. Берәү такси йөртүчедән сораган, имеш, калада күпме халык яши, дип. Тегесе: "Бер миллион!" - дигән. "Ә яһүдләр күпме?" - дигән сорауга, "Әйттем ич!" - дип кырт кискән... Каланың чирәмле газоннарын этләр пычратып бетергән. Яһүдләр эт асрап, алар белән бергә яшиләр икән. Илдә ризык кытлыгы башлангач, шул эт асраучыларга исполкомнары салым да түләтә башлаган иде. Яһүдләр шактый кимегәннәр. Баераклары чит илләргә китеп беткәннәр. Гомер буена ремонт ясалмаган фатирларын чираттагы милиция хезмәткәрләренә бирәләр икән. Бүтәннәр, кагыйдә буларак, андый фатирлардан баш тарталар, ди. Байтак кына яһүдләр китсә дә, калада бу артык сизелми диярлек. Халык күп, баш әйләнерлек, һәр җирдә чират. Ял йортлары, шифаханәләр шыгрым тулы. Менә шундый ул "каһарман" исемен алган миллионлы каланың кайбер яклары. Одесса округының хәрбиләр шифаханәсендә соңгы ял итүемдә, хәзерге исеме белән атаганда, Белгород-Днестровскийны да (Ак Кирмәнне) чамалап, карап кайткан идем. Бик үзенчәлекле борынгы кала. Яше ике мең ярым елдан артык. Безнең дәвергә (эрага) кадәр VI гасырда биредә борынгы юнаннар Тир (Тирос) калаларын салганнар. Ул тарихчылар Геродот һәм Страбон язмаларында да искә алына икән... Хәзер аның казылма калдыкларында - археологик тыюлык зонасы. Хәрабәләренә карап, борынгы нигез һәм урам ташларына саклык белән басканда, уйларың бик еракларга китә. Баксаң, аяк астыбызда узган заманның әллә күпме катламы бар икән. Заманалары белән теге дөньяга нихәтле халык киткән! Тәэсире бик тирән. Алар да безнең кебек гомер иткәннәр, йортлар салганнар, урамнарына ташлар түшәгәннәр, йөри-йөри аларны шомартып бетергәннәр, сәүдә белән шөгыльләнгәннәр, сөйгәннәр, балалар тапканнар, тик барысы да юкка чыга барган, көл һәм хәрабәләре генә калган. Вакыт үзенекен кыла, беркемне һәм бернәрсәне дә аямый шул. Соңрак Днестр лиманы ярында - ХV гасырда төрекләр төзегән кальга, калын таш калкан кебек, күкрәген горур киереп тора. Өркетерлек тышкы кыяфәтен әле дә җуймаган. Мәйдан уртасында кечкенә генә манара. Мәчете, биналары, кальга диварларының сакчылар сәндерәләре җимерелеп, юк ителгән диярлек. Корылма нигезләрен алабута, әрем һәм чирәм баскан. Гаскәриләренең эзләре күптән талкынып беткән... Биредә музей. Туристлардан акча сыгып торучылар бар, ә төзәтүчеләре юк... Кем ничектер, ә мин андый гыйбрәтле тарихи корылма-хәрабәләрне кызганам. Мәнсез халык саклый белми шул. Биредә "Корабли штурмуют бастионы" исемле адмирал Ушаков (актёр Переверзев) турында кино төшерелгән. Булган бит төрекләрнең дөнья тотып, күкрәп торган чаклары!
Бу дөньяны Россия империясе баскан. Аңарга да чират җитмәс дип кем әйтер? Шул ук ХV гасырда салынган әрмән чиркәве бар. Кая гына кысылып урнашмаганнар бу әрсез әрмәннәр! Күрәсең, төрекләр аларга чиркәү салырга комачауламаганнар. Ә әрмәннәр үзләрендә мәчет салдырдылар микән? Ак Кирмән (Аккерман) урамнарында үз вакытларында А. С. Пушкин, А. Мицкевич, М. Горький, Шаляпин, Леся Украинка, Гулак Артёмовский һәм бүтән күренекле шәхесләр минем кебек карап йөргәннәр... Менә шуларның берсе - Украина шагыйрәсе, зәгыйфь булса да, авыр язмыш йөген сукранмыйча күтәрергә вәгъдә итә. Ул мондый гаҗәп шигъри юлларын язып калдыра: Я на гору тверду, крамьяную Буду камень важкий пидыймать И несучи вагу ту страшную Буду песню веселу спивать!.. Буду снять квиты на морозы... Ләкин, сүзләре матур булса да, алар нибары шигъри образ - метафоралар гына. Чынбарлыкта тиктомалдан тауга таш күтәреп менүнең яки суык карга гөл орлыкларын чәчүнең мәгънәсе юк инде. М. Горький, сукбай булып йөргәндә, янәшәдәге Шабо авылында, ялланып, йөзем бакчаларында эшләгән... Днестр елгасының Кара диңгезгә кушылган урынында Каролина - Бугаз - "Затока" исемле курорт. Анда 150 дән артык шифаханә - ял йортлары, турбазалар һәм лагерьлар урнашкан. Искитәрлек оҗмах почмагы! Лиман ярларында ял итүчеләр һәм "кыргыйлар" бихисап. Елга дельтасы миңа ошамады. Сай. Суы сары, бик вак комы уалып беткән. Днестр, бөтен Украина аша агып, ил буйлап җыйган завод-калалар пычрагын көн-төн шул лиманга коя. Анысын ләм, ком басып бара. Днестр, Днепр, Идел кебек, канализация коллекторына әверелгән. Бу бер дә юньлегә түгел, чөнки сулары белән халык, тереклек агулана. Одессадан Ак Кирмәнгә шактый киң лиман аша кечкенә канатлы кораб ("Ракета") белән үтеп керәсе. Бер күрүгә кызык булса да, биредә төпләнәсе килмәде, ятсындым. Һәрхәлдә, каланың Одессага "буе" җитми. Аллы-гөлле, бакчалы-җимешле булса да, илебезнең бер кырые инде. Ял итәргә ярыйсы булса да, монда даими яшәү бөтенләй бүтән нәрсә бит. Халкы бигрәк чуар - молдованнар, хохоллар, яһүдләр, әрмәннәр, греклар, чегәннәр, урыслар һ. б. Үзенә бер Вавилон (Бабилон)! Менә төрек-татарлар яшәсә, уйлап карарга булыр иде. Һәр курорт шәһәрендәге кебек, базары кыйбат. Акчалы килмешәкләр бәяне даими күтәреп торалар. Базарларына әчеп черегән җимеш исе сеңгән. Сату рәтләрендә бал кортлары һәм эре чебеннәр мыжлый. Минем базарларга игътибарым зур. Хәзерге кысынкы чорда базарлар булмаса, кибетләргә ышаныч әз. Ярый, минсез исән-имин тора бирсеннәр!..
Чираттагы игъланнарны Ялтага, Севастопольгә, Николаевка, Херсонга биреп карыйк... "Конторым" эшли! Кайдан нинди тәкъдимнәр булыр, бераз көтик. Ниятебезне җиренә җиткерми, артка чигенәсе килми бит. Әмма безнең ишеләр күптер, ахрысы. Синең яңа, бөтен уңайлыклары булган фатирыңа юк-барны, коммуналь яки барак бүлмәләрен тәкъдим итәләр. Хурланып үләрлек! Үзең игълан биргәч, янәсе, бик кирәк, нәрсәгә дә ризалашырсың. Оят дигән нәрсәне белмиләр. Аек акыл сирәк очрый икән. Үзенекен алтынга, ә синекен чүпкә тиңлиләр. Менә шулай, торыр урыннарын бер җирдән икенче җиргә алмаштырып, өстәмә акча каерып, бер дә эшләми көн күрүчеләр дә байтак икән. Шулай дәүләт фатирлары белән кәсеп итеп торалар. Ниләр генә юк бу кешеләре иждивенчылыкка әверелеп барган СССР исемле тоталитар дәүләттә! Сорыкортлар көннән-көн ишәя. Ахыры хәерле була күрсен! Нәтиҗәдә, игъланнарыма Симеиздан - коммуналкадан бер бүлмә, Ялтадан "Таврия" исемле пластмассадан вак-төякләр эшкәртүче алачык янындагы барактан ике кечкенә бүлмәле фатир тәкъдим иттеләр. Соңгысын карап та кайттым. Бәдрәфләре барысына да бер. Юынгычлары һәркайсының ишеге янында - коридорда, "Мойдодыр"лар кебек тезелеп торалар. Мин моны дөнья хәлен аңлатыр өчен язам. Каласы алтын булса да, барак янына якын да килмә инде! 1982 елда - "коммунизмга якынлашканда" - халыкның байтагы менә шундый шартларда яши иде әле. Аннары, Севастопольдән бер ир белән хатын безнекен карап киттеләр. Ошаттылар. Мин дә аларның бер бүлмәле аерым фатирларын карарга бардым. "Без өйдә булмабыз!" - дип, миңа ачкычларын калдырганнар иде. Анысы яраксыз булып чыкты, ачып карый алмадым. Бу нәкъ тау башында, генерал Осликовский урамының югары очында, кала читендә, биш катлы "яшьләр" йорты булып чыкты. Фатир бишенче катта. Йорт буйлап, этажларны урталай озын коридорлар бүлә икән. Проектантларны һаман шул бараклар сагындырган, ахрысы. Әллә бүтәнгә башлары җитмәгәнме? Коридорның ике ягында да бер һәм ике бүлмәле фатирлар. Коридор буйлап балалар, "өч көпчәккә" атланып, ду куптарып, бер-бер артлы куышлы уйныйлар. Монда аларга гына яхшы, ахры. Бу бина нибары биш катлы гади барак булып чыкты. Тау башында җил уйный. Тапканнар урын! Каланың үзәгенә троллейбус белән йөрисе. Бик җайсыз, чөнки базар һәм кибетләр аста. Янәшәдә Сапун тавының обелискы күренеп тора. Кызыксынучыларны вакыты-вакыты белән автобуслар илтеп тора. Бу инде ял итүчеләр һәм туристлар. Зур эш башкарган кебек, күмәкләшеп фотосурәткә төшәләр дә кире китәләр. Ул чебен өере сырган сыман фотосурәттә очраклы адәмнәр арасында үзеңне табып күрүе дә кыендыр. Ник кирәк икән? Кала вокзалы килеп-китеп йөрүче поездларны "Славянка" маршы белән каршылый һәм озата. Кырык ел чамасы үтүгә карамастан, һаман шул "Пир" - җиңү даны белән юанып мавыгалар... Граф Войнович ("Солдат Чопкин" әсәре авторының ерак серб бабасы) пристане тирәсе, сүзем юк, бик матур. Ләкин шул тирәләрдәге, урамнардан кем алмашсын? Анда кала түрәләре ничәмә-ничә буын адмираллар токымнары җәелеп яши. Совет "аксөяк"ләре... Ленин сыныннан башлап, һәр чатта диярлек, адмираллар һәйкәлләре басып тора (Нахимов, Ушаков, Корнилов һ. б.). Кала үзәгендә Офицерлар, Матрослар, Пионерлар сарайлары, Панорама, Аквариум һәм Диңгез институты биналары...
Панорамада Губо картинасының копиясе (чыны югалган). Диңгез култыкларына зур авианосец һәм төрле хәрби кораблар кереп тулган. Севастополь - Кара диңгез хәрби флотының ял һәм уку урыны. Урыс яулаучыларның уң күзе. "Город русской славы!", имеш... Әйтерсең монда урыслар гына хезмәт иткән. Тикшереп карасаң, бу флотта хохоллар күбрәк хезмәт иткән бит. Татарлар да әз булмаган. Шулар арасында адмирал Исхаков (Исаков) та бар. Аның турында инде мәзәк сыман риваять тарихка кереп калган. Үз вакытында Сталин аны чакыртып, ВМФның штаб начальнигы урынын тәкъдим итә. Исхаков: "Иптәш Сталин, булдыра алмам, минем зур кимчелегем бар бит!" - дигән. Сталин, сагаеп: "Нинди?" - дип сорый. Исхаков: "Минем бер аягым юк бит!" - ди. Сталин: "Шул гынамы? Монда әле башсызлар да бихисап!" - дигән, имеш. Севастопольнең урамнарын диңгезчеләр тутырган. Бертөрлелек. Ыгы-зыгы. Кибетләре кечкенә, кысан. Ризыкларны исемлек буенча паёклап саталар, ә Запорожьеда андый ук кытлык юк әле. Менә сиңа "үтә алга киткән социализм"! Читтән килүчеләргә ашханәләр һәм базар кала. Ашханәләрендә сайлап алырлык ризык юк, пычрак. Дуңгыз мае белән пешерелгән кәбестә ашы да макарон... Базарлары фәкыйрь, анда да әллә ни күренми, бәяләре кыйбат. Төш җиткәнче сатып бетерәләр, һәм базар бушый. Кала үзәгеннән читкәрәк тайпылуга, тау калкулыкларын төрле йорт-өйләр сырган. Ике үзәк урамнарыннан гайре бүтәннәре тар. Бөркелеп, таралмый торган машина исеннән баш әйләнә. Бигрәк, үзәннәрдә. Сәрвиләр яфрак коеп, тозсыз суга сусап тилмереп торалар. Коеныр урыннары булса да, сулары тонык, ару түгел. Бер арурак җирләрендә коенып алдым. Диңгезнең култыгыннан, бер яктан икенче якка, ишелеп-ыргылып торган халыкны кечкенә паромнар ташып йөри. Алар бушап тормый. Утырырга чират. Юк, бу җырларга кереп, бөтен илгә яңгыраган каланың да әллә ни сокланырлык рәте юк икән! Менә шуннан соң ышан син аларның шапырынуларына! Шулай булса да, миңа анда тагы бер фатирны барып карарга туры килде. Үкенечкә калмасын дип. Ул бер бүлмәле фатирда ялгызлыктан нишләргә белмәгән карчык булып чыкты. Аның белән дә эшем пешмәде. Акылдан яза башлаган карчыклар белән алыш-бирешең булмасын. Тагы бер бүлмәле фатир хуҗасы язса да, күңелем бизеп кайткан җиргә бүтән аяк та атламадым. Соңрак Дагомыс бистәсеннән элемтәгә керделәр. Дагомыс безгә таныш. Диңгез ярында, патша дачасы шунда. Хуҗасы булмагач, кеше кулы юньләп тимәгәч, искереп, җимерелеп бара. Хөрәсәннәр илендә булганны саклый белмиләр, җимерергә яки урларга гына булсын. Дагомыс совхозында чәй тәме дә булмаган "русский чай" үстерәләр. Барып һәм татып караганыбыз бар. Югославлар шунда зур, заманча кунакханә биналарын төзеп мәш килә иде. Шылтыраткан фатирны барып карыйм дигәндә генә, фатир ияләре - хатыны алкаш ире белән гаугалашып, алмашмаска булдылар. Безгә Феодосиядән дә (Кафадан) хәтерсез карчык кызының җимерек, уңайлыкларсыз йорт куышын тәкъдим итәргә килгән иде. Аннары Мәрзиям Керчьның Аршинцево бистәсендә ике бүлмәле фатирны карап кайтты.
Ошамаган. Икеңнең береңә ошамагач, алмашып булмый инде. Тагы Керчь уртасындагы һәм Феодосиянең тимер юл вокзалы янындагы ике бүлмәле фатирларны тәкъдим итеп киттеләр. Болары ярыйсы булса да, урыннары тынгысыз булганга күрә килешмәдек. Җитмәсә, бездән өстәмә акча каерырга да өмет иткәннәр иде... Түземлегебезне туплап, эзләвебезне дәвам итәргә булдык, итәгебезгә ут капмаган ич! Эзләгән табар. Әкренләп фатирыбыз шул шәһәрләр белешмәләре, хатлары һәм карталары, алмаштыру идарәләренең бланклары белән тула башлады. Мондый галәмәтнең чиге дә күренми. Ниятебез ни белән тәмамланыр? Кишинёвтан җавап булмады. Игъланыбыз бушка булган. Николаевныкылар исә: "Менә Запорожьеның фәлән-фәлән урамнарында үзегезнекенә алмашучыларны тапсагыз, килешербез!" - дип язалар. Кызык, үземнең вакытым җитмәгәндә, аларга кирәкне мин эзләргә тиеш булып чыга! Тапсам, мине санга сукмый, алар үзара турыдан-туры да алмашулары мөмкин ич... Чукынсыннар, болар белән дә эшем барып чыкмады. Котырткан сыман, тагы Севастопольдән: "Үзәк универмагы тирәсендә "тройной"га тапсагыз, алмашырбыз!" - дигән хат килде. Хәрбиләр шәһәрчегеннән дә хат булды. Диңгез култыгы аша паром белән чыгып йөрисе. Анысын үзебез кире кактык. Күбесенең кала үзәгендә торасы килә икән. Кем инде кала үзәгеннән Днепрның уң ягындагы яңа Бабурка бистәсенә алмашсын ди? Бистәбез күркәм булса да ераксыналар. Каланың уртасын "халыкчан" совпартноменклатура, аларның куштаннары һәм үтә әрсез яһүдләр биләп алган. Ә алар исә, алмашсалар, Киевка, Мәскәүгә яки Ленинградка гына алмашалар. Белгәннәре һәм теләгән Мәккәләре шулар гына. Бу турыда игъланнары белән бөтен горсправка такталарын тутырганнар. Төрле калаларга фатир алмашучылар бик күп икән. Игълан такталары яннарында халык өзелеп тормый. Шундый урыннарда, вокзалларда, аэропортларда һәм пристаньнарда бал кортлары күче күк мыжгылдап торган халыкны күрсәң, дөнья купканына гаҗәпләнеп ышана башлыйсың. Ирексездән башыңа бер ахмакның уе килә. Ул, вокзалда халык өерен күреп: "Ярый, мин йомыш белән йөрим, ә болар нишләп монда чуалалар икән?" - дип аптырый икән. Үзем дә шуның кебек булдым... Көтмәгәндә Херсон каласыннан ике бүлмәле фатир ияләре шылтыратты. Безнекен килеп карап ошаттылар. Инде аларныкын да карарга бардым. Херсон шәһәре болай карап торырга матур. Кара диңгездән ерак түгел, Днепрның уң ярында, элекке Александр-Шанц ныгытмасы урынында салынган. Каланың тарихы бай. XIII гасырда бу җирләрне яулап, Бату хан гаскәре узган. Алтын тәхет дәүләте таркалгач, 1443 елда, Кубаньнан алып шушында хәтле Кырым ханлыгы барлыкка килгән. Ә аны 1475 елда, үз чиратында, Төркия үзенә буйсындырган. 1768-1774 еллар сугышында исә, Россия тарафыннан җиңелеп, биредән төрекләр дә китәргә мәҗбүр була. Шул сугышларда кенәз исемен алган Потёмкин командалыгында Суворов һәм Кутузов йолдызлары балкый. Әби патша хөрмәтенә биредә Потёмкин чиркәү салдыра. Үлгәч, үзен шул Херсон чиркәвендә җирлиләр. Монда Фрунзе, Блюхер, Ворошилов һәм Будённый да булган. Кала уртасында иске зират. Аның янында А. С. Пушкинның ерак бабасы - кыр инженеры Ганнибал салдырган дүрт почмаклы кальга (нәкъ шундые Одессада бар. Суворов салдырткан). Биредә, Севастопольне төрекләрдән яулап алганчы, Рәсәй империясенең җилкәнле хәрби флотының базасы булган. Әле дә хәрби диңгезчеләр училищесының җилкәнле корабы яр буенда тора. Матур, кызык нәрсә. Монда продкомиссар Цюрупа юлы башлана. Монда "Альба регия" һәм "Салют, Мария" киноларына прототип итеп алынган СССР шымчысы М. Фортус яши. Космонавт Жолобов һәм бүтән шактый күренекле кешеләр дә монда яшиләр. Кала ямь-яшел, бакчалары, гидропаркы бар. Тик, кызганыч, тимер юл аръягында нефть эшкәртү заводы кала һавасын сасытып тора. Җиләк-җимеш, яшелчә кәнсирләрен җитештерүче һәм ситсы тукымаларын эшкәртүче (ХБК) эре фабрикалары бар. Базарлары карбызга бай. Байтак һәйкәлләр: үзәк мәйданында Ленинга, авыл хуҗалыгы институты каршында Цюрупага һәм адмирал Ушаковка. Әлбәттә, Т-34 танкын һәм Дунай хәрби флотилиясенең бронекатерын да пьедесталга күтәреп куярга онытмаганнар. Ил күләмендә нихәтле металл күгәреп әрәм була диген. Херсон өлкәсендә бөтен дөньяга мәгълүм Аскания-Нова тыюлыгы, элекке граф Епанчин - барон Фальцвеин нәселе биләмәсе. Епанчиннар, фамилияләреннән үк күренгәнчә, чукынган татар морзаларыннан.
Әлеге Лихтенштейнда яшәүче барон Фальцвеинның бер каенатасы Епанчин, ә икенче яктан - Скадовский - Скадовск каласына нигез салучы. Күрәбез, татарлыкларыннан бер тамчы да калмаган! Ярар, тарих чоңгылына чумсаң, ул төпсез. Әлбәттә, тарихсыз җирләр дә, тарихсыз милләтләр дә булмый. "СССР халыклары"ның тарихында гына күп милләтләрнең тарихы юк дәрәҗәсендә, яки нык бозып, урыс файдасына язылган. Россия империясенең сәясәтен аклап һәм урыс халкын олылап... Бигрәк үкенечле, Илья Эренбург әйтмешли, тарих математика түгел, намусың булмаса, аны төрлечә язарга була. Әле дә шул ялган тарихларын укытып, татар балаларын миңгерәтәләр, газиз милләтләреннән күңелләрен кайтаралар. Мәгълүм, бу һич безнең файдага түгел инде. Херсон фатиры миңа ошамады. Йорт нәкъ тимер юл вокзалы янында, аралары илле метр булыр микән... Тынгысыз урын. Нәкъ советларча, гади кешене (винтикны) истә тотмый салганнар. Миннән киткәнче - иясенә җиткәнче, диптер инде. Шулай, тора-бара, Херсонны да калалар исемлегеннән сыздым. Кайларда гына бар икән ул без хыялланган калалар? Мәшһүр архитектор Корбюзье проектлары безнең ил җирлегендә гамәлгә бер дә ашмастыр, ахры. Ул фатирларны "уңайлы тормыш итү машинасы" булырга тиеш, дигән. Бездә андый уңайлы, җиһазлы "тормыш машиналарын" ясый белмиләр, ахры, һәм теләмиләр дә бугай. Хәер, совпартократия үзләренә теләсә ниндиләрен ясата. Тыштан караганда аермалары әллә нинди булмаса да, эчләрендә җәннәткә тиң... Халыкка ни дә ярар дип уйлыйлар. Социализм төзүчеләрнең башы корал эшкәртүгә генә юнәлгәндер. Эзли торгач, Полтава каласының ике фатирын карап кайтырга чират җитте. Таләпчән кияү кебек сайланабыз әле. Илленче еллар башында, авиациядә хезмәт иткән чагымда, анда да корпус штабыбыз урнашкан иде. Соңрак ул кыскартылды. Шул елларда Полтава экологик яктан имин иде. Менә шул ягы белән мине кызыктырды да инде. Ләкин агымсу шаулап аккан кебек агып узган елларны истән чыгарганмын икән. Полтавага автобус белән беренче тапкыр баруым. Юл буйлары шактый күңелле. Тик азык кытлыгы бу юлда да сизелә. Буфетларында күңелгә ятышлы берни дә юк. Ашлыклы Украина диген! Ничек мондый мөшкел хәлгә төшкәнбез икән? Карловканың нәкъ юл өстендә Л. Брежневка үзенең Югары Шура рәисе урынын бирәсе килмәгән, ике мәртәбә "Хезмәт каһарманы" Подгорныйның ярым сыны (бюсты) ялгыз гына моңаеп тора. Полтава илленче еллардан бирле нык үзгәргән. Зурайган, үтә индустриаль өлкә мәркәзенә әверелгән. Экологик хәле дә авырайган. Әзмәвердәй химия заводы, Трубомеханик, Швейпроммаш, газоразряд лампалары, ясалма алмаз заводлары (кинескопларны шомартуда кулланыла) гөрләп эшли. Бөтен дөньяга мәгълүм гравитацион обсерваториясе кыйтгаларның һәм котыпларның сизелер-сизелмәслек тайпылуларын (дрейфларын) даими тикшереп-күзәтеп тора. Калада өч йөз меңнән артык халык яши. Азык-төлек кибетләре буш. Сыр-эремчек кебек ризыклар күренми. Ике төрле колбаса нибары бер коопторг кибетендә генә. Килосы 10 сум (1982 ел!). Чучка асраган илнең үзе ашарлык колбасасы юк! Каланың тарихы шактый бай, нигезе 1176 елда салынган дип исәплиләр. Нәкъ шул җирдә кенәз Игорь, Ворксла елгасын кичеп, кыпчакларның ханлыгына һөҗүм иткән, диелгән Ипатий елъязмасында. Совет шовинистлары шул җиргә истәлек ташын да куйганнар! Алар шул баскынчыларга дан өстәп торалар. Биредә Пётр I чирүе белән Карл XII һәм гетман Мазепа гаскәре казакларын 1709 елда тар-мар иткән. Шул урында Дан һәйкәле тора.
Каланың тарихи үзәгендә, нәкъ калкулык өстендә, патшаның олы җиңүеннән соң кәефләнеп ял иткән урынында да һәйкәл бар. Мазепаны "хыянәтче" дип, миләребезне миңгерәтәләр иде. Ә ул үз илен шведлар ярдәме белән Россия "кочагыннан" азат итмәкче булган. Табигый хәл, викинглар элек тә Киевка хезмәт иткәннәр. Полтаваның өлкә музей бинасы бигрәк күркәм. Биредә Тарас Шевченконың да үзенчәлекле һәйкәле бар. Кайчандыр монда булган икән. Ул тирән уйга чумган фәлсәфәче итеп сурәтләнгән. Һәйкәлләр турында сүз чыккач, әйтим инде, таш Ильичны да сул кулын "чалбар" кесәсенә тыктырып бастырып куйганнар. Күз чебененең мең дә беренче төре! Мондый хәл чит ил кунакларына бигрәк сәер булып тоеладыр. Чөнки һәр калада, һәр шәһәрчектә, һәр бистә-авылда диярлек, һәр шифаханәдә шул ук бер затның таш яки җиз сыннары! Бигрәк түбән икән зәвыклары ил түрәләренең. Ленин культын абсурд халәтенә җиткергәннәр ләбаса. Иренең йомышы белән бирегә Крупская да килеп киткән. Бубнов, Косиор, Ногин һ. б. төрле елларда монда большевистик агитация белән шөгыльләнгәннәр. Сталинның булачак корбан тәкәләре... Каланың шул иске үзәге генә игътибарга лаек. Микрорайоннары бөтен совет җирләрендәгечә. Миңа тәкъдим ителгән фатирларның берсе калкулык астында, тимер юл тармаклары һәм бетмәс складлар янында салынган кечкенә бистәдә булып чыкты. Шул инде, юньле җирдән кеше кузгалмас... Икенчесе югарыда, гасыр башында корылган йортта, "җиде җилләр" чатында иде. Ул миңа тыштан ук шыксыз булып күренде. Эченә кереп тә тормадым. Автовокзаллары да ошамады. Шәһәрнең үсүенә карамастан, фәкыйрьләрчә перспективасыз салынган. Шуннан көчкә билет алып кайтып киттем. Көз башлануына гына карамастан, суык иде. СССР иле зур, калалары күп, ләкин яшәргә уңайлы, саулык-сәламәтлеккә зарарсыз җир табылмый. Алар бөтенләй юк, ахры. Бүтән илләрдә дә шулай микән? Үзебезгә яраклы тормыш та кора алмагач, без ни өчен бу дөньяга киләбез дә кемнәр өчен эшләп хезмәт итеп торган булабыз? Уйланырлык мәсьәлә түгелме?..
Бераздан Миргородтан шылтыраттылар. Бәлки, ярап куяр? Шактый танылган курорт ич. Аның шифалы суы икебезгә дә килешә. Бернинди мөмкинлекне дә югалтмаска кирәк дим. Миргород миңа бераз таныш. Анда Прилукидагы авиадивизиябезнең бер полкы урнашкан иде. Шулай булгач, утыз елдан соң хезмәт иткән ягыма, Н. В. Гогольнең Иван Ивановичы Иван Никофорович белән юк сүз өчен дошманлашып, озак бәхәсләшкән каласына бер кызыксыну белән, тагы шул Полтава юлыннан автобуска утырып барам. Хикмәт түгелме, язмыш кабат шушы якка этәрә! Таныш Полтава автовокзалыннан Миргородка китәм, йөз илле чакрым чамасы юл үтәсе. Монда нефть чыгаралар икән. Насослары, уҗымлы басуда җим чукыган торналар кебек, "томшыкларын" батыра-күтәрә, җир җелеген салмак кына суыралар. Уң яктан юл тармаклары Кобыляки исемле авылга ("Ехали казаки через Кобыляки" җырлары искә төшә), аннары Гогольнең авылы Олы Сорочинцыга кереп китә. Соңгысында ел саен көзен зур ярминкә уздырыла. Анда мәшһүр якташларының әсәрләреннән ("Вечера на хуторе близ Диканьки") өзекләр уйнала. Ярминкәгә хохоллар бөтен Украинадан, Канададан, Австралиядән, Польшадан һ. б. илләрдән җыелалар. Димәк, безнең ише хәерчеләр түгел, килергә акчалары бар! Товар алыр өчен генә түгел инде - туган илләрен сагынып киләләр!.. Миргород Хорол елгасы буенда урнашкан. Хорол, Псёл белән тоташып, Ворксла күк, Днепрга (Славутичка) коя. Киев һәм Полтава белән шәһәрне тимер юл тоташтыра. Электән үк анда җитен эшкәртүче фабрика бар иде. Хәзер исә тимер арматура һәм төзү материаллары заводлары өстәлгән. Тимер-бетон дәвере бит! Миргород шактый зурайган, ямьләнгән. Анда керамика техникумы бар. Хохлушкалар гомер-гомергә өйләрен балчык белән сылыйлар. Шулай булгач, керамика техникумы күңелләренә якын. Бик тәфсилләп Гоголь сурәтләгән каланың үзәк мәйданындагы чучкаларның зур күлдәвеге юк инде, аны асфальт белән каплаганнар. Җиз Гоголь үзе, юл киемнәрен кигән килеш, тимер юл вокзалы алдында уйга чумып утыра. Бик урынлы һәйкәл. 1845 елда монда "Кобзарь" җыентыгы авторы да бераз торып киткән. Аны исә инде бөтен Украина хөрмәтли. Биредә XVIII йөзнең мәшһүр грузин шагыйре Давид Гурамишвили ярты гасырдан артык яшәгән. Аның өендә әдәби мемориал-музей. Миргородта күренекле Украина әдибе Панас Мирный туган. Аның күңелсез "Фахишә" ("Повия") романын ике телдә укыганым бар. Аңыма язучының канатлы җөмләсе сеңеп калган: "Хиба волы ревуть, колы ясли повны!" Ул халык әйтеменә әверелгән. "Уртлары буш булмаганда, эш үгезләре мөгрәми!" Бу тәрҗемә ителгән әйтемнең икенче - фәлсәфи мәгънәсе дә бар. Монда да кибетләрендә азык-төлек күренми диярлек. Шактый иркен, түбәсез базарларында бәрәңге, суган, сарымсак бәйләмнәре, яшелчәләр һәм каты алмалар күп. Халык шунда мәш килә. Кышка азык хәстәренә керешкән. Хоролның шактый зур утравында, каенлыклар арасында - күркәм шифаханә биналары. Шифалы "Миргородский" суы белән ашказаны-эчәклек чирләрен дәвалыйлар. Монда черкиләр дә байтактыр. Шәһәрнең бу өлеше бик күңелле. Каенлык Куиндж пейзажын хәтерләтә. Янәшәдә генә биш катлы хрущёвкалар. Шуларның берсендә - мин карарга килгән фатир. Без, бәлки, шунда алмашкан да булыр идек, тик көтмәгәндә, Ялтадан шылтыратып, бер бүлмәле фатирны карарга чакырдылар. Ялта, ни әйтсәң дә, Миргород түгел инде! Тагы шунда киттем. Ялтада булмаган кеше сирәктер. Аның турында язып та тормыйм.
Ак Мәчеткә (Симферопольгә) төнлә поезд белән биш сәгать барып, аннары Ялтага троллейбуска утырып җилдердем. Шәп инде бу троллейбус дигән нәрсә! Төтен-сөремсез, тавышсыз, бормалы Кырым юлыннан рәхәтләндереп алып бара. Тирә-юнь хозур, һава бөтенләй бүтән!.. Фатир Ялтаның Кривошта дигән өлешендә икән. "Серпуховода кирәк иде, шунда "тройной" аша алмаштырып булмасмы?" - дигәч, кул селтәп кенә чыгып киттек. Өстәмә акча каерып, артык бүлмәле фатир аласылары килә аларның. Ялтадан да китәселәре килми! Сөйләшеп кара син алар белән менә шундый тузга язмаганны. "Кырым һәм Кара диңгез беркемгә дә бушлай бирелми", - диләр. Анысы шулайдыр да, тик Кара диңгез белән генә сокланып-хозурланып гомер итеп булмый бит. Торыр урының да ярыйсы булырга тиеш... Ачуымны басып, игълан тактасы янына барам. Игъланнарны юан гына, килбәтсез кыяфәтле хатын укып тора. Мондагы икәне әллә каян күренә. Димәк, бу да алмаштыру мәсьәләсе белән шөгыльләнә! Сорашам. Мәскәү урамында, бишенче катта, "Аэрофлот" кассалары өстендә бер бүлмәле (16 квадрат метр) һәм ябык верандалы (9 квадрат метр) аерым фатирына ике бүлмәле Полтава фатирын эзли икән. Ирен шул яклардан ди. Мин үземнекен йә Миргородныкын тәкъдим итәм. "Теләсәгез кайсысын алыгыз!" - дим. "Ирем инвалид, пенсиясе кечкенә, өстәмә акча түләсәгез, килешербез!" - ди бу. Киттек фатирын карарга. Бер карашка кечкенә булса да, болай ярыйсы күк. Тик менә без ияләшкән лифтлары юк һәм тагы юл өсте... Шуннан да юньлерәген Ялтада табып булмас, ахры. Бер бүлмәле булса да сыярбыз дип уйлыйм. Инде озакка сузылган алмаштыру мәшәкатен тәмамларга вакыттыр. Туйдырды. Менә шулай, аптыраган арты белән суга чумган дигәндәй, яртылаш килештек. Миргород белән телефон аша сөйләшкәч, болар белән тагы элемтәгә кердем. "Инде сезнекен карап, алмаштырырга булдык!" - диләр. Бигрәк яхшы. Килеп карап, кунып ук киттеләр. "Биш мең сум өстәсәгез, алмашырга булдык!" - диделәр. Нишләмәк кирәк, риза булырга туры килде. Шундый "сәдакасыз" Кырым калаларына эләгәм димә! Биш мең сум ул чакта зур акча иде. Шул араларда татар булуымны тагы бер мәртәбә сиздерделәр. Күргәнегезчә, байтак акча, вакыт һәм җан тынычлыгын сарыф итеп, дистәгә якын калаларга игъланнар биреп, аларның юлларын таптап, кыенлыклар аша алмаштырырлык фатир табылгач (эзләгән - табар!), фатир алмаштыру идарәсенә кердем. Анда шактый озын чират. Кабул итүче ягымлы ханым, погоннарыма карап, кем икәнлегемне белсә дә, язуларда татар фамилиямне күргәч, кистереп: "Исполком алмаштырырга рөхсәт бирмәячәк!" - диде. Аптырап киттем. Кешеләр үзләре алмаштырырга теләгәч, исполкомның монда нинди катнашы бар? Без бит фатир сорарга килмәгән, яз да бир кирәкле кәгазеңне! Күнеккәннәр дә инде бездә совбюрократлар адәмнәрнең аякларын тышауларга! "Ник рөхсәт итмәс?" - дип сорагач, "Әйтә алмыйм, үзегез дә сизенәсездер?" - дип кенә җавап бирде. Шул мәлне кылт итеп кырым татарлары мәсьәләсе исемә төште. Иң явыз дошманнарга каныккан кебек, хөкүмәт аларны тарихи туган илләренә кайтармас өчен, менә инде кырык ел буена диярлек бөтен җан-дәрманын җигеп тырыша. Бигрәк тә монда кереп тулган килмешәкләр узыналар. Дөньяда 1982 ел узып бара, ә совет түрәләренең эчке сәясәтләре гел үзгәрми. Кара елан тиресен сыдырып салса да үзгәрмәс. "Безнең" хөкүмәт бүгенге көнгә хәтле үз халыклары белән көрәшергә маташа бит. Бәйсезлеккә омтылган милләтләрне "милләтчелектә" гаепләгән була. Үзенең милли нигезендә оешмаган, тарихсыз, "миллилеген" югалткан аморф "халык" белән теләсәләр ничек идарә итү күпкә җиңелрәктер шул.
Әмма кайсы гына аңлы милләт, моның белән ризалашып, үзенә зыян-инкыйраз теләр икән? Андый якка тик совпартократлар һәм маргинал-маңкортлар гына каера, чөнки алар милләтләреннән ваз кичкәннәр!.. "Сез мине кырым татары дип беләсез бугай?" - дип кактырып сорап карыйм. Ханым сүзсез иңбашларын җыера. КГБның татарларга карата яшерен һәм законсыз күрсәтмәсе турында сүз ычкындырырга курка. Ул оешма дәүләт исеменнән хөкем сөргән була. Үзләре халык дошманнары була торып, эш юктан, халык арасыннан "дошман" эзләп көн күрәләр... "Ярый, алайса, "шәхси эш"емнән ("личное дело") кырым татары түгел икәнлегем һәм атам-анамның биредә яшәмәгәннәре турында таныклык китерермен", - дим. Хурлык түгелме, менә хезмәт ит син аларга! Шул таныклыкны яздырып җибәргәч кенә, "Фатирлар алмаштырылды, ордерларыгызны алыгыз!" - диделәр. Барып кергәч, теге ханым, ниндидер сергә ишарә иткән кебек, әкрен генә өстәп куйды: "Авыр булды исполкомның карарын алу!" - дип. Менә нинди икән ул илебездә милләтләр тигезлеге! Ә без тагы ирекле илдә яшибез дип шапырынган булабыз... Дәүләтнең иң куәтле гаскәрләрендә, авыр һәм зарарлы эшләренә ничәмә еллар буена яраган кешенең үзе табып теләгән урында калган гомерен үткәрергә хакы юк икән! Ярый, шулай байтак чыгымнар тотып, этләнеп-каешланып морадыбызга ирештек. Шөкер, пропискага да кердек, кеше пычрагын әрчеп-түгеп, хәлебездән килгәнчә, фатирга ремонт ясадык. Әйберләребезне күчереп, Мәрзияне урнаштырып, киттем тагы Запорожьега, хезмәтемне дәвам итәргә. Институтның тулай торагында Шершнёв теләр-теләмәс кенә вакытлыча урын бирде. Хатыныннан аерылгандыр да фатир сорамагае, дип уйлады бугай. Мин, демобилизация приказы килгәнче генә дип, аны тынычландырдым. Ышанмады, ахры. Армиядә шундый кагыйдә бар: пенсиягә чыгар алдыннан, офицер белән әңгәмә үткәреп, теләкләрен сорап, махсус анкета тутырып кул куйдырталар. Анкетада офицерның кая урнашасын сорыйлар. Нагорный да минем белән әңгәмә үткәрде. "Монда каласыңмы?" - дип сорагач, "Юк, Ялтага китәм!" - дидем. "Ялтада фатирың булмаса, министр ул калага демобилизацияләми!" - диде кырт кисеп һәм моннан ниндидер тәм табып. "Мин инде фатирымны шунда алмаштырдым!" - дигәч, көнләшүдән коелып төште. Ахырда: "Алайса, Ялта ЖЭКыннан таныклыкларың килгәч, аны анкетага теркәп җибәрербез!" - диде. "Ярар!" - дидем һәм ялдан соң аларны китереп бирдем. Күзе дүрт булды. Ышанмаган икән! Әле армиядә шундый кагыйдә дә бар. Офицерны, пенсиягә чыгарыр алдыннан, мотлакан медкомиссия аша үткәрәләр. Анысын ел башында ук округ госпиталендә ятып үткән идем. Төпченеп-җентекләп тикшергәннән соң, хроник чирләрем байтак җыелган иде.
Хезмәт һәм еллар үзенекен суыра шул. Барысын да, тәфсилләп язып, авыру таныклыгына ("Свидетельство о болезни") бастырып биргәннәр иде. Мин анда көчкә ике атнадан артык ятып чыктым, чөнки округ сырхауханәсе булуына карамастан, шартлары начар иде. Тәртипсезлек һәм пычрак булды. Ремонтка җыеналар иде. Бер бинадан икенче бинага урын-җирләребезне күтәртеп, тимер ятакларны ташытып борчыдылар. Устав тәртибен бозып, мине тынгысыз солдатлар белән бер бүлмәгә тыктылар. Шул инде, мәнсезләр эшләгән урында тәртип-арулыкны көтмә. Анда ике игезәк әрмән солдат ята иде. Стройбатка белештерми олактырганнар. Ә алар, бер көн дә хезмәт итми, монда кереп ятканнар. Икесенең дә - Гирширунгер чире. Мәгълүм, хезмәт итәргә яраклы түгелләр. Аларны да медицина институты профессорына күрсәтеп демобилизацияләргә булдылар. Аларны күрсәтүче табибә: "Ничек болай икесенең дә бертөрле чир булырга мөмкин?" - дип сорагач, профессор: "Бу нәсел чире, ата-бабалары, байлыкларын югалтасылары килмәгәнлектән, үз туганнары белән никахлашканнардыр!" - диде. Әрмәннәрдән булыр да. Күзләрендә сәүдә дә байлык кына! Алар азәрбайҗаннардан көлеп маташалар иде. Имеш, Алиев белән Димерчан Мәскәүдән үз якларына самолёт белән кайтып киләләр. Самолёт ватыла. Сикерергә туры килә. Димерчанның парашюты бар, ә Алиевның - юк. Ул Димерчанга ябышып сикерә. Хәйләкәр Димерчан, Алиевның гадәтен белеп: "Иптәш Брежневка дан, мең яшәсен!" - дип кычкыра. Алиевның, моны ишетеп, кул чәбәкләве була, мәтәлеп китүе була, имеш... Азәрбайҗаннар яхшырак тәэмин ителгән Ереванга ризыкка килеп йөриләр икән һәм, котыртуларга түзә алмыйча, сугышырга гына торалар дип сөйләгәннәр иде. Алар үзләренең чит илләрдән кайткан әрмәннәрен дә "абашлар" (братья) дип кенә атыйлар икән. Әрмәннәргә караганда, хөкүмәт Азәрбайҗанны күбрәк сыга икән шул. Мондый хәл Татарстанга да яхшы мәгълүм. Яныбызда тагы бер прапорщик мутланып ята иде. Караңгы төшүгә, самоволкага кача - тикшерүче юк. Персоналның ни яшем, ни дәрәҗәм, ни медиклыгым белән исәпләшмәүләренә исем китеп, мин, андагы тупаслыклардан туеп, мондый нәтиҗәгә килгән идем: пенсионерлар белән берәү дә исәпләшми икән, аларга эштән чыккан вә кирәкмәгән бәндәләргә караган күк карыйлар икән! Менә шулай, соңгы формаль кагыйдәләрне үтәгәннән соң, демобилизацион анкетаны Нагорный тиешенчә ВМОга юллады. Әле бер кызык вакыйга турында әйтергә онытканмын икән. Элекке округ начмедын "лаеклы ялына" озатканнан соң, аның урынына команда факультетын тәмамлаган молдаван Пурийны утырттылар. Кыска буйлы бер бәндә. Тегесенә генерал дәрәҗәсе тәтемәсә, бусына тиз бирделәр. Молдавия җимеш-шәраблары һәм Кишинёвның беренче сәркатибе Бодюл тәэсире бушлай үтми шул. Менә шулай ул, Запорожьега килгән чагында, әле мине демобилизацияләргә билгеләгәндә үк, кафедрага керә. Аның белән минем турыда Нагорный үзе генә сөйләшә, чөнки мин аудиториядә лекция укыйм. Менә бермәлне аудитория ишеге ачыла, һәм икесе дә миңа текәләләр. Нагорныйның мине күрсәтүе. Мин, узуларын көтеп, тоткарланыбрак, курсантларга команда бирдем. Пурий, үзен әллә кемгә санап: "Что, Хасанов, испугался?" - дип, балаларча сорамасынмы! Курсантлар баскан килеш кызыксынып карап торалар. И бичара, мине генералларны күрмәгән кеше дип белде, ахры. Кирәге булмагач, мин игътибар итмәдем, ишек ябылгач, лекциямне берни дә булмагандай дәвам иттем. Генерал булу гына җитми икән шул!
Кәгазьләр округка киткәч, бөтен кирәкле эшләрем башкарылгач, мин тыныч кына эшемне дәвам итәм. Беләм, Мәскәүдән министр приказлары тиз йөрми. Көтәргә кирәк. Шулай, мәшәкатьләр аша кыш та узды, яз да җитте. Май бәйрәмнәренә Мәрзия янына кайтып килдем. Ялтада бик җылы иде. Ачык бассейнда коендык. Шәп нәрсә. Яңарып китәсең. Инде приказны да көтәргә күп калмый. Укыта-укыта, ниһаять, җәйге каникул да җитә. Нагорныйларны минем Ялтага күчүем битараф калдырмады. Ул да армиядә мәңге түгел бит. Кызыксына башладылар. Хәтта, хатыны да килеп, ничек күчә алуым турында сорашырга маташты. Икесе дә Севастопольгә барып килделәр. Булдыра алмадылар. Нагорный, каникулга чыгар алдыннан, мине, приказ килгәнче, кафедрада ремонт үткәрергә калдырмакчы иде. "Уйламагыз да!" - дидем. Телефон аша белешә торгач, приказның да округка килү хәбәрен алдым. Безнекеләр барысы да ялга чыгып киттеләр. Нагорный миңа предписаниесен язып калдырды. "Приказ килгәнче китмә!" - диде. Ләкин үземнең башым бар. Округка шылтыратып, аны тизрәк җибәрүләрен үтендем. Ниһаять, анысы да алынды. Институт белән хисапны өзеп, расчёт алып, партучёттан төшеп, Ялтага элдердем. Шуның белән утыз дүрт елга сузылган хезмәтем тәмамланды. Ялта военкоматына барып, учётка алындым, паспорт хәстәренә керештем. Шуннан соң инде, горкомга барып, партучётка теркәлү мәсьәләсен хәл итәргә кирәк. Күргәнегезчә, кешене военкомат, партком, прописка богаулары хезмәтеңне тәмамлаганнан соң да тота бирәләр. Пәрәвез челтәренә эләккән чебен кебек хис итәсең... ГИДУВтан һәм райкомнан "шәхси эшләремне" сораттым. Җибәрделәр. Болары да булды. "Кызыл кенәгәмне" тотып, тагы мәһабәт горком бинасына юнәлдем. Беләсездер, дөнья аларныкы иде. Анда бар нәрсәләре югары сыйфатта. Тыныч. Беренче сәркатибнең ишеге алдында утыручы, таштай каткан йөзле ханымга мөрәҗәгать итәм. Тотышы хуҗасыннан да югарырак. "Мин фәлән кеше, сез хәбәр иткәнчә, учётка теркәлергә килдем!" - дим. "Ярар, шушында көтеп торыгыз! Мин "Беренчегә" карточкагызны кертим!" - ди һәм кара дерматин белән тышланган ишеккә саклык белән генә кереп китә. Бераздан чыгып: "Рәхим итегез!" - дип, зур эш башкарган кыяфәттә, мине шул серле ишектән кертеп җибәрә. Бертөрлелеге белән таныш булган, пөхтә җиһазланган бүлмәгә керәм. Түрдә, "Т" хәрефе рәвешендә тезеп куелган ике өстәл артында, шактый еракта, иркен кәнәфидә, кыска җиңле ак күлмәктән һәм кара муенчаклы (униформалары!), ясалма эшлекле кыяфәттә яшьрәк ир, башын күтәрми, кызыл тышлы парткарточкамны карап утырган була. Хуҗа! Тынлык. Бераздан ул, башын күтәреп, миңа теләмичә генә күз салып: "Утырыгыз!" - ди. Каршындагы урындыкка утырам. Сәркатиб тиктомалдан, күзләрен миңа төбәп: "Сез ничек монда эләктегез?" - дип сорамасынмы! Соравы башыма балта түтәсе белән орган сыман тоелды. Шунда ук йөрәгем ярсып сикерә башлады. Миемне кайнар кан басты. Бу да, үзен бик өстен хис иткән адәм калдыгы, минем милләтемне исәпкә алып соравы, ахры! "Сине - татарны - Ялтага кертеп, кем урнаштырды?" - дип аңларга мөмкин иде аның тупас соравын. Яхшы белә бит кырым татарларын бу якларга кертергә тыелганын. Партия белмәде генә түгел, киресенчә, КГБның 1944 елда Берия җитәкчелегендәге татарларны сөрү "операциясен" хуплады да. Шул мәлне үземне тиз генә кулга алып, тыныч һәм шактый усал тавыш белән: "А вы сами как сюда попали?" - дип, чыраена туры карап, сорауга сорау белән җавап кайтардым. Теге бераз югалыбрак калды бугай. Мөгаен, мондый сорауларга ияләшмәгәндер. Миңа гаҗәпләнеп карый. Гади, җәйге штатский киемле Алла бәндәсен өнәп бетерми. "Что же вы так отвечаете, мы здесь вправе задавать любые вопросы!" - ди бу. "Задавайте, но полагаю, что вы не следователь, а секретарь парторганизации!" Дәшми. Тынлык. Сүземне дәвам итәм: "Я допускался в такие места, что вашей занюханной Ялте и не снилось!" - "Хорошо, можете становиться на учёт!" - ди бу ясалма битараф тавыш белән. Саубуллашмый чыгам. Менә бит дөнья күрмәгән нәрсә, партия әгъзасыннан: "Хәлегез ничек, берәр эшкә урнашырга яки бүтән яктан ярдәм кирәкмиме?" - дип сорыйсы урынга "Ничек монда эләктегез?", имеш... Шулмы булды бер сердәге оешма әгъзалары?
Шушындый мәнсез нәмәстәкәйләр югары партия мәктәпләрен тәмамлаган булалар тагы! Кем дип беләләр үзләрен? Йә Илаһым, бөтен ил белән шушылар хөкем-идарә итә бит! Боларданмы халыкларга игелек көтәргә? Иң мөһиме, беренче чираттагы эшләре - Мәскәүдән, Киевтан ялга килгән олы түрәләрне хөрмәтләп каршы алу, уңайлырак урнаштыру, сыйлау, даими "койрык болгап", үкчәләрен ялап йөрү һәм бүләкләр биреп, кадерләп озату булды! Партократларның мондый икейөзле, кешенең мәртәбәсенә, биләгән урынына карап, капма-каршы кыланышлары киң таралган иде. Алар күзлегеннән караганда, мин - пенсионер - тик игътибарга лаек булмаган чүп кенә инде! М. Горбачёв 1985 елда: "Райком-горкомнарда тупаслык, тәкәбберлек, мин-минлек киң җәелгән. Аларга килгән партия әгъзаларына, берәр сүз чыга калса, еш кына "кая килгәнегезне онытмагыз" дигән кисәтүләр дә сирәк түгел!" - дип әйткән иде. М. Горбачёв - үзе партократ-генсек буларак, гадәтләрен яхшы белгән кеше. Ләкин әйткән сүзләре бушка булган. Тәртипләр аңа карап үзгәрмәде. "Бөкрәйгәнне кабер генә турайтыр!" - диләр бит урыслар. Менә шул сораудан соң, КПССтан чыгам дип ант иттем һәм антымда тордым. Ниемә кирәк ул кемгәдер үз ихтыярым белән буйсынып кол булуым? Ләкин партиядән чыгуымның сәбәбе шул гына булды димәс идем. Ризасызлыгым күптәннән бирле җыела килгән шул. Су тамчылардан җыела бит. Шул чакларда, соңгы XXVIII съездга хәтле, партиядән үз ихтыярлары белән чыгу үрнәкләре юк иде әле. Киресенчә, куып чыгарылган бәндәләр, үзләрен аклап, партиягә кире керер өчен, нинди генә ишек бусагаларын таптап йөрмиләр иде! КПСС канунында да үз ирегең белән чыгу турында бер маддә дә юк иде. Капкын кебек булып чыга: керер ишеге бар, чыгар тишеге юк. Мин партиядән Судак каласына күчкәч чыктым. Гаризам белән билетымны тапшыргач, артымнан ярты ел чамасы үгетләп, фатирыма килеп, горкомга чакыртып: "Сезнең белән "үзе" сөйләшәсе килә!" - дип йөрделәр. "Сөйләшәсе килсә, үзе килсен, ишек ачык!" - дидем. Ни дисәләр дә бирелмәдем, кыймылдамадым да. Сүзләрен: "Ничек инде, полковник була торып, үз ихтыярыгыз белән чыгасыз? Булмаган хәл!" - дип башлыйлар иде.
Янәсе, начар үрнәк күрсәтәм! Хафалануларының сәбәпләрен аңлыйм. Партиядән полковниклар чыга башлагач, ирексездән уйланырлык ич! Исең китәрлек, полковник икәнлегемне шунда гына танып өни башладылар. Танымаска, хушлашу ашын уздырганда, хезмәттәшләрем әйткән иде: "Не дрейфь, полковник ул Африкада да полковник!" - дип. Әйтмәсәң дә, мин ул югары мәртәбәне урлап яки блат буенча алмаган. Ул миңа ансат кына эләкмәде. Үгетләп йөрүчеләргә: "Партия төрмә яки колония түгелдер бит, керер ишеге булгач, чыгар тишеге дә булырга тиеш!" - дип җавап кайтара торган идем. Кайберәүләргә: "Тилеләр генә үзгәрми!" - дияргә дә туры килгәләде... Вакыты тулгач, төрмәдән дә чыгалар. Кешеләрнең, гомер итә торгач, күп нәрсәгә карашы үзгәрергә мөмкин. Соңрак КПССтан чыгучылар әкренләп ишәя башлады. Моның өчен аларны гаепләү дөрес булмастыр, чөнки хәрби тәртипле КПСС бертөрле карьеристлар корпорациясенә әверелеп бетте диярлек. Тора-бара партиянең әрәмтамак генераллары солдатларсыз кала башлады. Ниһаять, 1991 ел августының бер тарихи көнендә аларның кыек гамәлләренә чик куелды, халыкны авызлыклап торган КПСС яшәвеннән туктады. "Шул кирәк!" - диде бик күпләр. Шөкер, илебезне туфан суы да басмады, ахырзаман да җитмәде! Сулуларыбыз иркенәеп китте. Бик күпләргә сабак булырлык вакыйга! Бу - бер кисәтү дә. Инде алар урынына килүчеләр кабат аяк чалып маташмасыннар! Үзгәрешләр чоры башланды. Сөргенлектән илгә татарлар кайта башлады. Аларны, гаепсезгә җәберләгән өчен, рәсми рәвештә аклаган булсалар да, һаман әле шул җирле хакимият-совпартократ калдыклары көн күрергә, яшәргә җир бирми интектерәләр. Әмма көчле тарих агымына озак каршы торырлык элекке дәрманнары юк инде. Кырым татарлары барыбер кайталар, үз Ватаннарын яңадан үзләштерәләр. Киләчәкләре имин булсын!.. Күп кенә вакыйгалар узды, гаделсезлекләр дә байтак булды. Үзем ничек, диссидент булмый, СССР дәүләтенә һәм газиз Ватаныма тугры булып калганмын? Мондый тугрылык, шиксез, намусны явызлыктан аера белгән, иманлы атам-анамнан һәм инсафлы башлангыч татар мәктәбеннән, саф татар мохитеннән киләдер! Инсафлыкның, намусымның чишмәләре әнә шулар гына дип беләм. Атам-анамның да, туган җирләреннән сөрелүләренә карамастан, хыянәт итү яки үч алу уйларында да булмады. Шуны һич онытырга ярамый: түрәләр киләләр-китәләр, хакимият алмашына, ә Ватан кала, Милләт кала! Алар һәрчакта түрәләрдән, хакимияттән кадерлерәк булачак. Ватаныңа һәм Милләтеңә хыянәт итү - олы, кичерелмәслек гөнаһ. Мин андый гөнаһлы булырга теләмәдем. Рәнҗетелгән кеше каһәре бушлай үтми ул. Ә диссидентлык мәсьәләсенә килгәндә, режимга каршы ризасызлык йөзеннән бер генә татар да диссидент булырга җөрьәт итмәде. Олы әдип - зыялыларыбыз да, бәйсезлек даулап, митингларга йөрмәделәр. Тимерне аны кызган чагында сугалар. Бәйсезлек ул бит - милләтебезнең киләчәк нигезе... Хәлиткеч мәлләрдә халык белән бердәм булу зарури. Урыс шагыйре Некрасов әйтмешли: "Поэтом можешь ты не быть, но гражданином быть обязан!.." Ярар, үзебезнең шәхси тормыш хәлләренә күчим. Менә дәртләнеп-ашкынып, Ялтага сыендык.
Морадыбызга ирештекме соң? Бик күпләрнең Мәккәләренә әверелгән Ялтада ике ел яшәп, КЧФ шифаханәсендә эшләп, әллә ни тәм тапмадым. Бары күптәнге хыял-ниятебезне гамәлгә ашыра алуыбыз өчен, бераз канәгатьлек хисен генә кичердек. Янәсе, үзебез теләгәнчә иттек! Дөрес, Ялтада матур-матур бина-сарайлар, күркәм урамнар, тарихи җирләр күп. Әйтик, югославлар төзегән "Интурист" комплексы, алар реставрацияләгән "Ореанда" кунакханәсе... Кадагына хәтле үзләре китерделәр. Алтын бәясенә төшкәндер. Җиһазлары да сыйфатлы... Мин эшләгән КЧФ шифаханәсендә дә - Бохара әмиренең күркәм сарае. Бирегә бөтен хәрәме белән ялга килә торган булган ул. Хәзер анда шифаханәнең китапханәсе, бильярд залы, клубы... Алардан башка аксөякләрнең дача-коттеджлары. Үзенчәлекле итеп сала белгәннәр. Тик болар бит сокланырлык күз күрекләре генә! Аларга карап кына яшәп булмый. Иркен фатирдан соң кысанына ияләшү авыр икән. Йорт бигрәк тынгысыз урында булып чыкты. Яныннан көн-төн пассажир "Икарус"лары, тауга каршы дизель моторларын үкертеп, узып кына торалар. Беренче каттагы Аэрофлот кассасына "кыргыйлар" кичтән үк чират алып, төн буе йокы бирми шаулашалар. "Ял" газапларын кичерәләр... Тәртип дигән нәрсә бездә юк һәм булмас та, ахры! Арып, эсселектән әлсерәп кайтканда, бишенче катка менү дә җиңел түгел. Картая төшкәч, тагы да авыррак булачак. Боларны барысын да алдан уйлап белергә акыл җитмәгән... Ялтада көн күрүе җиңел түгел, бигрәк тә пенсионерларга. Һавасы да, без уйлаганча, бигүк ару түгел икән. Хисапсыз автобус-машиналар, ике портның теплоходлары, балык ыслау заводы, мичле өйләр һәм кочегаркалар. Төтеннәре җыелып тора, урамда күзләрне әчеттерә. Бигрәк тә бөркүле көннәрдә сизелә. Чөнки каланы төньяктан биек таулар амфитеатр рәвешендә урап торалар. Җитмәсә, саксызлык аркасында, тирә-юньдәге тауда бик кадерле нарат урманнары да янгалый... Пляжларда, урамнарда сезон вакытында халык ишәя. Кешеләргә орынмый-кагылмый, иркенләп йөреп булмый. Кибетләрдә, шул ук килеп тулган халык аркасында, юньләп азык-төлек ала алмыйсың. Базары кыйбат. Диңгезе пычрак. Еш кына череп беткән канализацияләре сафтан чыга. Бичара диңгезгә ниләр генә акмый! Менә шуларның барысын да исәпкә алганда, андый тормышны әйбәт дип әйтеп булмый. Шулай булгач, тагы тынычрак, сафрак җирне эзләргә туры килә. Бер урыннан икенче урынга чегәннәр кебек күченеп йөрүләр безнең гадәткә, тормыш рәвешенә әверелеп беткән, ахрысы... "И хыял каласы, җанымны талама, бир тынгылык!" - дип, кайчакларда эчемнән генә әйтеп куям. Моны Хак Тәгалә дә ишетте бугай. Менә шул җан тынычлыгын бераз Су-Даг каласында тапкандай булдык. Юньлерәк урынга эләктек. Ләкин иртәрәк куанганбыз икән. Су-Дагта кырым татарларының берәр чеметем җир даулап-кайнап, митинглар оештырып йөргән чаклары (1985 ел). Милли киеренкелек. Исполком йортыбыз каршында гына. Милиция таякларын болгап, аларны куып мәш килә. Җитмәсә, менә шундый четерекле чакта партияне ташлап чыккан татар полковнигы исполком каршында урнаша! Иминлек бүлегендә ирексездән "Бу тикмәгә генә түгелдер, кабынырга торган учакка утлы кисәү тыгарга килмәгән микән?" дигән уй туа, ахрысы.
Мине КГБ күзәтергә керешә. Кемне диген әле! Мин моны тиз сизә башладым. Диңгез янына киенеп чыксам, кулына гәҗит тотып, бер үк ир заты артымнан калмый. "Һава сулап" йөри!.. Ак Мәчеттәме, Бакчасарайдамы, Ялтадамы, Алуштадамы яки бүтән җирләрдәме, Кырым татарлары ризасызлык акцияләрен үткәрәләр, минем өйдә булуым-булмавымны берничә тапкыр телефоным аша тикшереп алалар. Янәсе, "тегеләр" янына китмәгәнме? Әгәр дә телефон трубкасын Мәрзия алган булса, бераздан кабат шылтыраталар. Минем тавышымны ишетүгә тынычланалар. Кайчакларда, түзә алмыйча, үзләрен сүккәләп тә алабыз. Ахырда нәкъ янымдагы фатирны вакытлыча торучылар бушаткач, аны аналы-кызлы кешеләргә бирделәр. Болар инде безне һәм килеп-китеп йөрүчеләребезне ачыктан-ачык дүрт күзләп күзәтәләр. Алмаш-тилмәш кизү торгандай, безгә күз-колак булып торалар. Фатир вә "хезмәт" хакларын шулай тырышып кайтарырга кирәк бит! Мондый галәмәт инде менә бирегә килгәннән бирле дәвам итә. Ахырда Мәрзия, прокурорга барып: "Сезме безне күзәтергә рөхсәт бирдегез?" - дип, ачыктан-ачык сорагач, "Юк, безнең андый рөхсәт биргәнебез юк, ә ул КГБны тараттылар ич инде!" - дигән. Әйтер ул сиңа дөресен! Прокурор дигәннәре кемгә генә буйсынмый. Шулай булгач, ул ничек кеше хокукларын саклый-яклый алсын? КГБсыз хакимият үзен ялангач күк тоя. КГБ исемен алмаштырып, элеккечә, бөтен элекке СССР киңлегендә яшерен эшен дәвам итә. Аларның күбесе элекке заманны кайтарырга хыяллана. Мәрзия прокурорга барып кайтканнан соң, КГБ бүлегенең бинасыннан билге игъланы гына алып ташланды. Ишекләренә яңа бик ясап, кыңгырау үткәреп, элемтә тартмасын элеп "үзгәрделәр"! Ишекләрен бикләп, эчтә гел вахтёр утыра башлады. Ул үзләренең хезмәткәрләрен һәм сексотларын гына кертә, соңгылары күзгә күренмәскә тырышалар. Хәтеремдә, мин Пашино янындагы дивизия госпиталендә хезмәт итә башлагач, беренче мәртәбә кизү тору инструктажын алганда, начальнигыбыз подполковник Дыдин: "Кичен яки төнлә кабинетымда лампочка яктысын күрсәгез, сүндерергә кермәгез, анда особист атнасына бер сексотларын кабул итә!" - диде. Бу миңа зур яңалык иде. Тапканнар бит урын! Госпиталь шәһәрчектән читтәрәк, аулаграк җирдә иде шул. Аннары госпитальгә кемнең кайчан йөрүе сәер тоелмый!.. Без башта аларның тузга язылмаган кыланышларына уңайсызланып борчылсак та, соңрак исебез китми башлады. Бер без генә түгел, бөтен ил диярлек күзәтү астында булганда, күнегеп киткән кебек буласың. Михнәт күрми, рәхәт күреп булмый, ахры. Ләкин, тулы гомер сөреп, рәхәт яшәрлек җирләр, гомумән, бар микән? Кеше, җирдә тулысынча канәгатьләнә алмый, тикмәгә генә "оҗмах" белән хыялланмагандыр, ахры. Диссидентлар да эзәрлекләүләрдән котылу өчен генә чит илләргә чыгып китмәгәннәрдер... Һаман шул ирек, "оҗмах" эзләү галәмәте... Хәрбиләр, күбесе күчмә халык яки чегәннәр кебек, бер урыннан икенче урынга күчеп йөрергә күнегәләр димме. А. С. Пушкин сүзләре белән әйткәндә, "охота к перемене мест" гадәтебезгә әвереләдер. Мин дә шуларның берсе. Урыныбыз яшәр өчен әйбәт, уңайлы булса да, нәфесне һаман Иблис котыртамы? Өстәвенә туган яклар, татар мохите көннән-көн үзенә тарта. Картлык көннәребездә ятлар арасында ялгыз калуыбыз шомландыра. Кардәшләреңнән аерылып, туган туфрагыңнан тамырларны өзеп яшәүнең менә шундый борчулы ягы бар. Моннан да күчү мәсьәләсе кычкырып тора. Бәлки, Казанда да яшәргә насыйп булыр! Белмәссең, дөнья бу. Өметебез юк түгел.
Хәзерге котсыз-шөкәтсез көннәрне, чиксез ыгы-зыгыларны һәм бетмәс сугышларны ишетә-күрә торып, ярый әле, дим, теге кыбырсыган чакларда Одессага, Тираспольгә, Кишинёвка, Киевка, Мәскәү-Ленинградка һәм берәр Кавказ якларына барып капмаганбыз! Алла саклаган. Андагы тормыш хәлләре куандырырлык түгел бит. Ләкин икътисад һәм сәясәт күгендә кара болытлар монда да куера. Дөнья, дәүләт чикләре булуга карамастан, бер бит ул! Без сиксәненче еллар уртасында ук инде фатирыбызны Казанга алмашу хәстәренә керешкән идек. Казаннан Кырымга алмашырга теләүчеләр бик күп иде. Төрле урамнардан хатлар килә башлады. Ике-өч бүлмәлеләрне, хәтта Агрономический урамыннан дүрт бүлмәле фатир тәкъдим итүчеләр дә булды. Шулай, хатлар язышып, адресларын туплап утырганда, кинәт 1987 елның 19 февралендә Чиләбедән әниемнең вафат булуы турында телеграмма килде. Беребез дә үлемсез булмасак та, бу хәбәр гадәттән тыш вакыйга күк тоелды. Олы кайгыга батып, калтыранып, юлга җыена башладым. Дәүләтебезнең имин булмавы шуннан ук сизелә. Чиләбегә очарга самолёт тоткарланды. Симферопольдә аны көтеп кунарга туры килде. Ахырда икенче көнне Мәскәүгә очарга булдым. Ярый әле анысы аэробус иде. Ә Мәскәүгә килеп төшсәм, аэропортта мәхшәр! Бер кассага да үтеп булмый, халык тәүлекләр буе китә алмый икән. Билет юк. Минем ише телеграмма тотып торучылар байтак. Ахырда икенче рейс бортпроводницасына инәлеп, регистрациясез аның артыннан иярдем. Йөгем дә авыр. Анысы кыяфәтемне күреп кызганды бугай. Самолётка кереп утырганда, манма тиргә баткан идем, ә бераздан калтыранып туңа башладым. Чиләбедә чын кыш, ә Симферопольдә кояшлы чын яз көне иде... Сеңлем Кәшифә һәм атам янына нәкъ әниемнең өчесен уздыру табынына туры килеп кердем. Исләре китте.Дистәдән артык кеше утыра иде. Мәмдүнә апа укымышлы, мулла кызы буларак, тиешлесен укыды, Алла кабул итсен! Әнием һәм ялгыз калган атам өчен йөрәгем өзелеп әрнеде. Ул мине юатырга тырышты һәм, анаң сиңа бәхил булып дөнья куйды, диде. Ярый әле янында ул булган! Әнинең үлеме иң суык көннәргә туры килгән. Авыр язмышы бу очракта да рәхимсезлек күрсәткән... Атам, аның әҗәлен сизеп, мине чакыртыргамы дип сорагач: "Кирәкми, якын ара түгел, азапланмасын, барыбер кайтып өлгермәс!" - дигән. Газиз анам үлем түшәгендә дә мине кызганган! Татарларның "Алтын прииска" зиратында җирләгәннәр. Ул прииска Мәҗит Гафури әсәрендә дә телгә алынган. Анда КГБ җәлладлары мәхбүсләрне дә атып күмгәннәр... Рәфит әйтүенчә, җире таштан да катырак булган. Мәрхүмнең авыр туфрагы җиңел була күрсен, һәм җаны оҗмах түренә урнашса иде! Әнием аңарга лаек иде! Картайган һәм кечерәеп калган атам янында бер атна тордым. Ул, үзе генә бүлмәсендә калганда, кеше сөйләшүе ишетелсен дип, телевизорын тоташтырырга тырыша иде. Ялгызлык галәмәте. Миңа: "Улым, син дә олыгайгансың, ярый әле җылы якка китеп урнашырга акылың җиткән!" - диде. Ә мин аннан - җылы яктан таю әмәлен эзлим... Монда килер алдыннан, Чиләбенең Каририн урамыннан, өч бүлмәле фатирдан хат алган идем. Аны карарга бардым. Ул урам Миас елгасының аръягында, парк белән мельзавод каршында, каланың иң кырыенда булып чыкты. Йорты яңа, фатиры әйбәт булса да, күңел ятмады.
Шунда, янәшәдә генә Колхозный урамы - Мәрзиянең агай-энеләре гаиләләре белән яшиләр. Беррәттән аларның да хәлләрен белеп, чәй эчеп чыктым. Тормышлары ару гына иде. Мин Наҗияләрдә булганда, Мәрзия әтигә шылтыратып, бер Казан адресын әйтеп, миңа кайтышлый аны карарга кушкан икән. "Тавышы йомшак иде!" - ди әти. "Нинди урамны әйтте соң?" - дип сорагач, "Менә яздым да, Зәки Пупала урамы!" - диде. Мин аптырап киттем. Андый сәер исемле урам турында бер дә ишеткәнем юк иде. Соңыннан гына Мәрзиядән белдем, ул Янка Купала урамы икән. Картлык галәмәте. Атам белән саубуллашканда: "Сиңа бик бәхил, үлемем турында ишетсәң дә, азапланып кайтып йөрмә һәм туганнарың турында да борчылма, Аллага шөкер, барысы да аякка баскан, әлегә яхшы торалар, үзеңне кара һәм Мәрзиягә миннән сәлам әйт!" - диде. Чиләбедән самолёт белән, бик күңелсезләнеп, Казанга юнәлдем. Язып алган фатирларны карарга. Яңа гына корылган аэропортка килеп төштек. Анда да суык, әче җил исә иде. Халык автобусларны этешә-төртешә яулап ала. Берсенә мин дә көчкә кысылып кердем һәм, бер аягымда басып, көчкә "Татарстан" кунакханәсенә барып җиттем. Гадәттәгечә, урын юк! Кемнәр белән тулган икән шундый зур кунакханә? "Совет" кунакханәсенә барырга тәкъдим иттеләр. Анысының да ике бинасы тулган булып чыкты... Бу ни галәмәт икән дип гаҗәпләнәм. Ахырда гарнизон КЭЧының кунакханәсе адресын алып, шунда юнәлдем. Анысы Горки I дә икән, нәкъ яшь чагында Әркәли (Архирей) утары яныннан атам олау белән йөргән юл кырыенда. Кунакханә кечкенә, яңа салынган бинада булуына карамастан, ишекләребикләре ватык, бәдрәфләре җимерек, батареялары суык. Хуҗасызлык... Мөдире марҗа. Яхшырак бүлмәдә бер генерал урнашкан. Округтан (Самарадан), ахры. Бүтәннәрнең ничек урнашулары аны кызыксындырмый. Суык бүлмәнең берсенә мине урнаштырдылар. Марҗа янымда сырпаланган була. Ялгыз икән. Әнисе белән тора, ди. Кәефсезләнеп, гүр суыгына иңгән күк ятам, чөнки кичке унбер. Шактый арыган булсам да, йокыга китә алмыйм. Бер кат юрган һәм туным астында һич җылынып булмый. Төн уртасында яныма ике егетне кертеп урнаштырдылар. Башым юрган астында. Мине йоклый дип беләләр. Нидер ашап, татарча пышылдап сөйләшәләр. Облвоенкомат аларны ниндидер җыенга чакырткан икән. Үзара: "Бу начар кунакханә икән!" - дип, фикер алышалар. Ниһаять, утны сүндереп, алар да ята. Ничек төнне үткәргәнемне хәтерләмим. Иртән торсам, бу татар егетләре икесе дә өяз военкомнары, майорлар булып чыктылар. Минем Кырымнан фатир карарга килүемне белгәч гаҗәпләнделәр. "Нигә кирәк ул сезгә монда кайту?" - диделәр. Тиздән алар җыенып, хушлашып чыгып киттеләр. Кара икмәк ашап ятканнар икән. Өстәлдә искергән валчыклары калды. Мин дә, киенеп, тамак ягын карарга һәм йомышларымны үтәргә, троллейбуска утырып калага киттем. Тормыш яклары белән дә танышырга кирәк бит. Кибетләргә кереп, талоннарым булмагач, ашарыма йөз грамм сыр-май ала алмадым. Татар сатучы кыз-хатыннары миңа ачулы күзләре белән карап ыжгырдылар гына!
Казанның хәле тагы да авырайган иде. Миллионнар тонна нефть табулары, бихисап байлыклар булдырулары, Мәскәүгә, Свердловскига, авызларыннан өзеп, ит-май тапшырулары белән шапырынган булалар тагы! Тфү! Үз милләтебезне тәмам килмешәкләрнең колларына әверелдергәннәр. Газиз Татарстаным башкаласы өчен йөрәгем әрнеде. Бүтән шәһәрләре һәм авыллары турында ни әйтергә кала? Алардагы хәлләр тагы да хөртирәктер... "Шушы микәнни бетеп баруыбыз?" - дип ачыргаландым. Әйе, шуңарга охшый... Ничек шундый шартларда яшәмәк кирәк? Күңелем тәмам кырылып, фатирларын да ихлас күңел белән карамадым. Хәер, карарлыклары да юк иде. Берсендә карт яһүдә олы кызы белән яши. Анысы журналистка. Бирегә Фрунзе каласыннан алмашып килгәннәр. "Монда да туйдырды!" - диләр. Икенче фатирда да ялгыз яһүдә карчыгы тора иде. Фатирлары искереп беткән, идәннәре шыгырдый, ремонт ясалмаган. Фатир карауларның кызыгы бетте. Бауман урамы кибетләреннән татар китапларын һәм татар тәлинкәләрен алып, һаман да рәтләп аңыма килә алмыйча, кичтән аэропортка барып, таң алдыннан Кырымга кайтып киттем. Сайлана торгач, бәлки, шул чакларда алмашкан да булыр идек, ләкин, олы бәла берүзе генә йөрми, диләр. Әйтерсең әнием ярыйсы гына имин тормышымны үзе белән "теге дөньяга" алып киткән. Аэропортка кайтып төшсәм, Кырымга котырып, үч алгандай, кыш килгән. Булмаган хәл! Яз көнендә киткән идем, өч атна да үтмәстән, кышка килеп кердем. Суык. Урамда буран дулый, җирне кар каплаган. Бер генә автобус-троллейбуслар каладан ары йөрмиләр, Ялтага һәм Су-Дагка үткел юллар ябылган. Җылыныр урын юк. 1987 елның 9 мартында автовокзал янында нишләргә белми торам. Әллә нинди авыр ел булды бу. Метеотапшыруларыннан ишетәм: Италияне, Төркияне дә кар күмеп киткән. Шулай булгач, Кырым хәлләренә гаҗәпләнергә туры килми. Кырым ул бит көньякның төньягы гына. Сырпаланам, күңел ничек тә кайтырга ашкына. Урамда бер эт тә күренми. Менә ниндидер кечкенә генә искергән автобус килеп туктый. Ниндидер экспедициягә эшчеләрне илтеп, командировкадан шофёр үзе генә Яңа дөньяга кайтып килә икән. Нәкъ миңа кирәк якка. Яңа дөнья Су-Дагтан бераз арырак. Моны миңа Хозыр үзе җибәргәндер. Куанып утырам. Бүтән юлчылар юк. Киттек. Автобус кар ерып көчкә бара. Юл озакка сузылды. Үткелгә көчкә өстерәлеп мендек. Аннан юл, берничә калкулыкны узганнан соң, аска тәгәри. Як-ягыбыздагы тауурманнар карга күмелгәннәр... Менә сиңа җылы Кырым! Автобус иясе әйтүенчә, мондый хәлләр биш-җиде елга бер булгалый икән... Ниһаять, Су-Дагка да килеп җиттек. Монда да көрт... Хакын түләп, рәхмәт әйтеп өйгә йөгерәм. Подъезд баскычыннан ашыгып менәм. Ишек бикле! Ачкыч тишегенә кәгазь кыстырылган. Укыйм. "Мәрзия сырхауханәнең хирургия бүлегендә, ачкыч фәлән фатирда!" - диелгән (!). Күңел сизгән күк ашкынган икән! Һаман да шул Мәрзиянең бетмәс чирләре... Кемнең генә каргышы тиде икән? Тәгәрәп еларга җитештем... Саулыгы белән мине бер куандырганы булмады диярлек. Нишләмәк кирәк, язмыштан узмыш юк!
Болай булгач, фатир алмаштыру мәсьәләсе күзгә күренми инде. Күрәсең, илгә кайтып төпләнүне тагы насыйп итмәгән... ЭПИЛОГ УРЫНЫНА Кайчакларда атам-анам: "Адәм аягы кая гына басмый да, газиз башлар ниләр генә күрми!" - дип, хәйран калып утыралар иде. Менә хәзер үзем дә шул ук сүзләрне кабатлап, уйга чумып торам.
Кайларда гына булмадым, ниләр генә кичермәдем! Бер үк агым суга ике тапкыр кереп булмый дисәләр дә, күңел гел шул агып узган суларга тарта! Менә нинди тылсымлы хикмәт... Яшәгән саен, шул иза-михнәт чиккән җирләргә кайтып, аларны тагы бер мәртәбә күрәсе килә. Ул бер сүрелмәслек теләккә әверелә бирә. Гел шул Магнитогорск, Известковый - Промстрой - Агаповка - Пионерский тирәләре, Коры Әтә, Аша - Вавилово җирләре һәм Уфа каласы, көчле магнитлар сыман, үзләренә ераклардан тартып торалар. Әллә инде бала чагым, яшьлегем, әллә үзәкләремә үткәнгә күрәме? Белмим. Инде мин күргән-белгән җисемнәрнең, кешеләрнең эзләре дә калмаганнардыр кебек. Хәтта бик таныш мохитләре дә танымаслык үзгәргәннәрдер. Без бит табигатьне гел буйсындырырга, бозарга, кырырга, җимерергә күнеккәнбез. Шуңа дөньябыз да үзебез белән бетеп бара. Ә үзеңнеке һәрчак кызганыч инде ул. Аһлап еласаң да кайтара һәм берни эшли алмассың. Гомер сөрү - гел югалту икән. Белештерми, әллә ниләр майтарып тапкан булабыз. Ә асылда гел югалтабыз: балалыгыбызны, яшьлегебезне, ата-аналарыбызны, туганнарыбызны, гомеребезне... Атам урынына калырлык, аны хөрмәтләп торырлык Фәйзрахман абыем бар иде. Аның гомерен каһәрләнгән сугыш кисте. Якын дустым урынына калырлык энем Әдһәм бар иде. Аның да гомере кыска булды. Инде япа-ялгыз калып барам диярлек. Алай да шыңшымаска тырышам. Аһ орып, кешеләрнең җаннарын көйдереп, ни кыла аласың ди? Яши алмаган, гомерләре иртә киселгән мәрхүмнәрне истән чыгармый, дөньяда Кеше булып калырга, язмышыңа язылган, иңеңә төшкән тормыш йөген сабыр гына, ахырына җиткәнче күтәреп барырга туры килә. Бер гомер дә тикмәгә бирелми ич! Язмыш миңа шулай кушкандыр, ахры: ерак чит якларда хезмәт итеп йөргәндә, икенче Әнвәребезнең, Әдһәмнең, атам-анамның соңгы сәгатьләрен күрми калдым. Шуңарга күрәдер алар күз алдымда һаман тере күк торалар. Авыр туфраклары җиңел булсын! Җаннарының урыннары оҗмахтадыр дип ышанасы килә. Безне борчыган, бездән соң да каласы мәсьәләләр һәм бурычлар бар икән: милләт, кардәшлек, кешелек бурычлары... Калганнары шуларга бәйле дә инде. Олыгайсам да, әле бер дә яшәмәгән кебек. Ә уйласаң, бербөтен гомер узган икән! Яшәгән саен, югалтулар ешаялар. Артыңа әйләнеп карасаң, төрле җирләрдә иңеп беткән зиратлар ята. Шул зиратларда кадерле туганнарым, вакытсыз әрәм булган энеләрем-сеңелләрем. Фәйзрахман абый Кёнигсберг ягында туганнар каберлегендә. Бабамныкы бөтенләй су астында ук калган. Тора-бара бердәнбер илебезне дә югалта яздык. Үз җирләреннән ихтыярсыз-ризасыз сөрелгәннәрен искә алмаганда, халкыбыз, рәхимсез үги анадан качкан сыман, бәхет эзләп, чит якларга китеп таралып бетте диярлек. Берзаман кайтып, тарихи җирләребезне дәвалыйсы, янәдән бергә тупланып, үз дәүләт - мәдәниятебезне торгызып үстерәсе иде! Югыйсә, юкка чыгып, бетеп барган җәнлек-үсемлекләрнең Кызыл китапларына милләтебезне дә теркәп куюлары ихтимал!
Әзмени безнең чорда юкка чыккан милләтләр! Халкыбызга тупланырга, берләшергә вакыт. Өметебезне өзмик. Ләкин, мондый ак өметебезне гамәлгә ашырыр өчен, бик күп тырышасы, тир-көч түгәсе бар. Менә шундый уй-өметләр белән янып-көям мин. Бирсен иде Ходай! Яшәгән саен, үткән юлга әйләнеп караган саен, һаман бер сорау ишетелә сыман. Без ничек яшәдек соң? Бу борчулы сорауга төрлечә җавап биреп, бик озак сөйләргә мөмкин. Ләкин, кыскача әйткәндә, халык мәзәге белән дә җавап бирергә була. Анысы болай. "Ленин чорында без шыплап тутырылган шырпы кабында кебек кысылып яшәгәнбез. Бер шырпы кабынуга, бөтен капны ут алган. Сталин заманында без трамвай эчендә күк яшәгәнбез! Халыкның яртысы утырып, ә яртысы басып торган. Хрущёв вакытында без "кукурузник" кушаматлы АН-2 самолётында очкан кебек яшәгәнбез. Берәү белер-белмәс, очкычны дуамалланып, куркыныч астына куеп идарә итеп, калганнарны дер селкетеп калтыраткан. Брежнев чоры хөкем сөргәндә, диваналар йортында яшәгәнбез. Ул гына акыллы санитар булган. Горбачёв һәм Ельцин заманнарында таксида утырып барган күк яшибез. "Җитлеккән социализмнан" ерагайган саен, такси хакы арта бара". Халык юкны әйтмәс. Баксак, тегесе дә дөрес булмаган, монысы да дөрес түгел. Тегендә ялгышканбыз, монда ялгышабыз. Дөресен әйткәндә, "каравыл" урынына "ура" кычкырганбыз! Талауга корылган уртак дәүләтебез үз халкын таламый яши алмады. Инкыйлабтан соң башта байларны таладылар. Ләкин таланган акча-маллары күпкә җитмәде. Хәлле крестьяннарны - "кулакларны" таларга керештеләр. Аларныкы да җитмәде. Зыялыларны "милләтчелектә" - "хыянәтчелектә" гаепләп таларга тотындылар. Аларныкын да ашап бетерделәр. Кешенеке тиз бетә ул. Инде эшчеләрнең юк акчаларын заёмнарга талап алалар. Анысы да җитми. Саклык кассаларындагы тиен-сумнарына кул сузалар! Мондый юлбасарлыкка күпме түзәргә була? Безнең илдә "көрәш" телдән дә, гамәлдән дә төшмәде. Башта патша хөкүмәте, аннары акгвардиячеләр белән көрәштерделәр, ә аннары "халык дошманнары" белән. Анысы да бик яхшы мәгълүм. Алманнарны җиңгәч, сугыштан соң янә исерек баштан "хыянәтчеләрне" эзләргә керештек. Анысы җитмәгәч, "агулаучы табиблар" фетнәсен уйлап чыгардылар. Аннан соң "ялган буржуаз фәннәр" белән көрәшү шаукымнары башланды. Хәтта бердәнбер күренекле галим-генетик Дубин да эшеннән куылды. Алдынгы кибернетика фәненә дә шундый кара мөһер сугылды. Перманентлы көрәшү дәвам итә. Башкача фикерләүчеләргә - диссидентларга ябыштылар. Инде, Аллаһы Тәгалә коммунистларга беркайчан да хакимиятне кабат бирмәсә иде, дияргә генә кала. Фәннәр белән "көрәшеп" бетергәч, чын сугышка ябыштылар, Әфганстанга барып керделәр. Бу көрәшләренең әле дә очы күренми кебек.
Безне көрәштерер өчен, матур мифлар уйлап чыгаручылар бетмәгән. Ләкин, аларның матурлыкларына карап, юньле көн күреп булмый. Алар күзне генә буалар һәм кан коешларга китерәләр. Милләтебезнең меңәр еллык бай көнкүреш тәҗрибәсе була торып, нигә әле чит-ятларның мифларына бирелергә ди? Түп-түгәрәк көпчәкләр булганда, дүрт кырлыларын уйлап чыгарасы түгел. Купшы мифлардан нихәтле тизрәк арынсак, шулхәтле тизлек белән үз аякларыбызга басып, алдынгылар рәтенә керәчәкбез бит. Акылга килеп, дөньяга күзем ачыла башлаганнан бирле укып, атам-анама, ичмасам, файдам тияр дип, "брач" булырга хыялланган идем. Хыялым гамәлгә ашты. Аллага шөкер, булдым. Икенче хыялым да бар иде. Китап маҗараларын укып, "Чапаев", "Щорс" кебек киноларны карап, "Три танкиста" җырын җырлап, хәрбиләргә кызыга идем. Балалык - сабыйлык бит. Армиягә алынгач, офицер буласым килде. Катлаулы хәрбиләр хезмәтен туйганчы татып, утыз дүрт елга тикле сузылган озын, сикәлтәле юлның очыннан - гади солдаттан башлап, шөкер, полковник дәрәҗәсенә җиткәнче ара үттем. Сынатмадым. Офицерларның нинди генә кием-салымнарын кимәдем! Максатчан булсаң, теләгеңә ирешергә мөмкин (гомерне генә озайтып булмый!). Дөрес, генерал була алмадым. Үкенмим. Анысы инде чын татарларга бик сирәк тәти. Хакимият урысларда ич. Күккә карасаң, күк биек ул. Папахаң шуып төшәрлек. Матур әдәбият китапларын укып, язучы булырга да хыялланган идем. Бераз каләм тибрәтү бәхетенә дә ирештем. Анысына да шөкер. Тик татарча, ана телендә югары белем алмау һәм бу өлкәдә остазларым булмау сәбәпле, дөресен әйткәндә, әллә ни майтара алмадым. Күбрәк публицистика белән шөгыльләнергә туры килде. Заманасы шундый иде. Бастырырлык мөмкинлекләр дә юкка чыкты. Шулай булса да, әле дөм кич түгел әле... Әйтер сүзләрем бар, тик вакытым гына кими бара... Мактануым түгел, хыялларыма гомер буе тугры булдым. Хыялларын гамәлгә ашыра алган адәмне бәхетле диләр. Югарыда әйтелгәннәрне исәпкә алганда, "мин бәхетле" дип мактанырга да булыр иде... Ләкин үземне алай бөтенләй бәхетле дия алмыйм. Гомумән, андый кешеләр дөньяда бар микән? Узган гомеремне җентекләбрәк күзаллаганда, мин күбрәк үзем, туганнарым һәм милләтемә караганда, үги дәүләт өчен тырышканмын лабаса! Ә моны һич тә каһарманлык дип әйтеп булмый инде. Дәүләтебезне, газиз телебезне, милләтемне йота барган урыс халкы мәнфәгатьләре өчен гомеремне әрәм иткәнмен булып чыга түгелме? Миннән үз халкым нинди игелек күргән? Олыгайган яшемдә менә шундый үкендерерлек сораулар борчый күңелемне. Моны җан газабы дисәң дә була һәм миннән гыйбрәт алырга да мөмкиндер дип уйлыйм. 