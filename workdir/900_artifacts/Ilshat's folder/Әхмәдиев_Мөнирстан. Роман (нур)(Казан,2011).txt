
МОНИРСТАН
Фазыл җизнигә багышлана
Исәнме, туган йорт, исәнме, ата-бабаларым нигезе! Нихәл, өянке! Син бит мине генә түгел, ыштансыз үрмәләп йөргән әтиемне дә хәтерлисең...
Ул ишегалдын, тәүге тапкыр күргәндәге сыман, капка баганасына сөялеп, мөмкин булганның барысын да сыйдырып күздән кичерде.
Әллә картаеп бара инде?! Моңа кадәр бер дә болай ук хискә бирелгәнен, бәгырьләрен эретеп, күңеле йомшаганын хәтерләми. Ә бу юлы, күзләрен яшь элпәсе каплавын тоеп, исән кулы белән керфекләрен сөртеп алды һәм як-ягына караш ташлады: Тимер Мөнирҗанның йомшаганын берәрсе күрә күрмәсен тагын!
Ишегенең ачкычы урынында тора микән?
Ул, ашыга-кабалана, баскыч астындагы бүрәнә ярыгына күз салды. Шунда! Ничек куйса, шул көе торган. Көненә унлаган, йөзләгән талау-үтерешсез яши алмаган, анасын эт ялаган шушы заманда авыл халкының һаман намуслы булып калуы бернинди кысага да сыймый. Әйе, авыл халкы кешенең энәсенә дә тими, нәрсә хәрам, нәрсә хәләл икәнен, иң кадерле мирасның берсе итеп, буыннан буынга тапшыра килгән. Кая да булса киткәндә дә, өй бикләүнең ни икәнен белмәделәр - ишек келәсенә чыбык яисә каз каурые гына кыстырып китәләр иде, янәсе, өйдә кеше юк. Авылда халык бер-берсен белә, һәр өлкән кеше кемнең кем баласы икәнен таный, үзе дә сизмичә, педагоглар әйткән тәрбия процессында катнаша. Дөрес, авыл кешеләре дә үзгәрми тормый. Ни кызганыч, тискәре үзгәрешләр тизрәк бара, һәм бу хакта берни дә белмәү авылыннан күпме еллар аерылып торган Мөнирҗанның зур бәхете иде.
- Шәһәрдә булса, кермәгән ишекләре, чыкмаган тишекләре калмас иде, - дип сөйләнде ул, бүрәнә ярыгыннан ачкычын алганда.
Ачкычны кулына тотса да, ишекне ачып керергә ашыкмады Мөнирҗан. Җимерелә башлаган, ләкин Әле, төзәтсәң, файдага ярарлык абзар-кура яныннан урап килде. Мал асрамасам да, тавык чебиләре тотасы булыр, дип уйлады ул. Җим болгатып чиләнмәс өчен, инкубатордан зурракларын алыр, бөртек кенә сибәсең дә, шуны чүпли-чүпли, чеби дигән нәрсәнең ничек тавык яки әтәч булганын сизми дә калыр ул. Миңгерәү тавык булса да, җан иясе бит, иптәш булыр.
Сагыштан тансыклаган караш белән Мөнирҗан ишегалдын кабат күздән кичерде. Кеше аягы басмагач, тапталмагач, ишегалдында үләннәр, күр, ничек үскән! Ул песи борчагы, алабута, сарут, әрем, бәбкә үләне... Кычытканны әйткән дә юк - витаминнарның да витамины булган кычыткан чәчәк атып утыра.
- Тавык идиллиясе! - дип уйлады ул, көлемсерәп.
"Идиллия" кебек сүзләрне ул махсус уйлап тормый, нәкъ кирәк вакытта алар тел очына үзләре килеп кунаклый. Югыйсә кайда ул югары, урта белеме дә юк. Ә авыл мәктәбендәге җиде классның яртысы класс почмагында басып торып, яртысы коридорда җил куып узды. Бигрәк шук, тиктормас, шаян иде шул. Аның урынына укыган китаплар саны буенча Мөнирҗан белән ярыша алучылар сирәктер. Университетларны бүтән җирдә узарга туры килде шул аңа. һәрберсе Сорбонна, Гарвард ише генә идеме...
Ул туган нигезенә кайтуына шулкадәр шат, шулкадәр шат, егет чагы булса, берәүдән дә тартынмыйча:
Галиябану, сылуым-иркәм,
Шулкадәрле сагындым, - дип җырлап җибәрергә дә күп сорамас иде. Шуңа күрә тиз генә өенә керергә дә ашыкмады. Башта абзар тирәсенә барып, аңа күз салды. Аннан зур бакча ягына карыйсы итте. Рәхмәт төшкере, кемдер бәрәңге утырткан икән ич. Ул күршетирәнекеннән үзенең чисталыгы белән аерылып тора. Чүпсез бакчага каравы ук күңелле, күзләр рәхәтләнеп китә. Әнә ич Миргали абзыйларның бакчасында алабута, билчән, эт эчәгесе мыжгыган. Төрмәгә килгән хатларның берсендә күршеләренең вафаты, йортларының буш торуы хакында язганнар иде. Балалары район үзәгендә яшиләр. Ихтимал, бәрәңгене дә шулар утырткандыр, кайтып утарга вакыт җиткералмый торганнардыр.
Ул үз уйлары белән шулкадәр мавыккан иде, кемнеңдер:
- Әссәламегаләйкем! - дип сәлам бирүен ишеткәч, сискәнеп китте. Ни өчендер шунда ук күтәрелеп карыйсы итмәде, тавышыннан сәлам бирүченең кем икәнен хәтеренә төшерергә тырышты. Тавыш, һичшиксез, аңа таныш иде. Тик кемнеке? Кайсы авылдашыныкы? Хәтерен җилләр артык нык иләгәндер, ахры, исенә төшерә алмады. 
Башын күтәреп, таныш түгел кешене күргәч, аның аптыравы көчәя төште. Миргали абзыйлар белән ике арадагы койма артында үзбәк түбәтәе кигән алтмыштан өстә яшьләрдәге бер ир басып тора иде.
- Исәнмесез! - Мөнирҗан күрешергә кулын сузды һәм шул минутта аларның күзләре очрашты. "Тукта, кайдадыр күргәнем бар бит минем бу кешене! Тик кайда?" Тырышты, тик кайда күргәнен барыбер хәтеренә төшерә алмады.
- Сез әллә монда яшисезме? - Мөнирҗан Миргали абзыйлар йортына ишарәләп күрсәтте.
- Әйе. Хатыным буякныкы. Ул, кайтыйк, дигәч, кайткан идек, вакытлыча монда урнашып тордык. Ә сез күршеме?
- Бу минем туган нигез! - Мөнирҗан, үзе дә сизмәстән, бу сүзләрне шундый горурлык белән әйтте ки, әйтерсең бу нигезне күз карасы кебек кадерләп, өф-өф итеп кенә тоткан. - Кайттым әле менә...
- Кайтуыгыз мөбарәк булсын, танышыйк алайса. Минем исемем Морат.
- Ә мин Мөнирҗан атлы булам.
- Юлдан кайткач, сусагансыздыр, чәйгә рәхим итегез, Мөнирҗан әкә.
- Рәхмәт, күрше, бүтән вакытта.
- Хуп, мәйлең... - Морат хушлашып китеп барды.
Ул китте, ә Мөнирҗан үз уйлары белән япа-ялгыз калды. "Кайда күргәнем бар иде соң бу кешене?"
Бу сорау аны әле шактый интектерәчәк иде.
Мөнирҗан өч ел дәвамында яңгыр юып, кар ашап, җил себереп, болай да борынгы имән такталарга тагын да кадимирәк төсмер өстәлгән баскычка утырды. Ашыкмыйча гына тәмәке кабызды һәм "университет"ларын, аларда укыган "студент еллары"н исәпли кереште. Алтмышны тутырып, җиденче унлыкны вакласа да, Аллага шөкер, хәтере әйбәт, "шарик"лары яхшы эшли. Шуңа күрә гомерендә инде ничә тапкыр исәпләгән нәрсәне кабат хәтеренә төшерү әллә ни авыр булмады. Сигез "университет"та барлыгы утыз дүрт ел "укырга" тиеш булган да бит, башы эшләгәч, экстерн тәртибендә унсигез ел эчендә тәмамлаган икән аларны. Менә шуннан белегез инде абзагызның кем икәнен! Ул булган "университет"ларда вакытыннан алда теләсә кемнән "имтихан" бирдертмиләр. Ә Мөнирҗан, монда чакта ирекнең кадерен белеп бетермәсә дә, төрмәдә үзен бик тәртипле тотты. Башка тоткыннар белән конфликтка кермәде, провокацияләргә бирелмәде, куштанланып йөрмәде, ләкин начальствоны санлады. Сул кулы беләгеннән өзек булса да, төрмәдә уздырылган концертларда бер-бер артлы татар, башкорт, урыс көйләрен тальян белән хромкада уйнап, болай да тулып ташырга әзер торган күңелләрне урыныннан кузгата, айлар, еллар буена җыелган буаларын ера иде ул. Хәтта ни каты бәгырьле закондагы каракларның күңеле йомшый: "Мунирка, Мунирка дорогой!" - дип кенә торалар, башкалардан җәберзолым күрсәттермиләр.
Дөрес, зонада консерваторияләр тәмамлап, дөнья корифейлары әсәрләрен су урынына эчүче һәм аларны төрле уен коралларында бик оста башкаручылар да очраштыргалый. Дөнья бит... Ләкин ал арның артык дөрес уйнауларымы, бүтән сәбәпме - ни өчендер тоткыннар күңелен алай ук әсәрләндерә, җелекләренә төшәрлек тәэсир итә алмый. Бәлки, Мөнирҗанның стажлы зек булуы да роль уйнагандыр. Бәлки, Союз төрмәләрен айкаган, исемнәре җинаять дөньясында танылган әллә кемнәр белән аралашкан, сыңар кулын сугышта өздергән татар абзыен төрмә авторитетлары үз кеше итеп карагангадыр. Бу хакта Мөнирҗан уйланмады түгел, уйланды, төгәл бер фикергә генә килә алганы булмады.
Әйе, начальство да үги итмәде, тоткыннар да какмадысукмады Мөнирҗанны һәм, кайчакта үрнәк тәртибе өчен, ә кайчакта Бөек Ватан сугышы инвалиды булганга, амнистияләргә эләгеп, вакытыннан алдарак кайтарып җибәрәләр иде аны. Бер генә тапкырында да башыннан азагына тикле утырмады ул.
Төрмә тормышына Мөнирҗан шулкадәрле күнеккән иде ки, әйтерсең аның өчен иректән аерылу кәгазьдә генә булса да бар саналган хокукларыңнан мәхрүм ителү түгел, күрше авылга утырмага яки командировкага гына барып кайту иде. Ә нигә командировкага димәскә, барасың, вакытыңны тутырасың, кайтасың. Уйлап карасаң, командировкага карый өстенрәктер дә әле, чөнки командировкада өс-башыңны карыйсың, тамагыңны туйдыру хәстәре турында кайгыртасың. Ә төрмәдә ашау - байдан, үлем - Ходайдан. Кулы чулак булгач, Мөнирҗанга эшнең авырын кушмыйлар.
Зонада утырган чакларында кемнәр белән генә аралашырга туры килмәде аңа: ул кеше үтерүчеләр, көчләүчеләр дисеңме, бурлыкны нәсел-нәсәбенең данлы традициясе санаучы эреле-ваклы караклар дисеңме Иа Хода! Доцент, фән кандидатларын әйткән дә юк, академик, профессорлардан алып үз гомерендә мәктәп бусагасын атлап карамаучыларга тикле бар иде. Танылган артист белән рәссам, музыкантларны да хөкем төрмәнең шестеркалары белән бер рәткә куя. "Гадел хөкем" нинди генә талантларны җыеп китерми бирегә! Йә, әйт инде: Николай Краденов ясаган ялган акчаларны ничек гади күз белән чыныннан аерасың? Хәтта берсендә салган баштан ниндидер бер мәҗлестә кайсыдыр Мәскәү журналистының борынын тешләп өзгән татар язучысы белән дә утырырга туры килде. Арада энә кадәр гаебе өчен дөя кадәр җәза алып, эчтән сызып йөрүчеләр дә, судан коры диярлек чыгып, төрмәне ял йорты урынына күрүчеләр дә җитәрлек, зона эченә керсәң. Монда утыручыларның кайберләре исә бөтенләй гаепсез.
Төрмәнең язылган һәм язылмаган үз законнары бар. Шул ук тоткыннар тузлар, корольләргә... шестерка-алтылыкларга бүленгән. Иректә дә шулай... бугай. Мөнирҗанның ишеткәне бар. Әгәр дә шушы иерархия, касталар булмаса, төрмәдә тулы анархия хөкем сөрер, ата - улны, ана кызны белмәс иде.
Төрмә законнарының нинди көчкә ия икәнлеге хәтта мәзәкләргә дә күчкән. Камерага бер-бер йодрыгы ике потлы гергә тиң әзмәвердәй гәүдәле рецидивистны кертәләр. Ул сорап, әдәп саклап тормый, керә-керешкә моңа кадәр камераны дер селкетеп торган ристанның ипиен алып ашый. Аннан соң күңеленә хуш килгән урынга менеп ята. Беркем бер сүз әйтә алмый. Закон - көчленеке.
Менә ипи хуҗасы кайтып керә. Ипиенең юклыгын күргәч, дәһшәтле тавыш белән:
- Кем ашады минем ипине? - дип, камераны яңгырата.
Яңа тоткын, яткан урыныннан теләр-теләмәс кенә башын күтәреп:
- Мин ашадым. Нәрсә, әллә ошамыймы? - ди.
Аның кыяфәтен күргәч, камераның элеккеге хуҗасы шунда ук тавышын үзгәртә:
- Юк-юк, май белән ашадыңмы, әллә болай гынамы дип беләсем килгән иде.
Ничә ел утырып, шунысына төшенеп бетә алмады ул: чираттагы тоткын әле килмәгән, кем киләсен төрмә начальствосы да юньләп белми, ә мондагылар, бер ай-ай ярым алдан кайдан кем күчереләсен белеп, дәрәҗәсенә карап каршы алу хәстәрен күрәләр.
"Социалистик җәмгыятьнең төп үзенчәлекләреннән берсе - план белән яшәү," - дип өйрәтә иде марксизм-ленинизм. Ул барлык өлкәләрдә дә, рак метастазлары кебек, шулкадәр киң җәелгән ки, исең китәрлек. Милициягә, суд, прокуратурага җинаятьчеләрне тоту, утырту планы җиткерелсә, төрмәләрдә ул җинаятьчеләрне тәрбияләү планы бар.
Төрмә җитәкчелеге үзләре черетә торган икмәкне ничек тә булса акларга тырыша. Бәлки, ул кадәр тырышмас та иделәр, алар өстеннән дә начальство бар. Тәрбия өлкәсендә бигрәк тә концертлар, кичәләр уздыру гадәти бер нәрсә. Хәтта КВНнар да уздырып карадылар. Ә төрле очрашуларның исәбе-хисабы юк. Тик төрмә халкы, аның сазаган рецидивистлары теләсә кем килеп акыл сатканга риза булып утырырга яратмый, аның чыгарып саласы партбилеты юк, премиясен кисмиләр, моның өчен срок өсти алмыйлар, димәк, югалтыр нәрсәсе калмаган. Берсендә "Человек и закон" журналы баш редакторының урынбасары килгән иде, төрмә начальствосы дер калтырап тора торган журнал димәделәр, социализмдагы гаделлек турында акыл сата башлагач, биш минуттан Мәскәү әфәндесен мөнбәрдән сызгырып куып төшерделәр.
Күп очрашулардан Мөнирҗанның тагын берсе бик хәтерендә калган. Ватан сугышында җиңүгә утыз ел тулуга әзерлек көннәре иде. Төрмә клубына тоткыннарны бер Советлар Союзы Герое белән очрашуга җыйдылар. Чыгыш ясаячак кешенең исем-фамилиясенә игътибар итмәгән иде Мөнирҗан. Итсә, бәлки... Әй, үзе дә сугыш күрмәгән, дары исен иснәмәгән кеше түгел, кемнең ничек Герой булганын яхшы белә. Өчәр Алтын Йолдыз тагарга тиеш булып та, гвардия значогыннан башканы күрмичә кайтып китүчеләр дә күп булды. Мисал өчен ерак барырга кирәкми, ничә тапкыр үлемнән чак исән калып, кая ул орден, медале дә юк Мөнирҗанның. һәм ул моңа рәнҗеми дә, чөнки, сугышканда, күкрәгеңә калай тагар өчен сугышмыйсың, анда ил өчен, Ватан өчен кан коясың һәм иң зур бүләк тә - шул мәхшәрдә башың исән калу. Тагын бер нәрсәгә шөкрана кылып туя алмый ул: яраланып әсир төшмәгән. Әсирлектә булганнарның язмышы ничек төгәлләнгәнен яхшы белә.
Төз гәүдәле, күкрәге Герой медаленнән тыш башка бүләкләр белән дә тулы полковникның, кереп исәнләшү белән, беренче җөмләсе шул булды:
- Мин беләм, монда булыр-булмас, юк-бар кешеләр утырмый...
Тукта... Мөнирҗанга чыгыш ясаучының тавышы таныш тоелды. Әллә?.. Юктыр... Чынлап тамы соң югыйсә?..
Полковник сөйли дә сөйли, бер генә дә акыл өйрәтми, ачыктан-ачык тәрбия белән шөгыльләнми, бәлки сугыш хәрәкәтләре, ничек җиңүгә ирешүләре хакында гына бәян итә. Хәтта, кайберәүләр кебек, мин шулай иттем, мин болай иттем, дип тә шапырынмый.
Залда чебен очканы ишетелерлек тынлык. Зал полковникның авызыннан чыккан һәр сүзне, йотып, йөрәге аша уздыра. Тоткыннар бу минутта полковникның әсирләренә әверелгәннәр иде. Ә бит очрашуга кергәндә, аларның кайберләре, сызгырырга җайлырак булсын өчен, алдан ук кулларын сабынлап юып куйган иде.
Мөнирҗанның кешедә гаме юк, ул хатирәләргә чумып утыра. Унсигезе тулып кына үткән иде, 1944 елның җәендә ул үзе теләп фронтка китте һәм маршал Рыбалконың танк армиясенә эләкте. Авылда тракторда эшләгәнен исәпкә алганнардыр инде. Ләкин сугыш аның өчен җиде ай гына дәвам итеп калды. Җиңүне тәэмин итәр өчен киткән миллионнарча корбаннарның санын тагын бергә арттырудан Мөнирҗанны хәрби врачларның осталыгы, шәфкать туташларының керсез фидакарьлеге, Гайниягә карата булган чиксез мәхәббәте һәм Саклау урманнарыннан, Бабеч-Караннан, Күч кулы тауларыннан җыеп ашаган балтырган, юа, кузгалак, ачы какы, кымызлыкларның күзгә күренмәс витаминнары куәте белән ныгыган яшь организмы алып калды.
Юк, мондый ук очраклылык булырга мөмкин түгел! Әнә ич полковник үзе хезмәт иткән частьның номерын атады. Мөнирҗанның күңеленә бу сан шулкадәр тирән уелып калган иде ки, айнык чакта гына түгел, салган баштан та җиде төн уртасында уятып сора, ике дә уйламый әйтеп бирер.
Шул бит, шул үзе, аларның взвод командиры Ваня Корпухин бит бу! Мөнирҗан ничек сикереп торганын сизми дә калды:
- Ваня! Иптәш лейтенант!
Сөйләгән җиреннән полковник дерт итеп сискәнеп китте һәм кинәт туктап калды. Ул күзләре белән тавыш иясен эзли кереште.
Шул арада төрмә замполиты Мөнирҗанга:
- Исламов, тик утыр! - дип ысылдарга һәм йодрык күрсәтергә өлгерде.
Тамаша яратучы төрмә халкы түземсезләнеп көтте: хәзер нәрсә булыр?..
Кунак полковник хәтта чайкалып куйды. Ул чайкалганда, орден-медальләре, бер-берсенә бәрелеп, күңелле генә "сөйләшеп" алдылар.
- Миша, Мөнир, рядовой Исламов, синме бу?
Полковник һаман үз күзләренә үзе ышанмый. Булмас, күренә генә торгандыр. Күренә генә дисәң, тавышы да... Аның тавышы бит. Әллә галлюцинация башланамы югыйсә?!
Полковник тагын бер тапкыр башкалар белән нәкъ игезәк кием кигән Мөнирҗанга текәлеп карап алды.
- Мөнир, син исән? Син исән! Иа Алла! - дип сөйләнәсөйләнә, Мөнирҗанга табан атлады. Идәнгә һәм тоткыннарга абына-сөртенә Мөнирҗан да урындыклар арасында калган бушлыктан аңа табан ашыкты.
Менә алар - ялтырап торган затлы киемдәге Герой һәм төрмәдән төрмәгә йөреп сытылып, изелеп беткән, арык тәнендә бетләрне аз симертмәгән мәхбүс - биш йөз кешелек залдагы мең күзнең очлы уклары кисешкән ноктада кочаклашып, өч тапкыр үбештеләр дә, агарган чәчле башларын бер-берсенең җилкәсенә салып, тавышсыз-тынсыз еларга керештеләр. Бу минутта Герой белән мәхбүснең хокуклары тигезләшкән, алар бер үк хисне кичерәләр иде.
- Менә бит, Мөнир, көтмәгән, уйламаган җирдән...
- Ә мин, Ваня, таныгач та ышанмый тордым...
- Сине бит мин исәннәр исемлегеннән сызып ташлаган идем...
- Мин дә...
Шулай тагын күпме торырлар иде, тоткыннарның көчле алкышы аларны 1945 елның гыйнвареннан төрмә клубындагы чынбарлыкка кайтарды.
Төрмә түрәләре ни эшләргә дә белмичә югалып калды: карап тору да килешми, бүлдерсәң дә әллә ничек.
- Иван, бар, сине көтәләр, - диде аларның хәлен аңлаган Мөнирҗан.
- Соңыннан китәргә ашыкма, көтеп тор, яме! - Полковник кабат мөнбәр артына барып басты, кулъяулыгы белән күзләреннән яңагы буйлап агып төшкән яшьләрен, борынын сөртте, кесәсеннән тарак алып, чәчләрен төзәткәндәй итте.
- Гафу итегез, - диде ул, стакандагы суны йотып куйгач. - Бүген сезнең алдыгызда басып тора алуым белән мин гвардия рядовое Мөнир Исламовка бурычлы. Дөресен әйкәндә, ул Герой исеменә лаек иде. Соңыннан хатлар да язып карадым. Кызыл Йолдыз ордены белән генә бүләкләнде, диделәр. Ә миңа Советлар Союзы Герое исемен японнар белән сугышканда бирделәр.
Тоткыннар гөр килде. Җинаятьче булсалар да, аларның да җаны, бергә утырган иптәшләре өчен горурлык хисләре бар ич. Янәшәсендә утыручылар шул минутта ук Мөнирҗанны, күтәреп алып, өч тапкыр түшәмгә кадәр үк чөйделәр.
- Герой исеме? Кызыл Йолдыз ордены? Миңа?.. Әкият сөйләмә, Ваня, күрү түгел, ишеткәнем дә юк. Бигрәк көтелмәгән хәбәр булды ла бу...
Корпухин истәлекләрен хәзер Мөнирҗанга бәйләп сөйләргә кереште. Мөнирҗан исә аны тыңлый да, тыңламый да. Аның башында хатирәләр гарасаты, уйлары буйсынмый, уйларның үз туксаны туксан.
Мөнирҗаннан күп булса ике-өч яшькә генә өлкәнрәк кече лейтенант аларны өйрәнү пунктыннан үз взводына кабул итеп алды. Танк йөртүче Мөнирҗан Исламов, Ходай кушыптыр инде, командир экипажына туры килде. Ут эчендә туган дуслык яндырылган балчыкка, чыныктырылган корычка карый да ныграк була икән. Кирәк чакта взводтагылар бер-берсе өчен җаннарын фида кылырга да әзер иделәр.
Ходай аларны сакламады дисәң, яшен сугар - саклады. Инде взводтагыларның дүрттән бере диярлек һәлак булды, ә командир экипажынд агыл арның, тфү-тфү, яраланганнары да юк.
- Син, Исламов, безнең бәхеттән, күлмәк белән тугансың, - дигән иде бер тапкыр Корпухин. - Синең аркада без дә исән-сау йөрибез бит менә. - Бу вакытта аның погонына тагын бер кечкенә йолдыз өстәгәннәр иде.
Чыннан да, моңа кадәр хәвеф-хәтәрдән исән чыгуларында Мөнирҗанның табигый тоемлавы, оста маневрлары роль уйнамый калмагандыр. Югыйсә әнә, минага эләгеп, күпме танк шартлады, күпмесе янып эштән чыкты.
Әллә сәгате җиткән, әллә лейтенант күз тигерде, шул сүзләрдән соң атна да үтмәде, Н авылына һөҗүм иткән чакта, немецлар каты каршылык күрсәттеләр. Мөнирҗаннарның танкы дошманның әллә ничә ут ноктасын изде, пехотасын кандала урынына сытты, пулеметтан кырды. Кайнар сугыш булды ул. Инде исән-сау гына авылга керәбез дигәндә, фашист орудиесенең бер снаряды эләгеп, танкның башнясын алып ыргытты. Коточкыч шартлау тавышы һәм зур тизлектә барган танкның кинәт туктап калуы Мөнирҗанны миңгерәүләтте. Эссегә түзми аңына килүгә, беренче эше итеп ул як-ягына каранды һәм әрмән абзые - укчы Григор Варданянның өзелгән башын күреп тетрәп китте. Хәтта күпмегәдер кабат аңын да югалтты бугай әле ул. Ләкин танк дөрләп яна, эчкә төтен катыш сөрем тулган, ул күзне ачыттыра. Металл инде ут булып кызарга өлгергән, танк корпусының тимеренә кул белән тисәң, көйгән ит исе чыга.
Мөнирҗан урыныннан кузгалды һәм, тышка сикерәм дигәндә генә, ыңгырашкан тавыш ишетеп тукталып калды. Кем булыр бу? Григорның бүтән беркайчан инде тавышы чыкмас, урыны оҗмахта булсын.
Ә командир кайда? Ничек ул үз командиры турында оныткан? Ниһаять, ачылып бетә язган һәм танк эчендәге газдан яшьләнгән күзләре белән Мөнирҗан күтәрелергә маташкан лейтенантны шәйләп алды. Озын-озак уйлап торырлык вакыт калмаган иде инде, ничек итсә итте, мең бәла белән булса да, ул Ваняны тышка сөйрәп чыгара алды. Ничек көче җиткән, ничек янып үлмәгәннәр, исенә төшкән саен, әле булса тәненә каз тиресе чыга.
Алар, чыгып, берничә метрлар читкә китеп өлгерделәр, танк коточкыч тавышлар чыгарып шартлады, як-якка тимер ярчыклары, тагын әллә ниләр очты. Лейтенантка йә булмаса үзенә берәр ярчык тидеме, Мөнирҗан моны сизмәде, командирын, аякларын тери-тери, үзебезнең якка сөйрәвен белде. Корпухинның чибәр йөзен танырлык та түгел, битенә кан укмашкан, аяклары, күрәсең, яралангандыр, җирдән сөйрәлә. Аңына килгән чакларында ул: 
- Миша, калдыр, җәфаланма минем белән! - дип гозерләнде. Бу хакта Мөнирҗан тыңларга, ишетергә дә теләмәде. Ничек инде яралы командирыңны калдырып китмәк кирәк, аннан кеше күзенә ничек күренерсең дә намусыңа ничек карарсың? Югыйсә, сүз дә юк, үзе генә булса, ул күп тапкырлар тизрәк хәрәкәт итәр иде. Лейтенант, бераз булса да аңа эшне җиңеләйтергә теләп, аягына басарга, үзе атларга омтылып карады. Кая ул! Алай да бер талпынуында ул ике тезе һәм терсәкләре ярдәмендә хәрәкәт итә башлады. Хәзер инде аның кай җире яралануын тәгаен генә әйтүе дә кыен иде, чөнки, танктан чыгуга, гыйнвар кары шинельгә кан белән аралашып катты.
Шул рәвешле күпме тырышканнардыр, сызгырып килгән снарядларның икесе кинәт бер-бер артлы алардан ерак түгел генә төшеп ярылды. Мөнирҗанны кар эскерте күмеп китте, һәм ул бүтәнен бөтенләй хәтерләми.
Бәхетләре бар икән, өшеп үлгәнче, аларны санитарлар табып алып, беренче ярдәм күрсәтүгә, самолет туры килде, һәм икесен дә хәрби госпитальгә озаттылар. Мөнирҗан ай ярымнардан соң гына аңына килде һәм, аңына килгәч, аның беренче соравы шул булды:
- Ә лейтенант кайда?
Сорауны ишеткән медперсонал җилкәсен генә җыерды: чөнки бу сорау алар өчен артык вак иде. Сугыш тегермәне дүрт елга якын вакыт эчендә үз ташлары аша лейтенантларны гына түгел, алардан өлкәнрәк чинд агыл арны да җитәрлек уздырды. Күпме үтте алар кулы аша солдат-сержанты, лейтенант-капитаны һәм башкасы. Хәтта генераллар да эләкте. Эләкми ни, сугыш бит ул качышлы уены түгел, ядрә дә, бусы солдат, бусы генерал, дип сайланып тормый, язмыш тактаңда язылган икән, килеп тия дә аудара.
Аңына килгән көн, ихтимал, Мөнирҗан гомерендә иң бәхетле көн булгандыр. Әйтергә кирәк, теге дөньядан кайтты, яңадан туды бит ул. Лейтенантны сораганнан соң бераз вакыт узгач, аның авызыннан тагын бер сүз чыкты: "Гайния!" Мөнирҗанның аңына килүеннән сөенешкән шәфкать туташлары телен көчкә генә әйләндереп әйтелгән бу сүзнең мәгънәсен аңларга тырышып баш ватты, ләкин моңа Мәскәү марҗаларының гына көче җитәрлек түгел иде. Түземсезләнеп, алар Мөнирҗаннан тагын бер сүз көттеләр, ләкин яралы егетнең авызын ачарлык бүтән хәле булмады. "Гайния" дигән сүз госпитальдәгеләр өчен ачылмаган сер булып калды.
Егет хәлләнә төшкәнче, тагын шактый вакыт үтте. Ничектер беркөнне Мөнирҗан куллары белән битен сыпырып алырга теләде һәм сәерсенеп туктап калды: сул кулы терсәктән әз генә түбәндәрәк бөтенләй юк иде. Шул минутта ук, зиһенен көйдереп, "ә уңы?" дигән уй узды. Бәхетеннән, уң кулы исән икән. Ләкин Мөнирҗан, моның никадәр зур бәхет икәнен аңлар дәрәҗәгә җиткәнче, шактый яшәргә тиеш иде әле.
Әйе, сул кулы өзелгәнгә баштарак нык кайгырды ул, ләкин, яши-яши, язмышның ике кулсыз калдырмавына, бер генә кулдан мәхрүм итүенә рәхмәтләр укып туймады. Ник дисәң, берсе булу - ике кулсыз калу белән чагыштырганда - олы бәхет. Исәне уң кул булса бигрәк тә. Чөнки адәм баласының күбесе уңагай, ул уң кул белән эшләп өйрәнгән. Өстәвенә Мөнирҗан гармунчы да бит әле. Шушы бармаклар гармун телләренә кагылгач, үзәкләрне өзәр моң чыга. Ә бака ягы?.. Анысын кушмый уйнарга да була ич.
...Полковник сөйли-сөйли дә: "Шулай бит, Исламов?" - дип, Мөнирҗаннан раслатып ала.
- Снаряд дулкыны алып аткач, мин Исламовның гәүдәсе очып киткәнен генә күрдем. Могҗиза булмый, диләр, менә бит, Исламовның исән калуы үзе бер могҗиза булса, утыз елдан соң биредә безнең очрашуыбыз - икенче могҗиза.
Мөнирҗан полковникны тыңлый да, тыңламый да. Ул да бит командирын үлделәр исемлегенә керткән иде.
Чынлыкта исә татар егетенең таза гәүдәсе Корпухин өчен калкан ролен үтәде - күпләп сибелгән снаряд ярчыклары белән тишкәләнеп бетүдән коткарды. Элекке яралары өстенә бу юлы снаряд кыйпылчыгы лейтенантның нибары бер генә җиреннән - уң як кабыргасы тиресен генә сыдырып үткән иде. Калган ярчыклар Мөнирҗанның тәненә кереп баттылар. Хәрбиләрчә әйтсәң, дислокацияләнделәр.
Лазареттан соң аларның юллары аерылды: Мөнирҗан - Мәскәүгә, Корпухин Казан госпиталенә эләктеләр. Җиңү көнен бер-берсенең исәнлеге хакында бихәбәр танкистлар икесе ике госпитальдә каршылады.
Сугышта чакта кайвакыт сагыну түгел, кычыткан җиреңне кашырга да ара калмый. Ә госпитальдә... Монда вакытны ничек уздырырга белми интегәсең, сагыш баса. Сагыну хисе йөрәкне парә-парә китерә: авыл сагындыра, әти-әнисе, туганнары, дуслары сагындыра. Җанының җиденче тамырына кереп оялаган Гайния турында әйткән дә юк. Их, Гайния, кем уйлаган болай булыр дип! Сыңар куллы гарип кемгә кирәк? Әллә соң яныңа бөтенләй кайтып та тормаскамы? Илдә чыпчык үлми, диләр. Мәхәббәт ярасы да бер төзәлер, иншалла, төзәлми калмас.
Үзе шунда ук бу фикергә ризалашмаячагын аңлады: әле бит аның авылда әти-әнисе дә бар. Әгәр Гайния кире кага икән, ул чагында күз күрер.
Тере кешеләрнең сагындыруы бер хәл, анысын аңлап була, хет гармуны төшләргә кереп җәфаламасын иде, шул тальян гармуны искә төшүгә, хәтеренә Фазыл дусты килә^
Мөнирҗан белән Фазыл икесе бер елгылар. Йортлары да биш-алты өй аша гына. Әскәйдә исә, Сәлах карт әйтмешли, күршелек ун йортсыз бетми ул. Менә шул күрше малайлары бергә уйнап үстеләр, укырга да бер елны керделәр. Ни сәбәпледер сыйныфларында иң яхшы укучылар алар булды. Ара-тирә талашсалар, сугышсалар да (малайлар арасында ни булмас!), Мөнирҗан белән Фазыл гел бергә йөрде. Ләкин Фазылга Әскәй мәктәбендә өч кенә ел укырга туры килде - әтиләре Фазлыйәхмәт мулланы ыштансыздан к...тсез дүрт баласы белән Магнитогорск якларына "халыклар атасы" Сталин әйткән "бөек социализм" төзелешенә сөрделәр. Гаепләре нидә булгандыр, анысын халык аңлый алмый калды. Күрәсең, "бөек төзелеш"кә укымышлы, затлы, зиһенле кешеләр кирәк булгандыр. Чөнки Фазлыйәхмәт мулла авылның яңа икътисади сәясәт чорында кинәт баеп, активлашып киткән Әхмәтшакир хаҗи, Әхмәтхан байлар артыннан кумады, хәтта сезонлы ялчы да тотмый иде. Бар эшен хатыны Хөршит абыстай балалары белән үзе башкарды. Аның әле Мысыр, әле төрек мәкаме белән укыган Коръән аятьләрен халык яратты, үз итте, көтеп ала иде. Әскәйлеләр, җае чыкканда, үзләренең Фазлыйәхмәт муллалары белән читләр алдында мактану җаен ычкындырмады. Ләкин, өсләренә кара болыт килеп, яшен яшьнәгәч, бер гаепсез хәзрәтне дә, остабикә белән мәхдүмнәрне дә яклап кала алмады. Сталин ялчылары тырнагыннан коткарырсың, бар! Аларның да план үтиселәре, үзләрен күрсәтәселәре, хезмәт баскычлары буйлап югарыга үрмәлисе юкмыни! Югарыдагылар алдында кемнең ялтырап күренәсе килмәсен! Миһербансыз "сәясәт арбасы"ның ыңгырашкан тәгәрмәчләре астында калып, бер гөнаһсыз алты җан сытылды, изелде, гарипләнде. Каһирәнең атаклы Әл-Әзһәр дарелфөнүнендә ислам дөньясының данлыклы галим-голәмәләреннән сабак алган Фазлыйәхмәт Шаһи улы "бөек төзелеш" өчен ком-балчык, цемент измәсе хәзерләде. Ләкин бик күпләр белән чагыштырганда алар бәхетлерәк икән - сөрелүләренә дүрт ел тулар-тулмас, ни могҗиза, хәзрәткә аклау килде. 1939 елның җәендә рухлары сындырылып, җаннары имгәтелгән Фазлый мулла гаиләсе Әскәйгә кайтып егылды. Алтау киткәннәр иде, бишәү кайттылар. Хәзрәтнең олы улы Котдус Магниткада калды, чөнки ул, комсомолга керү өчен, атасыннан ваз кичте һәм мулла белән остабикәнең мәңгелек күңел җәрәхәтенә әверелде.
Фазлыйәхмәт мулла Магниткадан бик бетеренеп кайтты. Хәзер инде аның моңлы мәкаме дә ничектер гыжлап, сызгырып кына чыга иде. Кайтканнан соң, муллалыгын бөтенләй ташлады, хәтта, никах уку түгел, яңа туган балаларга исем кушудан да баш тартты. Күрәсең, тиешле органнар "доганы" аның үзәгенә үтәрлек, бар гомеренә җитәрлек итеп "укып" җибәргәннәрдер.
Дус булып бергә уйнап үскәч, Мөнирҗанның Фазылга бәйле истәлекләре күп. Шуларның берсен һич кенә дә онытасы юк.
Алар беренче сыйныфта гына укыйлар иде, Мөнирҗанның иң өлкән абыйсы Гаяз тальян гармун сатып алды. Бик тә-бик тә уйнарга өйрәнәсе килә иде аның. Килмичә соң, авылда гармунчылар күзгә кырып салырлык кына. Гармун уйный белгән егетне кызлар күз өстендә кара каш урынына гына йөртәләр. Кичләрен клубта да, берәрсе кунак-китем җыйса да, гармунчыларның исемнәре телдән төшми, урыннары һәрвакыт түрдән.
Ләкин, колагыңа сыер басса, син күпме генә кызыксаң да, юк икән ул. Ә Гаяз абыйсының колагына сыер гына түгел, сыер көтүе баскан иде, ахры, күпме генә тырышса да, көй һаман чыкмады.
Гармунның ялтыравыклы калайлары, дөньяга моң таратучы тылсымлы телләре Мөнирҗанның йокысын алды, ашаудан калдырды. Их, бер генә тапкыр булса да тотып карыйсы, тартып карыйсы иде шул гармунны! Мөнирҗаннан да бәхетлерәк җан иясе бөтен җир йөзендә булмас иде...
Ул, өзми дә, куймый да, абыйсы янында бөтерелде:
- Абый, дим, абый, бир инде бер генә тапкыр шул гармуныңны тотып карарга!
- Кит моннан! - ди көй чыгаралмаганга җен ачулары кузгалган Гаяз. - Юмаган кулларың белән йөргән булма монда!
Мөнирҗан ялт кына кулларын юып килде:
- Менә, абый, юдым. Менә, ышанмасаң тотып кара, юеш! - Абыйсы ышансын өчен, ул кулын сөртеп тә тормаган иде.
Ләкин корыч та корыч, Гаяз абыйсы да корыч иде шул, кул юу гына җитмәде. Бу юлы ул:
- Сузма, дидем ич мин сиңа, бисмилласыз кулларыңны! - дип җикерде.
Мөнирҗан алай гына бирешә торган малаймы соң!
- Абый, дим, бисмилланы хәзер үк әйтәм. Менә тыңла: әлпи, ти, си... бисмилләһи р-рахмәнир-рахим... - дип, бисмилла әйтергә кереште.
Ә Гаяз үзенең әле генә ни әйткәнен оныткан, Мөнирҗан аның гамендә дә юк, ул дәртләнеп гармун күреген тарта. Менә-менә хәзер көй чыгар сыман. Тик кая инде ул көй чыгу! Гаяз гармунга тотынса, өйнең астын өскә китереп чабышкан бәрәннәр куркудан морҗа арасына кереп поса. Ишегалдында тырманып тыныч кына йөргән кызыл әтәч, титибикәләрен ияртеп, абзарга ук кереп китә. Бәладән башаяк диләрме икән?
Гаяз үзен дә, өйдәгеләрне дә бер атна чамасы интектерде дә, туеп, гармунын башта әбисе кыз чакта суккан җитен ашъяулыкка төрде, соңынннан өйдәге бердәнбер сандыкның төбенә салып куйды һәм аның барлыгын да онытты. Ә Мөнирҗанның гармун төшләренә кереп йөдәтте.
Сандык ул - өйдәге затлы саналган әйберләр саклана торган урын. Әбисенең: "Улым, бар хәзинәбез менә шушында", - дигәнен ишеткәне бар Мөнирҗанның. Сандыкта әнисенең чулпылары, барысының да метрикәсе һәм бүтән документлары, сирәк-мирәк кенә өстәлгә чыгарыла торган тәмтом тора. Хәтта Мөнирҗан белән аның абый-апаларының беренче алынган чәчләре дә шунда саклана. Анысы ник кирәктер, Мөнирҗан һич кенә дә аңламый.
Гармун ерак та түгел анысы, менә шушы сандыкта гына. Сандык ачкычы исә чөйдә. Барысы да күрә торган урынга куйгач, ник кенә биклиләрдер ул сандыкны. Өйдә Мөнирҗанның сарык бәрәннәре белән япа-ялгыз калган чаклары да җитәрлек. Кулларны юып, ачкыч белән сандыкны ачасы да, бисмилланы әйтеп, ашъяулыкка төрелгән гармунны чыгарасы гына югыйсә. Ярамый! Әбисе сорамыйча алу урлашу була, ә урлашу бик зур гөнаһ, ди. Аллаһы Тәгалә барысын да күреп тора, урлашкан кешегә җәзасын бирә - аның куллары корый, ди. Мөнирҗанның гармун уйнап карыйсы килүе никадәр генә көчле булмасын, кулларының коруын теләми. Корыган кул белән ничек ашарга, ничек итеп ыштаныңны күтәрергә кирәк - монысын ул һич кенә күз алдына китерә алмый.
Ләкин туры юлга иңдерергә фәрештәләр булган кебек, бәндәләрне аздыручы, юлдан яздыручы шайтан, иблис ләгыйнь дигән нәрсә дә йоклап ятмый.
Көннәрдән бер көнне Мөнирҗан да мәктәптән (әбисе ни өчендер аны "мәптек" ди) кайтып ашап кына туйган иде, Фазыл килеп керде. Алар гел шулай инде, буш вакытлары булдымы, йә Фазыл Мөнирҗаннарга керә, йә Мөнирҗан - Фазылларга.
- Әйдә уйнарга!
Бу тәкъдим никадәр генә мавыктыргыч булмасын, Мөнирҗан тәрәзәдән тышка күз салды да авыр сулап куйды. Тышта көз, салкын яңгыр сибәләп тора, ә Мөнирҗанның өстенә кияргә адәм рәтле киеме дә юк. Мәктәптән кайтканда да туңды. Шул исенә төшеп, ул калтырап куйды.
Моның ише чакта Мөнирҗанны ничек котыртырга белә Фазыл.
- Әй куркак, шушы яңгырдан да шыр җибәрмәсәң! 
Фазыл - мулла малае, өсте-башы Мөнирҗанныкы ише генә түгел. Ул туңмас. Ни эшләргә?
Фазыл күреп тора: дусты икеләнә башлады, димәк, тагын әз генә кыздырырга кирәк.
- Әйтәм ич, куркак, дип!
- Минме куркак?
- Син шул! Кайчаннан бирле гармун, гармун дип авыз суыңны корытып йөрисең, куркак булмасаң, әллә кайчан шул гармунны уйнап карар идең!
- Уйнармын да!
- Синең кебек куркактан булмый ул. Әйдә бәхәс!
- Әйдә! Әллә уйнамас дисеңме?
- Уйнамыйсың шул!
- Алайса бәхәсләшәбез. Нәрсә бирәсең?
Гармун уйнап караса, Фазыл Мөнирҗанга ике шакмак шикәр бирә дип килештеләр.
Мөнирҗан, сандык ачкычын алганчы, тәрәзәдән ишегалдына, урамга күз ташлады: аның бәхетеннән берәрсе кайтмыймы? Бер дә күңеле тартмый иде, ләкин иптәш малаеңнан "куркак" сүзен ишетү! Эчендә җаны булган кайсы малай шундый мәсхәрәне күтәрсен?!
Кызганыч, суга батканда тотынып калырлык салам күренми иде. Ул, тәвәккәлләп, сандык ачкычын йозак тишегенә кертте. Куркудан, дулкынланудан куллары калтырый башлады. Дулкынланырсың да, ул бит беренче тапкыр, белә торып, гөнаһ эш кыла. Ә куллары корыса? Бәлки, кире уйларгадыр? Фазыл ул әйбәт малай, бер көләр дә онытыр...
Тик гармунны тотып, телләренә басып, бер тартып карау теләгенә Фазыл бирәсе ике шакмак шикәрнең онытылып бетә язган тәме килеп кушылды да, кулы, аның ихтыярыннан башка ачкычны борып, сандыкны ачтырды. Борынына бары тик сандыкларда гына була торган ят ис килеп бәрелде.
Мөнирҗан, гармунга үрелгәнче, Фазылга сиздермичә генә, кулларына күз төшерде: корый башламадылар микән?
Фазыл да аңардан ким дулкынланмый иде: дустының һәр хәрәкәтен күзләре белән ашардай булып күзәтеп торды.
Гармун төрелгән ашъяулыкны сүткәндә, Мөнирҗанның тыны кысылды, сулышына гүя ут капты. Әле сүткәч тә, бу тылсымлы гармунны шунда ук кулына алырга ашыкмады. Их, абыйсы бер тапкыр тотып карарга гына бирсә дә, бүгенге мондый гөнаһ эшкә кулы бармас иде. Кулыңны ю, бисмиллаңны әйт, диде. Ә үзе бирмәде. Алдакчы! Мөнирҗан бик рәнҗеде үзенең абыйсына. Ярый, син жәлләсәң, мин аны үзем дә ала беләм!
Мөнирҗанның башында шундыйрак уйлар буталды. Ул, тәвәккәлләп, гармунга үрелде. Каешын җилкәсенә кигәнче, кабат урамга, ишегалдына күз салды. Берәү дә юк. Бисмилләһир-рахмәнир-рахим!
Менә хәзер бер могҗиза булыр да, күптән хыялланган сихри моң ташкыны өй эченә тулар. Өй эченә генә сыймыйча, урамга таралыр, капка төбендә үскән өянкегә, түбәдәге морҗага сарылыр.
Ләкин могҗизалар күбрәк әкиятләрдә генә була. Мөнирҗан кулындагы гармуннан абыйсы тоткандагы төсле ямьсез тавышлар гына чыкты. Мөнирҗанның маңгаена, култык асларына салкын тир бәрде.
Ун минутлап гармунны җәфаларга өлгерделәр микән, бер күзен гармуннан, икенчесен урам тәрәзәсеннән алмаган Фазыл:
- Әбиең кайта! - дип аваз салды.
Бу хәбәр яшен суккандай тәэсир итте. Тиз генә ашъяулыкка гармунны төреп, әбиләре кергәнче, ике малай аны урынына салып та куйдылар.
Гармунны алганны сизүче булмады. Чөнки сандыкны көн саен ачып тору юк, ә Гаяз абыйсының гармуннан күңеле суынып өлгергән иде инде.
Кылган гөнаһлары җәзасыз калган малайлар икенче, өченче көнне дә алдылар гармунны, чиратлап акырттылар, әмма алар өметләнгән, зарыгып көткән көй генә чыкмады. Шулай да алар күңелләрен төшермәде, мәктәптә чакта да, кайткач та гармун уйнау турындагы татлы хыяллар белән мәҗбүри сәгатьләрен уздыра торган булдылар.
Мавыгып китеп, зурлар кайтканны сизмичә, җинаять өстендә тотылу мөмкинлеге барлыгын аңларга әллә ни баш кирәкми. Моны Мөнирҗан белән Фазыл да белә. Торабара алар Мөнирҗаннарның кара мунчаларын икесе өчен генә "консерватория"гә әверелдерделәр. Дөрес, консерватория дигән сүз булуын да, аның нәрсә аңлатканын белер өчен дә бу малайларга үсәргә, бер пот тоз ашарга кирәк иде әле.
Мәктәпнең хуҗалык мөдире яки, гади халык телендә әйткәнчә, завхозы Госман абзый авылның танылган гармунчысы. Бушрак чакларында ул тәнәфестә гармунын коридорга алып чыга да малайларны, кызларны биетә. Моның ише чакта Мөнирҗан дөньясын оныта торган иде: Госман абыйсының кырыена килеп баса да аның тырнаклары җиткән юан бармакларының күз иярмәс тизлектә гармун телләре өстендә биюенә карап мөкиббән китә. Менә ичмаса гармунчы, менә ичмаса уйный! Дөньяда Госман абыйдан да оста гармунчы булмагандыр да, булмас та! Өйрәнәсе иде аңардан уйнарга! Бәлки, үзеннән сораргадыр: ул ничек уйнарга өйрәнде икән?
Кыенсынып йөрде-йөрде дә, беркөнне түзмәде, үзе генә чагын туры китереп, Мөнирҗан бар кыюлыгын җыйды да Госман абыйсыннан сорады:
- Госман абый, әйт әле, гармун уйнарга ничек өйрәнеп була?
Хәйләкәр карт чыпчык күзен дә йоммый җавап бирде:
- һи, апай, аның берние дә юк, бер гармунны яндырып, шуның көлен ашасаң, уйныйсың да китәсең.
Алай икән, имәндә икән чикләвек. Мөнирҗан элек тә кемнәндер ишеткән иде түгелме бу сүзне?! Гармун яндырып, аның көлен ашау фикере малайның аң төпкеленә төшеп урнашты.
Ноябрь җитте. Көннәр салкынайтканнан-салкынайта барды. Иртәләрен туңдырып башлаган иде, көннәрдән бер көнне ап-ак кар төште дә бүтән эремәде. Колхоз эшеннән бераз бушаган өлкәннәр өйдә хәзер ешрак күренә. Теләсә кайчан сиздермичә гармун акырту куркыныч иде. Якмаган мунчада да салкын, бармаклар шунда ук күшегеп чыга. Аннан соң теләсә кайчан гармунны сандыктан алырга да мөмкин түгел - тотылуың бар. Ә тотылсаң, ни буласын Мөнирҗан чамалый.
Шулай да җай гел чыкмый түгел, чыга. Кичтән мунча ягып кереп, бүген иртә белән әти-әнисе Мөнирҗанның күрше авылга кияүгә чыккан олы апасының хәлен белергә, бер кич кунып кайтырга киттеләр. Абыйсы Гаязны эш белән колхоз бер атнага элеваторга җибәрде. Әбисе түбән очтагы ахирәтен күрергә төшеп китте. Моннан да җайлырак тагын нинди очрак булырга мөмкин!
Мөнирҗан башта гармунны мунчага илтеп куйды. Соңыннан Фазылны чакырып килде. Менә шунда Госман абыйсыннан ишеткән серне дустына чиште.
- Кит аннан! - Көтелмәгән хәбәрдән мулла малаеның күзләре шакмакланып чыкты. - Икмәктер! диген!
- Икмәктер!
- Алдасам, күзләрем чәчрәп чыксын! диген.
- Алдасам, күзләрем чәчрәп чыксын!
Моннан соң да Фазылның ышанмаска чарасы калмады.
Яндырып, гармунның көлен ашау теләге малайларда шулкадәр көчле иде, өлкәннәрдән качып мунчага кергән ике малайны хәтта изге фәрештәләр дә туктатып кала алмады. Бер шырпы сызылды, ике, өч... Ләкин берничә дистә ел буена потлап-потлап төтен, сөрем сеңдереп, гүр авызы төсле капкарага әверелгән бүрәнәләр янәшәсендә калайлары тулган ай төсле ялтырап киткән гармун, әҗәлен сизгән төсле, тиз генә кабынырга теләмәде, һәр шырпыны сызган саен, борыннарына күкерт исе генә сыланып калды.
Кич җитте, мунча эче караңгыланганнан-караңгылана барды. Мөнирҗанның кинәт исенә төште: әтисе, мунча кабызыр алдыннан, чыра телеп, башта шуны яндыра, аннан соң гына мичне кабызып җибәрә иде. Өйдә дә казан астына ягар яки мич кабызып җибәрер өчен чыра файдаланалар. Зурлар тикмәгә генә алай итмәс, алар ни эшләргә икәнен белә торганнардыр.
Чырагачка дигән утын мунчада да бар. Мөнирҗан аның кая куелганын белә. Гармунны яндырырга теләп, җиденче шырпысын сызарга җыенган Фазылны ул вакытында туктатып өлгерде:
- Ашыкмый тор, мин хәзер!
Югыйсә шырпы бетүе бар. Ни дисәң дә, шырпы өйдә тулып ятмый, аны бит әле алганыңны сиздермәскә дә кирәк.
Ул, кабалана-кабалана, гүя артыннан кемдер куа килә, мич башыннан ботаксыз коры утын алып, аны морҗа арасында идәндә яткан чыра пычагы белән телә кереште. Мөнирҗан кабаланды, каударланды, кулына кадалган шырпыны да тоймый калды. Күңеле сизә иде: яки хәзер, яки беркайчан да! Әйе, әйе, гармун яндырып, көлен ашарга бүтән мондый җай чыкмас. Форсатны ычкындырмаска кирәк!
Чыраларны сәрхушнеке кебек калтыранган кулларына учлап тоткач, әмер бирде:
- Сыз әйдә!
Күрәсең, сәгате җиткән булгандыр, Фазыл бер генә чертләтте, - шырпы гөлт итеп кабынды. Мәхдүм хәтта куркып китте. Санаулы секундлар эчендә ялкын Мөнирҗан кулындагы чыраларга күчеп, алары ут көлтәсенә әверелде. Күз карасыдай кадерле, ягымлы, тылсымлы тавышлар чыгарырга сәләтле гармунны ялкын өстенә китергәндә, малай чытырдатып күзләрен йомды. Җан кебек газиз гармунының янып китүен күрергә йөрәге җитмәде аның. Ике малай өчен бу шулкадәрле җаваплы, тормышта кояш тотылганга карый да сирәгрәк була торган мизгел иде. Гармун белән җенләнгән малайлар моны үзләре аңлап бетерә алды микән?
Бармаклары пешә башлагач кына, Мөнирҗан күзен ачты. Баксаң, ялкын телләре, көчәеп, аның бармагына да үрли башлаганнар.
Ялкын үз эшен эшләде: "сез нишлисез?" дип битәрләгән төсле, гармунның әүвәл күрекләре куырылды, аннан аларга ут капты. Мунчага янган күн исе таралды. Ут күректән әкренләп аның агач өлешенә күчә барды. Фазыл белән Мөнирҗан ялкынның мәҗүси көче алдында әсәрләнеп калдылар. Фазыл:
- Мөнир, әйдә дога укыйбыз, - диде.
- Әйдә!
Ләкин бу очракта нинди дога укырга кирәклеген мәхдүм дә, әбисеннән әлпи-ти-си белән "Аятел көрси"дән арыны өйрәнергә өлгермәгән Мөнирҗан да исләренә төшерә алмады. Ә мәктәптә дингә каршы аяусыз көрәшнең кызган чагы иде.
Ике малай доганы искә төшерә алмый дип тормады, ялкын телләре гармунны ялмауларын белде. Озакламый малайларның мәхәббәте һәм горурлыгы булган тальян гармуннан ләүкә тактасында бер чеметем көл генә калды.
Мөнирҗан белән Фазылның тәкатьләре төкәнгән иде, тизрәк көлен ашыйсы, тизрәк гармунчы буласы килә иде аларның. Ләкин күмерләре дә сүнәргә өлгермәгән гармун көлен башлап авызына кабарга берсенең дә кулы сузылмады. Әле бит, авызга алгач, аны чәйнәп йотарга да кирәк.
Менә көлдәге күмерләр дә, гүя күктәге йолдыз, соңгы тапкыр ялтырап алды да үпкәләгән төсле сүнеп калды. Мунчада сихри тынлык урнашты. Аны хәтта мич казнасы почмагындагы ярыктан гаҗәпләнүдән мыекларын да селкетүдән туктаган карт чикерткә дә бозарга җөрьәт итмәде.
Ләүкәдә көл ята. Малайлар минут саен максатларына якыная бара. Алар хыялда күкнең җиденче катында очалар: әнә шул көлне генә ашыйсың да гармунчы буласың!
Ни дә булса әйтергә кыймыйча, Мөнирҗан белән Фазыл бер-берсенә күз ташлап, озак басып тордылар. Аларның борын тартуыннан чикерткә сискәнеп китте. Ахырда Мөнирҗан түзмәде:
- Әйдә, Фазыл, аша гармун көлен. Курыкма, туйганчы аша, - дип юмартлык күрсәтте. - Миңа калганы җитәр...
Фазыл бер Мөнирҗанга, бер әле җылы бәреп торган көлгә карады. Ни өчендер кинәт кенә аның бу көлне ашыйсы гына түгел, авызына якын да китерәсе килми башлады. Ничек инде ул мәхдүм башы белән ләүкәдән җыеп көл ашасын! Ләкин бу хакта турыдан-туры әйтергә кыенсынды. Ул хәйләгә кереште:
- Юк-юк, башта син. Гармун синеке!..
Мөнирҗанның болай да башлап үзенең авыз итәсе килә иде, бары тик "әдәп", үзе дә төгәл аңлап бетермәгән, ләкин канына сеңгән "авыл әдәбе" генә тыеп торды.
Менә ул көл, тәмлеме-тәмсезме - белгән юк. Тик аны ничек, ни белән ашарга?
Моңа кадәр арыш ипиен уртлаган, кабыклы бәрәңгене әрчеп ашарга өйрәнгән малайларның берсе дә бу сорауга җавап бирергә әзер түгел иде.
Мөнирҗан, күрәсең, ләүкәгә башын артык якын китерде, аның сулыш җиленнән көлнең бер өлеше такта ярыгыннан аска коелды. Себерке яфрагы өстенә сабынлы су сеңгән җир идәннән бу көлне җыеп алу турында уйлыйсы да юк. Моның өчен тылсымчы булу кирәк, ә Фазыл белән Мөнирҗанга кая инде ул тылсымчы булу! Еламыйча ашасалар да яратырсың. Ә юк, еламыйча ашау дип болай сүз уңаеннан гына әйтелә. Ашарга эләксәме, кая ул елап тору, савыттагы аштан җилләр искәнен сизми дә калалар. Аларның сусыз тегермәне чыгымламый, тавыш-тынсыз тарта да тарта. Алар бит бәләкәй малай, тутыккан калай түгел. Мөнирҗанның төпсез ыштанны соңгы тапкыр кигәненә дә өченче ел китте. Кеше алдында йөрергә оят булса да, болай җайлы иде үзе тагын.
Мөнирҗан тәвәккәлләде. Бәлки, тәвәккәлләмәс тә иде, ул бит гармун хуҗасы, ә гармун яндырылган. Менә аның коелганнан калган көле...
Кечкенә тәрәзәдән мунча эченә ноябрь аеның икенде намазыннан соңгы саран яктысы төшә. Ләүкә тактасында нидер күрүдән бигрәк тоемлап, Мөнирҗан коелудан калган көлне башта учына җыйды. Аннан шуны уптым илаһи авызына капты да ни эшләргә белми әвәләргә кереште. Ләкин көл чәйнәлми, теш арасына, аңкау астына керә, сулыш юлын томалый, тамакка капланып кытыклый. "Их, майлап ашасаң иде!" дип хыялланды гармун уйнарга өйрәнәсе килгән малай. Тик хәзер ул майны кайдан аласың? Көчәнүен Фазылга сиздермәскә тырышып, ул авызындагы көлне, ничек итсә итте, йотып җибәрде. Коры көлнең бик йотыласы килми иде, Мөнирҗан чәчәде һәм буылып-буылып ютәлләргә кереште. Аның һәр ютәлләве Фазыл мәхдүм тамагына ук булып кадалды.
- Син дә аша, - диде Мөнирҗан, ютәлләп туктагач.
Тик мулла малаена гармун көлен ашарга язмаган икән. Калган көлне җыештыргач, өч бармагы белән чеметеп авызына китергән иде, и тотынды төчкерергә, и тотынды төчкерергә! Күзләре чәчрәп чыгарга җитеп түгәрәкләнде, йөзенә бурлат төсе иңде. Әллә үлә инде, Ходаем?! Аннан соң укшырга кереште һәм, үзе дә сизмәстән, чәбәләнгән арада җиңе белән ләүкәдәге калган көлне сыпырып төшерде.
- Их син, җебегән! Әрәм иттең!
Мөнирҗан моны йөрәк авазы белән әйтте. Гармун яндырып, көлен ашарга күпме хыялланганнар, мең бәла белән, ниһаять, яндырганнар да иде, ризык булмаган икән. Юкса Мөнирҗанның әбисе: "Керәсе ризык тешеңне сындырып керә", - дияргә ярата. Ничек сындыра торгандыр, ләкин әбисе юкны сөйләмәс.
Фазылның куркуы шул дәрәҗәгә җитте: төчкерүдән туктап, очкылык тота башлады.
- Г-гафу ит. М-мин алай т-теләмәгән и-идем. Т-төчкерә б-б-башласам, мине ш-шулай о-очкылык т-тота, - диде ул, тотлыга-тотлыга акланып. Фазылга карасаң, менә-менә елап җибәрер төсле. 
Аның бу кыяфәтен күреп, Мөнирҗан кызганып куйды:
- Ярар инде, узган эшкә салават. Көлен ашый алмавың гына кызганыч.
- Тәмле идеме соң?
Мөнирҗан сер бирә торган малаймы:
- Ипигә бал белән май ягып ашаган кебек, - диде. Үзе, тамагына утырган көлдән котылу өчен, төкереген йотып куйды. Теш араларына сыланганын ничек чистартып бетерер, һи, анысы чүп кенә, иң мөһиме, ул бит гармун яндырып, аның көлен ашады. Бәлки, азрак эләккәндер. Шул җебегән Фазыл булмасамы... Гармун уйнарга өйрәнү өчен бер уч көл җитәме икән, әллә тулысынча ашап бетерергә кирәк идеме?
Фазыл гаепле төс белән басып тора иде, кинәт ул бик авыр сорау бирде:
- Мөнирҗан, Мөнирҗан, дим! Ә хәзер өйрәнергә кайдан гармун алабыз?
Менә сиңа мә! Бу хакта ничек алданрак уйламаганнар алар? Гармуннары булмагач, аның көлен ашаудан ни файда? Хәзер гармун кайдан алсыннар?
Мөнирҗанга кинәт эсселе-суыклы булып китте: әле бит бу гармун өчен җавап та бирергә кирәк. Ни дияр, ничек җавап бирер? Гаяз абыйсының дәһшәтле кыяфәтен күз алдына китереп, ул бөрешеп, мескенәеп калды. Ләкин гармун кадәр гармунның өй түрендәге сандыктан рөхсәтсез алынуын да, аның яндырылуын да яшереп калып булмый. Гармун бит ул энә түгел. Бу очракта "мин күрмәдем, белмим" дип кенә алдашып котыла алмыйсың, барыбер эзеңә төшәчәкләр.
Гармун яндырганнан калган ялтыравык калайларны, җыеп, Мөнирҗан кесәсенә тутырды. Аны хәзер бер генә уй борчый иде: гармун турында өйдәгеләргә ничегрәк итеп әйтергә?
Шушы уй ашарга утыргач та тынгылык бирмәде. Ничә тапкыр инде ул өстәл уртасындагы агач табакка үрелгән җиреннән туктап калды. Мөнирҗан менә-менә әйтергә тели, ләкин авызын ачкач кына, тагын курку хисе җиңә.
Төпчек улының бу халәтен әүвәл әнисе абайлап:
- Улым, нәрсә булды? Ник ашамыйсың? Авырмыйсыңдыр бит? - дип сорады.
Әнисенең тавышы шулкадәр йомшак, назлы иде, Мөнирҗан түзмәде:
- Мин... мин, гармунны яндырып, көлен ашадым, - дип әйтеп салды да елап җибәрде.
Өстәл артында утырган берничә кешедән берьюлы бер сүз чыкты:
- Ә?!
- Мин... гармунны яндырып, көлен ашадым, - дип кабатлады Мөнирҗан, һәм өстеннән авыр йөк төшкәнен сизде. 
- Алдашма!
Башкалар ни дә булса әйтергә өлгергәнче, абыйсы, йөгереп барып, сандыкны ачып карады. Карады да катып калды. Аның йөзе бер агарды, бер күгәрде. Гаязның йөзе яндырылган гармун калаена охшап калды. Тик бу халәте артык озакка бармады. Нинди тизлектә урыныннан торган булса, шул ук тизлектә, бәлки әле тизрәктер дә, табын янына килде һәм ашый торган агач кашыгы белән Мөнирҗанның өченче көн генә, бер тавык күкәе түләп, Миргали абзасыннан чалгы пәке белән кырдырган такыр башына менеп төште:
- Менә сиңа, тик кенә тора белмәсәң, маңка тәре!
Кызган көе ул энесенә тагын берне менеп төшәргә уйлаган иде, әтиләре тыеп калды:
- Кагылма, утыр урыныңа!
Гаптелихсан абзый кычкырмый, ләкин өйдәгеләрдән әле берсенең дә аңардан ике тапкыр әйттергәне юк.
Әтиләре кашыгын куйгач, калганнар да табакка үрелүдән тыел/рч.
- Йә, улым, сөйлә, кая куйдыгыз ул гармунны?
- Әйттем ич, яндырып көлен ашадык, дип...
Өйдәгеләр күзгә-күз карашып алды: алай-болай бу бала саташмыймы?
Әнисе түзмәде:
- Улым, әллә чирлисеңме? - дип сорады.
- Юк.
- Саташасың бугай...
- Саташмыйм.
- Алайса әйт, ниемә дип ашадыгыз инде ул көлне? Ашарга, нәрсә, икмәк беткән идеме? - Бусын Гаптелихсан абзый сорады.
- Гармунда уйнарга өйрәнер өчен.
- Нәрсә?
- Гармунда өйрәнер өчен... - Мөнирҗан хәзер баштагы кебек каушамый һәм курыкмый иде.
- Нинди сафсата сатасың син?
- Гармунны яндырып, көлен ашасаң гына уйнарга өйрәнәсең, диделәр. - Малайның күзе челт-челт йомылды, ул чарасыздан әле түшәмгә, әле идәнгә карады, өлкәннәрнең аптыраулы күз карашын күрү авыр иде аңа.
Әтисе:
- Кайсы акыллы башы котыртты бу эшкә? - дип сорады.
Мөнирҗан, әйтергәме, әйтмәскәме дип, ике ут арасында калды. Юк, әтисе сорагач, әйтми ярамас.
- Госман абый...
Бу исемне ишеткәч, әтиләре Гаптелихсан рәхәтләнеп көлеп җибәрде. Аңа әниләре дә кушылды. Бу көлү тавышы Мөнирҗанның күңелен күтәрә төште. Аның сабый күңеле күк күкрәү, яшен яшьнәүнең артта калганын аңлаган иде. Тик менә абыйсы кулына гына эләкмәскә кирәк. Гармун яндырган дигәч тә, ул бөтенләй үк башсыз малай түгел, моны гына аңларлык. Шуңа күрә, табынны җыештыргач, тиз-тиз генә дәресләрен карады да тыныч күңел белән йокларга ятты. Төшендә, ни гаҗәптер, үзенең өр-яңа гармунда уйнаганын күрде.
Икенче көнне яндырган гармун көле ашаган ике малай турындагы хәбәр бөтен авылга таралып өлгерде. Үртәп тә куйдылар соң Мөнирҗан белән Фазылны. Әйтерсең кешеләрнең бүтән бер эшләре дә юк. Ләкин иң гаҗәбе атна-ун көннән соң булды. Кичке ашны төгәлләп, Мөнирҗан дәрес хәзерләргә утырган иде, ишектән һич көтмәгәндә Фазлый мулла килеп керде.
- Әссәламегаләйкем!
- Вәгаләйкемәссәлам, хәзрәт. Әйдүк, түрдән уз!
Кунакка, мендәр салып, сәкедә урын хәзерләделәр.
- Йомшакка утыр, хәзрәт.
- Әйдәгез, утырып, йортка бер дога кылыйк.
Өйдә черки безелдәгәне дә ишетелерлек булып тынлык урнашты.
Өлкәннәр шартын китереп дога кылганда, Мөнирҗан баш ватты: ник кергән бу Фазылның әтисе? Олы башы белән тикмәгә йөрмәс. Ул соңгы көннәрдә кылган гамәлләрен күңеленнән барлады, ләкин гармун яндырып көлен ашаудан гайре кылган бүтән ярамаган эшен тапмады.
Хәзрәт барында шауларга ярамаганы хакында әйтеп торасы юк. Әле зурлар булып зурлар, урамда Фазлый мулланы күрсәләр, тарта торган тәмәкеләрен җиң эченә яшерәләр. Янгын каравылчысы Әкмәлетдин абзый шулай итеп үзенең чикмән җиңен яндырганы да бар.
Дога тәмам. Фазлый мулла, тамагын килешле итеп кыракыра, исәнлек-саулык сорашты һәм әйтеп куйды:
- Карале, кем, Гаптелихсан, синең төпчегең белән безнең малай гармун яндырганнар дигән сүз йөри.
- И хәзрәт, яндырып кына калсалар бер хәл, көлен дә ашадык, ди бит. Бала котырткан зурларын әйтер идем.
Зурлар, бер-берсенә карап, мәгънәле елмаештылар. Ә Мөнирҗан баш вата: ник килгән бу мулла абзый, әтиләренә ни әйтмәкче була? Гармун турында сүз башлады, хәзер өйдә җил-давыл купмасмы? "Бәласеннән башаяк" дип чыгып сызар иде, хәзер вакыт соң. Тышта, күзгә төртсәң дә, берни күренмәслек караңгы. Гатият тавы башында бүреләр улый. Узган атнада, фермага төшеп, колхозның тугыз сарыгын бугазлаганнар, диделәр. Шул бүреләрнең берәрсе ишегалдына килеп керсә һәм тотып алса?.. У-уу! "Әни!" дип кычкырырга да өлгерә алмассың, ботарлап ташлар... Куркудан аның тәннәре чымырдап китте.
- Менә шул, Гаптелихсан, кем, Миңсафа килен, гармунның башына безнең малайлар бергәләп җиткәннәр. Бәс, шулай булгач, мин моны бер дә шайтан вәсвәсәсе димәс идем, икесенең дә гармун белән җенләнгән чагы. Аллаһы Тәгалә шулай теләгәндер. Бирик үзләренә мөмкинлек, йөрмәсеннәр мунчада җен-пәриләр котыртып. Уйнасыннар әйдә. Ходай Тәгалә икесенең берсенә, бәлки, талант орлыгы тамызгандыр. Шәригать гармун уйнауны бик үк хуп күрмәсә дә, Ходай Тәгалә биргән сәләтеңне тыеп тору да мәслихәт түгелдер. Качып-посып йөрмәсеннәр диюем... Өлкәннәрдән яшерен эш йөртү яхшыга илтмәс диюем, кем, мелла Гаптелихсан... Ут-күз дә бар дигәндәй, ыһым!
Мөнирҗанның колаклары үрә торды, тәненнән кайнар дулкын йөгереп узды. Фазлыйәхмәт мулла үзенең фатихасын бирә түгелме соң? Әтисе ни дияр тагын? Мөнирҗан, тын алырга да куркып, әтисенең җавабын көтте. Бераз тынлыктан соң, сакалын сыпыра-сыпыра, әтисе сүз башлады:
- И хәзрәт, кем уйлаган ал арның хирыслыгы бу дәрәҗәгә җитәр дип. Белсәм, тыяр идемме?! Мин аны зур малайга дип алган идем, анысының рәт чыгара алганы юк. Бусының гармун артыннан башы да күренми торгандыр. Хәзер үкенүдән файда юк, буласы булган.
- Ник алай дисең?
- Гармун яндырылган, хәзрәт, көле ашалган. Безнең тагын берне алырлык хәл юк. Тегесен дә сарык сатып кына алган идек.
- Беләм, беләм... - Хәзрәт, сүзеннән туктап, Мөнирҗанның әле әтисенә, әле әнисенә карады. - Сезгә сугылуымның да сәбәбе шул иде, әгәр сез каршы булмасагыз... мин алып килгән гармунны күрсәтер идем. Бәлки, кем, күңел Шәрифләрегезгә хуш килер.
Барысын да гаҗәпкә калдырып, Фазлыйәхмәт мулла өйалдына чыгып китте һәм кулына тоткан төенчек белән кире керде.
- Мунча вакыйгасын ишеткәч, Хөршит абыстай белән мәслихәтләштек тә гармун алырга булдык. Шуны, бисмилла әйтеп, кабул кылсагыз иде...
Ул, ашъяулыкка ныклап төрелгән тальян гармунны алып, Гаптелихсанга сузды. Тегесе, тыйнак кына баш тартып, гозерен белдерде:
- И хәзрәт, син инде аны, биргән-биргән, Мөнирҗан улымның үз кулына тоттыр. Белмәссең, теләгән теләкләребез фәрештәләрнең "амин" дигән чагына туры килер, төпчегебез гармунчы булып китәр. 
- Барысы да Ходай кулында, кем, Гаптелихсан. Ал, углым, ал гармунны, Ходай Тәгалә сиңа сәләт ачкычлары бирсен.
Мөнирҗан, әлеге күренешнең төш кенә булмавына һаман да ышаныр-ышанмас, калтыранган кулларын гармунга сузды. Үзе әледән-әле әтисенә карап алудан туктамады.
- Бисмилләһир-рахмәнир-рахим...
Мәктәптә Коръән сүзләрен әйтмәскә кушалар, ләкин сабый күңеле аның җырлап торган сүзләренә үзе дә сизмәстән тартыла иде.
Малайның ихласлыгын хәзрәт бәяләми калмады:
- Бисмилла әйткәч, иншалла, Мөнирҗан балам, эшең уңар. Ягез, тагын бер дога кылыйк бу Һәдиягә. Озын гомерле булсын!
Фазлый мулла чыгып киткәч, Мөнирҗанның әнисе күзендәге яшен сөртеп әйтте:
- Кеше түгел, әүлиядыр бу Фазлыйәхмәт хәзрәт. Булса да булыр икән.
- Әйтмә дә инде, карчык. Ходай үзенә озын гомер насыйп итсен дә бәла-казалардан сакласын. - Аннан Мөнирҗанга карап сүзен дәвам итте: - Улым, ишетсен колагың, бу гади гармун түгел, мулла абзый биргән изге гармун. Күз караңны саклагандай сакла үзен. Ишетәсеңме, дип сорыйм мин синнән?!
Бәхетеннән күкнең җиденче катында йөзгән малай:
- Әйе, әти, - дип кенә җавап бирә алды.
Гармунда хәзер үк уйнап карыйсы килсә дә, Мөнирҗан тыелырга мәҗбүр булды: вакытлы-вакытсыз кычкыртканны яратмаслар йә бөтенләй яшереп куярлар. Ләкин гармунны ерак җибәрәсе дә килмәде: кырыена куеп, бер кулы белән кочаклап ятты. Ничек йоклап киткәнен хәтерләми дә.
Ул шундый төш күрде: гармунда уйнап-уйнап карады, көй чыгара алмады. Шунда күктән ак канатлы, үзе дә апактан киенгән бер фәрештә башта иңнәренә кунды. Гаҗәп, ул бер дә авыр түгел иде. Аннан соң ул фәрештә Мөнирҗанның кулларыннан алды да бармакларын гармун телләрендә ничек йөртергә икәнен күрсәтте һәм юкка чыкты.
Мөнирҗан күргән төшеннән әсәрләнеп уянды. Аның шунда ук гармунда уйнап карыйсы килде. Ләкин күз кабакларының һәрберсенә гөрзи бастырып куйганнармыни: һич кузгатырлык түгел. Хәер, ул барыбер хәзер үк уйный алмас иде. Өй эчендә кабер тынлыгы. Аны ара-тирә эчке якта ятучы әбисенең уфылдап куюы гына боза иде.
Иртән торгач, букчасын асып, Мөнирҗан мәктәпкә йөгерде. Аның күңеле шулкадәрле ашкынды, аяклары хәтта җиргә дә тимәде бугай. Тышта салкынча, ләкин кояшлы. Аяк асты да җилли төшкән. Ул гомерендә дә дәресләрнең тизрәк төгәлләнүен болай көткәнен хәтерләми. Расписаниедәге дүрт дәрес нигәдер бүген бик озак узды.
Бәхетеннәндер инде, ул кайтканда, өйдә беркем дә юк иде. Әбисе кая чыккандыр? Мөнирҗан букчасын сәкегә атып кына бәрде дә, ашарга кирәклеген дә онытып, киштәдән гармунын алды. Тәкатьсезлеге чигенә җиткән иде, гармун каешын җилкәсенә рәтләп эләктереп тә тормады, төшендә күргән теге фәрештә өйрәткәнчә, аны сузып җибәрде. И Ходаның хикмәте, ниндидер көй чыкты түгелме соң? Әллә тоела гынамы? Юк, гармун яндырып, көлен ашау тикмәгә генә түгел икән!
Ышанычын арттыру өчен, аның бармаклары тагын-тагын шул көйне кабатлады. Була, була бит! Гармун җырлый, гармунга кушылып, хыялый малайның җаны җырлый.
Мөнирҗан ашыйсы барын да онытты, ул гармунга тагын да үҗәтләнебрәк тотынды. Гармун телләрендә, йөрергә яңа өйрәнгән мәче баласы кебек, чалый-болый атлаган бармакларга һаман саен ышаныч, ныклык иңә барды.
Ул күңелендә йөргән бүтән көйләрне дә уйнап карады. Тыңлаучылар аның нинди көй уйнаганын аңлар иделәрме, юкмы, анысы билгесез. Әмма Мөнирҗан сизде: гармун аны тыңлый, ул гармунчы булачак! Рәхмәт, рәхмәт сиңа, мулла абзый! Госман абыйсына да рәхмәт...
Дуслар арасында сер ятармы? Икенче көнне әсәрләнгән дусты янына Фазыл мәхдүм дә керде. Мөнирҗан аңа башта үзе белгәннәрне уйнап күрсәтте. Аның дустын да бик өйрәтәсе килгән иде. Ләкин Фазыл тирләп-пешеп бетте, кызарып чыкты, тик көй дигән нәрсәнең тамчысы да яралмады. Шунда аның:
- Их, көлен синең кадәр ашый алмадым бит, ашасам, мин дә өйрәнгән булыр идем! - дип ачыргаланып-өзгәләнеп кычкырганы хәтердә. Мәхдүмнең күзләреннән ике бөртек яше гармун өстенә тәгәрәп төште.
Бер ай дигәндә Мөнирҗан күңеленнән үзе белгән көйләрнең һәммәсен дә уйнап чыкты. Ә майга концерт куйганда, тәүге тапкыр халык алдында чыгыш ясады. Шул көннән аның хакында "Гаптелихсанның гармунчы малае" дип, ихтирам белән сөйли башладылар.
Кара мунчага бәйле тагын бер вакыйга хәтерендә җуелмыйча сакланып калган Мөнирҗанның.
Алар ул елны җиденче сыйныфны тәмамладылар. Соңгы имтиханны бирү иртәгә авылда сабан туе буласы көнгә туры килде.
Җиде класс белем ул сиңа уен-муен түгел. Шактый кешенең әлепне таяк дип тә белмәвен исәпкә алсаң, җиде класс белемнең ни дәрәҗәдә зур икәнен чамалар өчен Әфләтүн хәким булуның кирәге юк. Җиде класс белем авыл малае өчен "прафиссырныкына" тиң. Ничек инде бу вакыйганы билгеләп үтмисең!
Котыртучы шайтаны булса, аңа иярүче фәрештәләр табылмый калмас. Мыкый Шаһбаз сабан туе мәйданына тамак чылатып чыгарга тәкъдим итте. Янәсе, җиде классны тәмамладылар, алар хәзер олыга сан булдылар, өстәвенә татарның елга бер генә килә торган олуг бәйрәме - Сабан туе. Әз генә хәмер капканнан дөньяның чите кителмәс.
"Шайтан коткысы"на тагын алты малай иярде. Мөнирҗанның күңеле тартмаган иде, чөнки моңа кадәр аның хәмер ишене авызына якын китергәне булмады. Ләкин малайлар арасында, язылмаган булса да, төркем кануннары хакимлек итә: күпчелек ни эшләсә, син дә шуларга иярергә тиеш. Моны көтү законы дисәң дә дөрескә туры килер. Югыйсә "куркак" кушаматын тагуларын көт тә тор. Ә кемнең, кайсы малайның куркак исемен күтәрәсе килсен?! Эчтән калтыраган чакта да, малайларга сер бирмәү хас, тыштан ялтыраган булалар.
Җиде малайның кесәсен җиде кырып, бер селеккәч, бер чөллилек, ягъни чирек литр аракы алырлык сәмән җыелды. Иртәгәсен Мөнирҗаннарның кара мунчаларында очрашырга сүз куешып таралыштылар. Чөнки аның әтиләре кичтән үк Карамалыга кунакка китәргә тиешләр иде. Аракы алып килүне Мыкый Шаһбазның үзенә куштылар. Янәсе, син котырттың, гәүдәгә дә тазараксың, рәхим итеп тап бер чөллине!
Сабан туе бүген, Сабан туе! Эчендә җаны булган кайсы татар мондый ямьле бәйрәмне тыныч кына каршы алыр икән. Бигрәк тә ир-ат җенесеннән булганнар - кайсы, атта узышып, чиккән сөлге алу турында хыялланыр, көрәшергә дип мускул кабартучылар да җитәрлек. Ел саен йөгерештә катнашучы Мәхмүт, сорап та, урлап та, көн саен берәр чи күкәй эчә - имеш, тынны озайта, хәлне арттыра.
Мөнирҗанның исә исәбе - гармун белән чыгу. Моңа кадәр мулла абзый биргән гармун белән мәйданга менмәде ул, бердән, үзен өйрәнеп кенә килә дип санады. Икенчедән, гармунга зыян китерүдән курыкты, өченчедән, кем әйтмешли, яше баш, ягъни башы яшь иде. Ә хәзер...
Ә хәзер аның гармунда уйнамаган көе юк. Кемгә кайсы көй кирәк, барысын да сыздыра. Ул бит хәзер борын асты кипмәгән малай-шалай түгел, ул хәзер җиденче классны тәмамлаган "настояшни" егет булды. "Рамай" кирәкме? Рәхим итегез! "Баламишкин" дисезме? Анысын да уйный ул...
Мунчага иртәнге сигезләрдә җыйналырга сүз куешканнар иде. Мөнирҗанның күңеле ашкына, аның тизрәк, мөмкин кадәр тизрәк мәйданга чыгасы килә. Шаһбаз коткысына никләр генә бирелде икән? "һәркемнең күңелендә посып яткан шайтан бар" диләр, шул котырткандыр инде.
Әллә бәйрәм хакына берәр көйне сыздырып җибәрергәме? Юк, кирәкмәс, гармун тавышына кеше җыйнала. Кеше җыйналса, кара мунча планы өзеләчәк.
Сәгать ни әкрен йөрсә дә, вакыт барыбер үзенекен итә - уза. Менә Сәмигулла күренде, аны гына көтеп торгандай, Шаһбаз белән Мәхмүт пәйда булды. Шаһбаз чалбарының бер кесәсе бүлтәеп тора иде.
- Тәртипме?
- Тәртип, - диде Мөнирҗан, сүзнең ни турында баруын да аңлап бетермичә. Ничек инде тәртип булмасын: ишегалдын ул кичә үк себереп, ялт иттереп куйды ич.
- Барыбыз да җыйналып беткәнне көтеп булмас, шикләнә башларлар, керә торыйк, - дип, Шаһбаз мунчага табан юнәлде. Бүтәннәр дә аңа иярде.
Ул арада калган өчесе дә бәрәңге бакчасы аша килеп җитте.
Диварларын корым сарган мунчада кечкенә тәрәзә уентыгы аша төшкән яктылык каршысына кемдер басса, тышта кояш булуга карамастан, ияләнмәгән күзгә эчтә берни күренми башлый. Бөтен җирдә корым. Корымга буялудан шикләнмәслек ләүкә бар да, ишектән кергәч тә җыйнак кына бер утыргыч бар. Мунча кергәндә салган киемнәрне шул утыргычка куялар.
Җиде малайга өстәл өчен ләүкә менә дигән иде. Шаһбаз "күрәсезме абзагызны" дигән горур кыяфәттә чалбар кесәсеннән шешәне чыгарып, "өстәлгә" утыртты. Сөзәрдәй булып, барысы да күзләре белән шул "чикүшкә"гә текәлделәр, Шаһбазның тагын нидер чыгаруын көттеләр.
- Ә ыстакан? - Тынлыкны Сәмигулланың тыңкыш тавышы бозды.
- Ыстакан белән кайткач чәй эчәрсең! - Шаһбаз үзен гомердә булмаганча эре тотты. - Бер чөллине ыстаканлап ничек эчмәкче буласың, дивана?!
Тулы булмаган урта белемгә ия булучыларның берсе тәкатьсезләнеп сорау бирде:
- Ә нәрсәгә салып эчәбез?
- Абзаң барында кайгырма, барысы да уйланган. - Мыкый кесәләрен капшарга, актарынырга кереште. Ул бу матавыкны юри озакка сузарга тырышты, чөнки сизә: калган алты малай аның салып эчәргә нинди савыт алып килгәнен белми торып тынычланмаячак. Әнә бит, сулыш алуларын да туктатып, һәммәсе дә дүрт күз белән аңа текәлгәннәр, ашардай булып, һәр хәрәкәтен күзәтеп торалар.
Ниһаять, ул чалбарының диңгез тирәнлегедәй кесәсеннән төреп бәйләнгән кулъяулык тартып чыгарды һәм, аны сүтеп, бармак башы хәтле бер нәрсәне өскә күтәрде. Ләкин, мунча шактый караңгы булганлыктан, аның ни икәнен тану мөмкин түгел иде.
Сабырлыклары төкәнгән малайларның авызыннан:
- Нәрсә ул? - дигән сорау берьюлы чыкты.
- Уймак.
- Уймак? - Мөнирҗанның ышанасы килмәде.
- Без, нәрсә, мунчага тегү тегәргә килдекмени?
- һи, диваналар! - Шаһбаз һич кенә дә сер бирергә теләмәде. - Беләсезме, бер чөллидән күпме уймак аракы чыгасын?
- Юк. Ә үзең?
- Беләм.
- Күпме?
- Күп. - Шаһбаз үз тапкырлыгыннан үзе көлеп җибәрде. - Минем ишеткәнем бар: уймак белән эчсәң, башка ныграк китә икән, дип. Йә, башлыйбызмы?
- Наливай! - Сәмигулла урысчалатып кына җибәрде. Ни дисәң дә, үткән ел ул Бөгелмәдәге апаларында айдан артык кунак булып кайтты, урысчасы да шуннан. Бөгелмә шәһәре гурт бит ул.
Мыкый Шаһбаз аракысын алган, салып эчәргә уймак алып килергә дә онытмаган, ә кабымлык алып килергә кирәксенмәгәнме, әллә акылы җитмәгәнме...
Шаһбаз уймакка сак кына аракы салды, янәсе, тамчысы да әрәм булмасын. Ул уймакны ике бармагы белән чеметеп кенә күтәрде һәм, авызларын карга балаларыдай ачып, күзләрен аңа текәгән малайларга дәште:
- Диваналар, монда карагыз, менә ничек эчәләр аны!
Шаһбаз уймакны иреннәренә якын китерде. Уймакның ничек бушаганын күргәне күрде, күрмәгәне - юк.
Икенче булып уймак Сәмигуллага эләкте. Эчкәннән соң, ул:
- Ват ита да! - диеп, шакмаклы күлмәгенең җиңен иснәгән булды. Кыланчык!
Мөнирҗанга да чират җитте. Уймакны бушаткач та, ул башта берни аңламый торды: эчтеме, әллә эчмәдеме? Чөнки уймактагы тамчылар бугазына барып җитмәде, тел астына төштеме, тел өстендә эреп югалдымы - аңламыйча калды. Ләкин ул авызының тәмсезләнгәнен тойды һәм бу тәмсез сыекчаны шунда ук төкереп ыргытасы килде, ләкин иптәшләреннән яхшысынмады.
Уймак озакламый тагын бер әйләнде, тагын, тагын... Әйләнешләр арткан саен, малайларның моңа кадәр пышылдап кына чыккан кыяр-кыймас тавышлары күзгә күренеп көчәйде, бөердән чыга кереште. 
Әз эчелсә дә, еш кабатлый торгач, "шайтан суы" үзенекен итте: Мөнирҗанның күзләре әлҗе-мөлҗе килә, һәм башы әйләнә иде. Хәзер инде аның башкаларда эше юк, хәер, башкаларның да аңарда эшләре юк иде, ахры, - ул аракыны ничек эчеп бетергәннәрен дә, кемнең кайчан чыгып киткәнен дә хәтерләрлек хәлдә түгел иде - аяклары сыгыла башлагач, башкаларны аралап, аулаграк урынга барып чүгәләде һәм йоклап китте. Йоклап китәр алдыннан "сабан туе" дигән төшенчә хәтер төпкеленнән яшен кебек сызылып узды. Хәзер бара ул сабан туена, хәзер, ятып бераз хәл генә җыя да...
Аның юклыгын башкалар сизмәде дә, чөнки барысын да уймак кыздырган иде. Ләүкәдә, моңаеп, ялгыз гармун торып калды.
Мөнирҗан, уянгач, башта үзенең кайда икәнлеген абайлый алмады, чөнки мунчада гүр караңгылыгы иде. Нигә соң шушы кадәрле караңгы, әллә соң күзләрен ачмаганмы? Юк, күзләре ачык. Ходаем, әллә ул чынлап та үлдеме икән? Мөгаен, кабердә ята торгандыр. Алай дисәң, кабердә кулаяклары болай иркен хәрәкәтләнә алмас иде - үлгән кешене бит аны кәфенгә төрәләр...
Ул торып басарга теләде, тик, чак кына күтәрелүгә, башы белән шык итеп нәрсәгәдер бәрелде һәм кире чүгәргә мәҗбүр булды.
Болай утырып та булмый иде. Мөнирҗан башы белән борылып карагач, шатлыгыннан чак кычкырып җибәрмәде: кайдандыр саран яктылык сирпелә иде. Ул әле башта үзен куандырган яктылыкның мунча тәрәзәсеннән төшүен аңламады. Тумыштан бирелгән инстинкт аны шул яктылыкка табан хәрәкәтләнергә мәҗбүр итте. Ниһаять, Мөнирҗан мунчаларын танып алды. Шатлыгыннан ул күзләренә чыккан яшьләрне сөртеп тә тормады. Куанычыннан, бәлки, кычкырып аваз да салган булыр иде, әмма коргаксып кипкән авызында аңкауларына ябышып каткан телен әйләндерә алмады.
Тукта, ә малайлар кайда? Алар җәмгысы җидәү иде бит, барысы да мәйданга китеп беткәннәрме? Болай торса, Мөнирҗан сабан туена соңга кала ич! Ул, гармунын култык астына кыстырып, мунчадан атылып чыкты. Урамда сыерлар мөгрәгән, сарыклар бәэлдәгән, кәҗәләр кычкырган тавышларны ишетеп, малай тораташ катып калды. Бу ни хәл: сабан туе көнне көтү чыкмый иде бит.
Шунда ул Мөнирҗаннарның малларын урамга куучы Камилә карчыкны күрде. Кунакка китәр алдыннан әнисе Камилә әбидән сыерларын савып, малларын көтүгә кууын сораган иде.
Димәк, сабан туе күптән тәмамланган, ул ләүкә астында бер көн, бер төн уздырган. Моның шулай икәненә, өстенә карагач, тагын бер кат инанды: бәйрәмгә дип кигән чиста күлмәге корымга буялып беткән, бу хәлдә кеше күзенә күренер леге калмаган иде.
Мөнирҗан, кабат мунча алдына керде һәм күрше карчыгының капкадан чыгып киткәнен көтеп торды. Шулай итеп, ул кеше алдында мәсхәрә булудан котылды һәм бу хакта берәүгә дә, хәтта Фазыл дустына да сөйләмәде. Бергә эчкән малайлар да ул көн турында сүз кузгатмадылар...
Мөнирҗан, әле сугыш беткәч тә, госпитальдә озак ятты. Ә Иванның яралары күп булса да, җиңел булып чыкты - Казан кызларының шифалы кулы вә сулышы килеште, ахры. Май башларында ул сафка кайтырлык хәлгә килде һәм, Җиңү көненнән соң озак та үтмәде, капитан чинына күтәреп, батальон командиры сыйфатында Корпухинны японнарның иманнарын укытырга җибәрделәр.
Гвардия рядовое Мөнирҗан Исламов та август азакларында аякка басты. Сул кулының җиңен җилфердәтеп авылына кайтып төшкәндә, халык бәрәңге алуны төгәлләп килә иде.
И яшьлек, нинди кодрәтле син! Үлгәннән калып, ярты ел урын өстендә яткан Мөнирҗаннан да кабат кеше ясадың бит!
Мөнирҗанның кайтуына әти-әнисе, туганнарының и сөенүләре! Күпме вакыт хәбәрсез югалып торган чагында җитмешкә җитеп килүче карт белән карчык улларының исән булуына ышанычларын югалта башлаганнар иде. Дөрес, җиңү кул сузымы җирдә генә икәнен беләләр, дошманны инде поляк, чех җирендә кыйныйлар. Шулай булса да ул, өненә куып кертелгән яралы бүредәй, каршы тора, соң чиккә җитеп тартыша. Армия көн саен зур югалтуларга дучар. Әнә ич авылда үле хәбәре килмәгән бер генә йорт та калмады диярлек. Шуңа күрә тап-таза, дүрт саны төгәл булып киткән Мөнирҗанның яралардан әле ныгып җитмәгән, бер кулы чулак хәлендә кайтып керүе диндар ата-ана тарафыннан алар гаиләсенә Аллаһы Тәгаләнең күрсәткән миһербаны буларак кабул ителде. Кара инде урам аша күршеләре Кәлимулла карт белән Зәкия карчыкны: аларның берсеннән-берсе таза, кышларын бүре бастыра торган алты улының алтысы да һәлак булды. Бу кайгыга ана йөрәге ничек түзгәндер, Кәлимулла карт күзгә күренеп акылга җиңеләйде. Кырык елдан артык бергә гомер итеп, тырнак белән дә чиртеп карамаган Кәлимулла хәзер карчыгын тәне кара янганчы кыйный башлаган. Хәсрәт өстенә хәсрәт Зәкиягә.
Әйе, күп асыл ирләрнең башын ашады сугыш дигән зәхмәт. Заманында тавышларыннан каланча селкенеп, калае зең итеп торган авылда ир заты күзгә кырып салырлык кына калган иде. Андый вакытта, әлбәттә, булган кадәресенең бәясе нык арта. Бигрәк тә яшьрәкләренең. "Балык юкта кысла да ярый" дип тикмәгә әйтмиләрдер.
Ә Мөнирҗан яшь, ярадан соң ныгып килә, сул кулы чулак икән, исең китмәсен, ир-атка кирәк җире, Аллага шөкер, үз урынында...
Ихтимал, Мөнирҗанның кайтуына ата-анасыннан кала иң нык сөенүче Гайния булгандыр. Бәлки, ул ныграк та сөенгәндер әле. Сөенми ни, "көтәм" дип вәгъдә биреп, ут эченә озатып калган сөйгән егете бит... Сүзендә дә торган иде, тик...
Мөнирҗан кайткан көнне Гайния кичке уенга чыкмады. Көзнең кара пәрдәсен тишеп чекрәеп карап торган йолдызлар астында Мөнирҗан озак йөрде Гайнияләр очында. Тик капкаларын шакырга җөрьәт итмәде. Үз чамаңны бел, егет, дип, хисләрен йөгәнләргә тырышты. Ул кем дә син кем?! Ул авылның иң чибәр кызы, ә син таралып яткан җирдән тегеннән-моннан җыйнаштырып, кеше кыяфәтенә кертелгән бер адәми зат. Җитмәсә, чулак. Ниндирәк күлгә кармак салыр өчен үз дәрәҗәңне белергә кирәк!
Ә Гайния бу вакытта тавышсыз елый-елый шешенеп беткән иде. Атылып чыгар, муенына асылынып, шашып-шашып үбәр иде Мөнирҗанын, әмма үзен җиңәр көч тапмый, тузгып беткән чәчле башын мендәргә тәвә кошы сыман тирәнрәк яшерергә һәм ялгызы газап чигәргә мәҗбүр.
Мөнирҗан исә баш вата: аның кайтканын ишетеп чыкмадымы бу Гайния, әллә ул үлем белән тартышып, бер хәбәрсез ятканда, бүтәнне табып өлгергәнме? Тапса, кем икән ул? Шушы уй аңа тәрәзә шакырга, Гайнияне чакырырга да ирек бирми. Иң яхшысы, иртәгәне көтәргә кала.
Кыз икенче көнне дә клубка чыкмады. Ләкин бер авылда яшәп, хәтта качып йөргән очракта да, очрашмый калу мөмкинме? Гайниянең эш урыны әллә кайда - җәһәннәм читендә түгел ләбаса, колхоз идарәсендә генә. Мөнирҗан аның хисапчы булып эшләгәнен белә иде.
Өченче көнгә чыккач, ул түзмәде, идарә халкы төшкелеккә таралыр алдыннан кәнсәләргә китте. Гайниянең чыкканын көтеп алып, көпә-көндез булса да өенә озатып кую иде исәбе. Сугыштан яраланып кайткан солдатка моны гына гафу итәрләр әле. Авыл халкы киң күңелле ул.
Капка төбендә бераз таптанып торырга туры килде аңа. Шуннан соң гына әүвәл, титак-титак атлап, баш хисапчы Мисбах, бераздан Разия дә чыгып, өйләренә табан атлады.
Гайния ник чыкмый соң? Бәлки, ул идарәдә түгелдер, өенә алданрак кайтып киткәндер. Бәлки, гел райондадыр. Ә нигә кереп карамаска? Юлны бикләп куйган кеше юк ич. Ишек ачык, кер дә кара. 
Гайния районда да түгел, өенә дә кайтып китмәгән иде. Мөнирҗанның капка төбендә басып торуын күрмәгән булса, ул да Разия апасыннан калмыйча кайтып китәсе һәм өендә ярмаланып пешкән кабыклы бәрәңгене туйганчы ашап, күңел хушлыгы кичерәсе кеше иде. Югыйсә иртәнге якта ярты телем арыш ипие белән ике чынаяк сөтле чәй генә эчкән ласа ул. Ашау дисәң, хәтере калыр, тик торганнан эчәк чайкау шунда... Ичмасам, шикәре дә юк. Анысының тәме онытыла башлады инде, күрмәгәнгә бишбылтыр.
Гайниянең чыгасы, Мөнирҗанның кочагына ташланасы килә. Әллә сагынмадымы? Әллә аның турында уйламадымы? Ничекләр генә әле! Уйламаса, сагынмаса, төшләренә кереп саташтырыр идемени?! Бигрәк тә киткән мәлләрне еш күрде ул аны төшендә. Аннан соң Җиңү турында хәбәр алгач...
- Авылның эре бәрәңгесенә сәлам!
Гайния бу төрттерүдән дерт итеп китте, ләкин сер бирмәскә тырышты.
- Исән-сау кайтуың белән котлыйм! - Кыз ике кулын сузып күреште һәм, егетнең үзен кочагына тартып алуыннан куркып, җәһәт кенә урындыгына барып утырды да кул астына нинди хисап кәгазьләре эләксә, шундагы саннарны шалтшолт чутта суга башлады: сулга биш төймә дә уңга өч төймә, тик сорауларың белән бәгырьгә тимә.
Кыз күңелендәге давыл-гарасатны сизми, аңламый Мөнирҗан. Бу кыланышларын аның оялчанлыгыннан, каушап калуыннан дип уйлый. Күрешмәгәннәренә елдан артты ич. Аерылышкан чакта Гайниянең әле унҗидесе яңа тулып үткән и де-Йотардай булып, Мөнирҗан күзләрен Гайниягә текәде. Бигрәкләр дә чибәр шул каһәрең! Бер кашык су белән йотарлык, дип, мөгаен, шундый кызларга әйтәләрдер. Тикмәгә генә, төшләренә кереп, сугышта да, госпитальдә дә саташтырмагандыр. Адәм затыннан түгел, җен кавеменнәндер бу Хәниф абзыйның кызы. Булгач булсын, дигәндер инде, хур кызларын көнләштерерлек гүзәл йөзнең нәкъ маңгай уртасында Ходай Тәгалә кечкенә генә кара-кучкыл миң дә яраткан. Бусы ник кирәк, ир-ат халкын шуның кадәр ник үртәргә иде инде! Валлаһи, миһербансызлык бу, һәр егеттә бер генә йөрәк икәнен онытты микәнни Аллаһы Тәгалә хәзрәтләре...
Шайтан алгыры, яраткан кызың янына кергәч, нидер сөйләшергә кирәк ич. Вакыты да әйбәт, беркем комачауламый. Тик ни дияргә, элекке телгә җорлыгы онытылып беткән, ахры.
- Ыһым-ыһым, бигрәк эшем иясе булып киткән икән берәүләр... 
Мөнирҗан ни әйтер икән дип куркып утырган Гайния җиңел сулап куйды: уф, уенчак тонда башлагач, суга батмаячак ул, тотынырга саламы бар...
Шалт-шолт чут төймәләрен сала-сала, кыз кинаягә киная белән җавап кайтарды:
- Хисапчының бар белгәне дебит, кредит инде аның, Мөнирҗан...
- Рәхмәт, исемемне хәтерлисең икән әле. Урамга да чыкмагач, оныткансыңмы әллә дигән идем.
- Онытылыр да инде, күпме сулар акты, җилләр исте...
- Безнең өскә пуля, ядрә дә яуды әле...
-Яугандыр, сүзем юк. Тик тылдагыларга да җиңел булмады.
- Бәхәсләшмим, Гайниябану...
Гайниябану... Аларның бит мәхәббәте шаярышып "Галиябану "ны җырлаудан башланды. Беркөнне Мөнирҗан тальянын алып урамга чыкты. Тыныч вакыт булса, яңа төшкән карга куанып, кешеләр каз өмәләрен башлар иде. Тыныч кич, үзенә күрә сагындырып килгән суыгы бар, җитмәсә, көне буена ап-ак кар төште.
Менә хәзер ай яктысында, уннарча төскә кереп, кар бөртекләре җемелдәшә. Күктәге йолдызлар урамга чыккан һәркемгә күз кыса, ымсындыра, нидер вәгъдә итә, күңелне алгысыта.
Мөнирҗан ул көнне тракторын иртәрәк куйган иде, мунча кереп, каз бүтәкәләреннән пешерелгән бәлеш ашады. Чөнки әнисе белән Мөршидә апасы бүген казларын суюны төгәлләделәр (ә казлары уңган иде, егермегә тулган иде), һәм, их, булган булсын инде дип, сугыш чорында күпләр тәмен дә оныткан бәлеш салырга карар кылдылар. Нидән диген әле - каз бүтәкәсеннән! Тәмленең дә тәмлесе. Деликатес! Дәүләт башлыкларының да төшенә кермәс. Юлий Цезарь белән Александр Македонскийга насыйп булды микән каз бүтәкәсеннән авыз суыңны корытырдай тәмле бәлеш ашау? Югыйсә дөньяның күпме илләрен яулап алган, буйсындырган хөкемдарлар бит үзләре. Андый бәлешне ашасалар, бәлки, дөньяны канга батырып йөргәнче, өйләрендә кикереп тик кенә ятарлар иде.
Бәлеш шулкадәр тәмле иде ки, хәтта тышының алабута кушкан оннан басылганына да игътибар итүче булмады.
Кем әйткәндәй, тамагы тук, өсте бөтен. Мондый чакта яшь йөрәк ни эшләсен? Дөрес, урамга әйди. Еракта сугышлар бара, кан коела, биредә ачлыктан шешенеп яки теләсә ни ашаудан агуланып үләләр, ә тормыш дәвам итә, нидер тели, дәгъвалый.
Чыра яктысында күпме утырырга була?! Түзмәде Мөнирҗан, гармунын муенына элде дә көзге караңгы төннең ак кар белән түшәлгән урамына атлады. Чыгып җитүгә уйнап та җибәрде һәм, үзәкләрне парә-парә китереп, тальяннан моң түгелә башлады. Фәкыйрьләнгән йортлардагы имгәтелгән, җәрәхәтле җаннар өчен авылның ул чактагы тальяны берүзе оркестрны да, филармонияне дә алыштырды. Тыныч, тук тормышта тальян моңы татар күңеленә алай ук тәэсир итә ала микән?
Әйтерсең койма ярыклары, утсыз тәрәзәләр аша Мөнирҗанның чыгуын карап-күзәтеп кенә торганнар, бер-бер артлы аның янына башта егетләр, соңрак кызлар җыйналды. Түбән очтан Гайнияләр дә менеп җитте.
Күпме җыр җырланды ул кичтә. "Идел бит ул", "Юксыну"ларны җырлаганда туган моң, авыл күге буйлап йөздейөзде дә, Мөнирҗаннар өянкесенең кышкы йокыга талган ботакларына менеп кунаклады. Колач җитмәс өянке бу рәхәттән ни эшләргә белмәде: кыш дип тормады, тамырларына хәтле татлы сут үрләде.
Тальяннан "Галиябану" көе агылды. Көтеп кенә торганнар диярсең, Гайнияләр шунда ук җыр башладылар. Шул чакта аларга кушылган Мөнирҗан, аңлапмы, аңламыйчамы, җырның сүзләрен үзгәртеп башкарды:
Минуты ай, сәгате ел,
Гайниябану, сылуым-иркәм,
Шулкадәрле сагындым.
Ник алай җырлады? Югыйсә Гайниягә карата хисләре барын-югын кешегә фаш итү түгел, моңа кадәр үзе дә аңламый иде.
Шаяртуга каршы Гайния дә шаярту белән җавап бирде:
Тәрәзә төбем каты бал,
Ашыйсың килсә, ватып ал.
Сөюләрең чыннан булса,
Мөнир бәгърем, җанкисәгем,
Тәрәзәдән тартып ал.
Башкалар, сүз берләшкәндәй, кинәт туктады. Хәзер инде дөньяда бары тик мәхәббәткә сусаган ике яшь күңел генә калды. Хәлил - Мөнирҗан һәм Галиябану - Гайния.
Ул кичтә Мөнирҗан беренче тапкыр Гайнияне озата барды, һәм бу сукмакта аның эзе сугышка алынгач кына күмелде. Ләкин җылы хисләр хатларга күчте.
Үткәннәрне исенә төшереп, Мөнирҗан әкрен генә җырлап куйды:
Гайниябану, сылуым-иркәм,
Шулкадәрле сагындым.
Мөнирҗанның бераз карлыкканрак тавышына кушылып, Гайния чак кына: "Мин дә!" - дип ычкындырмады. Күңеле шуны теләде, ә теле киресен сукалады: 
- Куй, Мөнирҗан, эш урынында тузга язмаганны сөйләмә! Кеше әллә ни уйлар...
- Үзең бит кич чыкмыйсың. Мин, юләр, хатка "көтәм" дип язгач, ышанган идем. Синең өчен генә тере калдым.
"Әйтмәле шул сүзне, Мөнирҗан, телмә әле болай да утта янган бәгырьне!" Гайния чут төймәләрен сугыштырудан туктады.
- Аңа күптән иде бит инде, Мөнирҗан. Соңга табан хат та язмадың. Ярар, синең эшең беткәндер, минем төшкелеккә кайтып киләсем бар.
Кискен карарга килеп, Гайния урыннан кузгалды һәм, киенер өчен, чөйдә эленеп торган куфайкасына үрелде. Ләкин Мөнирҗан, үлсә үлә, күңелен бораулаган сорауны бирми кала алмый иде. Шуңа күрә ул кызу-кызу адымнар белән ишеккә юнәлгән кызны, юлына аркылы төшеп, исән кулы белән тотып алды.
- Гайния, әйт дөресен, бүтән берәүне таптыңмы, әллә гариплегем күңелеңне суыттымы?
Ычкынырга теләп тартылып карады Гайния, ләкин файдасыз: Мөнирҗанның куллары тимер кыскычка әверелгән иде. Бәхетеннәнме, әллә кызганычкамы, шул минутта ишек ачылып китте, һәм аннан таза гына гәүдәле ир-ат килеп керде.
- Көпә-көндез бу ни хәл? - дип сорады ул, калын тавышы белән бухгалтериянең тар диварларын яңгыратып.
Гайния дәшмәде, башын түбән иде дә чыгып шылды. Мөнирҗан башта: "Анда синең ни эшең бар?" - дип сорамакчы булган иде дә, олы кешегә тупас сүз әйтүне килештермәде. Сүзсез генә кыз артыннан атлады. Артыннан теге адәм:
- Матри аны, көпә-көндез кәнсәләргә килеп, кызларга бәйләнеп йөри башласаң, фронтта булган дип тормам! - дип калды.
Мөнирҗанга аның сүзләре әллә бар, әллә юк иде. Кызу адымнары белән йөгерә-атлый барган Гайнияне куып җитеп сорады:
- Кем ул, нинди бәндә?
Гайния теләр-теләмәс кенә җавап бирде:
- Прсидәтел...
Мөнирҗанның бу очрашу кәефен җибәрде, аның инде Гайнияне дә озатасы килми иде. Ул әле кызның кәҗәләнү сәбәпләрен белми, ләкин күңеленнән ант итте:
- Ничек кенә киреләнсәң дә, минеке булырсың, кызый!
Бу сүзләрне егет мин-минлеген итәр өчен генә әйтмәде, чыннан да, аның киләчәккә планнары Гайния, бары тик Гайниябану белән генә бәйле иде. Шушы кыска гына вакыт эчендә кызның үзен бөтенләй онытып бетерүенә ышанасы килмәде аның. 
Күңеленнән Гайниянең дә Мөнирҗанга бер кәррә дә хыянәт иткәне булмады. Ул аны һаман да озатып калган көндәгечә ярата. Бәлки, көчлерәктер дә әле. Мөнирҗан шуны аңламый, кулы гариплеген телгә алды, юләр бәндә. Бу заманда бер кулы терсәккә кадәр юк икән, шуны гариплеккә санаргамы? Бигрәк тә чын күңелеңнән сөйгән, үзеңне аңа багышларга җыенган кешене?! Ирләргә бит хәзер кытлык, кайсы алам дисә, аяксызмы ул, кулсызмы - шуңа тагылырга гына торалар. Ләкин Гайния, сау-сәламәт ирләр буа буарлык булса да, аларны бер читкә этәреп, барыбер Мөнирҗанны, шушы чулак Мөнирен, аңа "Гайниябану" дип дәшә белүче Мөнирне сайлар иде.
Мөнирҗанның кайту хәбәрен ишеткәч елады-елады да кыз, һәм "бүтән еламыйм" дип, үз-үзенә сүз бирде. Сүзендә торалмады, өйләренә кайтып җитүгә, ярмалы бәрәңге суынып, бизгә әверелгәнгә карамады, печәнлеккә менде дә үксиүкси янә яшь түкте...
Март айлары иде. Җиңү турындагы хәбәрне ишетергә зар-интизар булып, халык резервтагы соңгы көчләре хисабына яши. Көннәрнең берендә баш хисапчыны районга отчет белән чакырдылар. Башка көннәрдә салмыш йөреп, атна буена баш төзәткән Мисбахның кая анда барырлыгы! Кәнсәләрдә чут төймәсе тартканда да, бармаклары калтырап, саннарны бутап бетерә иде. Хисапчы кызларның моңа исләре китми, алар башбухның бу гадәтенә өйрәнеп беткәннәр, шуңа күрә аның кулы тигән исәп-хисап кәгазьләрен кабат энә күзеннән үткәрәләр.
Югыйсә Мисбах отчет төзергә кирәклеген дә, ул отчетны районга алып барып тапшырыр вакыт җиткәнен дә белә иде. Әмма туя белмәгән бер тамагына баш була алмады.
Ул бу хәлендә отчетны үзе генә ерып чыгуына бик үк ышанып бетми. Күзенә бер сан биш булып күренә бит. Ярдәмгә тагын бер хисапчыны алырга кирәк. Тик кемне?
Мисбахтан кала Разия апалары өлкәнрәк санала. Гөнаһ шомлыгына күрәдер, аның сыерының җилеме тулып, менәменә бозауларга тиеш иде. Бозаулы сыер - сөтле сыер, авыл кешесенең бар карап торганы сыерда. Шуңа күрә ул районга бару хакында Гайниягә гозерләнде.
Ярты ел элек кенә сыер сауган җирдән хисапчы итеп күчерелгән Гайниянең, моны ишетүгә, коты очты.
- Булмый-булмый, Разия апа, бер дә рәтен-чиратын белмим, бутап бетерермен, - дип, теше-тырнагы белән каршы торып маташты кыз.
- Соң, апаем, өйдә калдырыр кешем юк. Бозауласа, кем чүбен салдыра? Март булса да, әле салкын, ул түбәсез лапаста бозавы катып үләр. Бер юлга сүземне тыңла инде, Гайниякәем! - дип, Разия апасы үтенеп сорагач, күнми чарасы калмады. Чөнки тагын берәрсенә сылтарга мөмкин түгел, син дә мин, Мөхәммәт тә мин дигәндәй, алар бухгалтериядә өчәү генә эшлиләр.
Алдан сүз куешканча, Мисбах белән Гайния караңгылыяктылыда кузгалдылар. Җиңел чанага Стәрле болыныннан чабылган хуш исле печән салынган. Ни булмаска дип алынган капчыктагы сарык боты утыручыларга уңайсызламаслык итеп урнаштырылган. Чүпрәккә төрелгән "Бөгелмә малайлары" хакында Гайния белми дә калды. Хәер, белсә, ни кылыр иде. Мисбахмы соң юлга запассыз чыгучы!
Кояш чыгарга иртә булса да, көне якты, җил дә әллә ни юк, тыныч диярлек. Әле вакыт бар, ашыкмаска да була, шуңа күрә баш бухгалтер атын куаламый. Бурлы айгыр юлны белә, әле юыртып ала, әле адымга күчә. Нәсел айгырын теләсә кем җикми, ул күтәрәмгә калган колхоз алашасы түгел, үз кадерен үзе белә.
Махмырдан чатнаган башы белән дә отчетларын уңышлы тапшырасыларына әллә ни шикләнми Мисбах. Ник дисәң, андагыларның барысы да таныш. "Мисбах абзыкаем" дип өзелеп торалар. Өзелми ни, аларның да тамагы бар. Сарык боты тикмәгә генә "атка утырып" йөрми ләбаса. "Ашаган авыз ояла" ди халык. Боларның да оятлары бөтенләй бетеп җитмәгән. Өстәвенә отчетлары да тегеннән-моннан гына түгел, җиренә җиткереп төзелгән. Разиядә тәҗрибә ун кешелек, бу Хәниф кызы да бик ушлы булып чыкты. Тизрәк эшне бетерергә дә бер яртыны башларга, башны төзәтергә кирәк! Ул, шуны уйлап, хәзердән үк ләззәт хисе кичерә. Хәзер үк эчеп куяр иде, район хатыннары салмыш баштан килгәнне яратып бетермиләр.
Ат юырта. Бер толып эчендә терәлеп диярлек утырган унсигез яшьлек кыздан аңкыган дәртләндергеч ис утыз биш яшьлек айныр-айнымас ирнең аңын томалый, ярымайнык башында, үзе дә сизмәстән, хайвани хисләр уята.
Баш бухгалтерның отчет мәсьәләсендә өметләре бу юлы да акланды. Әллә терәге нык булу ярдәм итте, әллә, чыннан да, отчетлары тел-теш тидерерлек түгел, төштән соңнарга аларның эше төгәлләнде. Сарык ботының да кирәге чыкмады.
Район үзәгенә килеп, эшен бетерүгә кайтып китәргә ашкынып торучылар күптер. Әмма Мисбах түгел. Эшен төгәлләгәч, аның өчен район үзәгендәге бердәнбер ашханәгә кереп чыгу экваторга килеп җиткән диңгезчеләрнең Нептун бәйрәме уздыруы кебек традициягә әверелгән, һәм менә сигез ел дәвамында бу гадәтенә аның хилафлык китергәне юк. Хәтта кышын, йоклап китеп, ярдан тәгәрәве һәм аягын авырттырып чатанлап калуы да шул салдым аркасында иде. Бәла кичергән кайберәүләр саграк кылана яки яман гадәтләрен бөтенләй дә ташлый. Ләкин Мисбах элек ничек булса, шулай калды, әле ныграк та азмаса.
Бу юлы да ул атын ашханә ишеге төбенә үк китереп туктатты. Отчетны уңышлы тапшырган куанычтан Гайния ашап тормаска, хәзер үк кайтып китәргә дә риза иде. Кая ул, Мисбах абыйсы ай-ваена юл куймады. Бу мәсьәләдә аның принцибы нык иде: кәҗәне печән кибәненнән аерып алырсың, ә Мисбахны, бер яртыны бушаттырмый торып, алып кайтып китәм димә.
Ашханәдә Мисбахны таныйлар гына түгел, андагы кызлар чатан хисапчының гадәтенә кадәр ятлап бетергәннәр: өстәл берничә минуттан сугыш чорында булырга мөмкин ризыклар белән тулды. Чанадагы бәсләнгән, иртәдән бирле Мисбахның авыз суын корыткан шешәне дә җылытып китерделәр. Бу кадәр ризыкны күрүгә, ярты көннән артык ризык түгел, бер йотым су да эләкмәгән Гайниянең ашказаны асты бизләре котырынып эшләргә кереште. Өйләрендә ашаган ризыклары да һаман да шул бәрәңге. Бәрәңге үзе дә: "Алып баруын барам, кайтуын үзегез чамаларсыз", - дип әйткән, ди. Ашказанында берьюлы йөз бүре туй уздырган кызның хәзер үк өстәлдәге ризыкларга юлбарыстай ташланасы, чәйнәп тә тормыйча, берсе артыннан берсен тамагына озатасы килде. Ләкин тәрбияле, диндар гаиләдә үскән авыл баласы, өстәвенә хисапчы кеше, бушка ашатмаганнарын, ашагач түләргә кирәк булачагын белә. Шушы хакыйкать исенә төшүгә, Гайния сузыла башлаган кулын ничек кире тартып алганын сизми дә калды, оялуыннан кулларын хәтта өстәл артына ук яшерде. Шешә ачу белән мәшгуль булса да, Мисбах моны күреп алды һәм, исе китмичә генә:
- Аша, аша, кыенсынма! - диде.
- Мисбах абый, ни бит, болар кыйммәттер. Аннан соң бик үк ашыйсым да килми, - дип ялганларга кереште. - Мин бер стакан чәй генә эчәм...
Карт чыпчыкны алай гына ышандырырсың!
- Юкны сөйләмә! - диде ул, каршы килергә урын калдырмыйча. - Ни булмаска дип, мин командировочный алган идем, колхоз эше белән йөрибез бит, шул акчадан түлибез. Мисбах абыең булганда курыкма! Маладис, Гайния, егет икәнсең, отчетны бик уңышлы тапшырдык. Моны юмасаң, Ходай гафу итмәс! — Ул ике стаканга яртылаш аракы койды.
- Син ни эшлисең, Мисбах абый? Әллә саташасыңмы? Шушы яшемә җитеп, авызыма якын китергән нәрсәм дә түгел. 
- Ярар, әйттем исә кайттым. - Мисбах аракы хакында бүтән сүз кузгатмады. Үзе бер стаканга салганны голт-голт эчеп бетерде. - Эчмәсәң эчмә,иашау мәҗбүри.
Гайния ашауны тиз тотты. Иа Хода, биргән ризыкларыңа меңнән-мең шөкер, дип, эченнән генә дога да кылды сугыш барган елларда алдынгы терлекче буларак Ленин-Сталин комсомолы сафларына кабул ителгән кыз. Ни эшләргә? Чыгып кына китәр иде, тышта кыш, кая барсын. Мисбах абыйсының ашханәдәге "эшен" төгәлләгәнен көтүдән бүтән чарасы калмады. Ә Мисбах ашыкмый. Хәзер инде ул эчми, йотып-йотып кына куя һәм күзгә күренеп мәлҗерәя бара. Үзе туктаусыз сөйләнә, үз сүзеннән кызык табып көлеп тә ала. Ашханә хатыннары аның бу кыланмышларына күптән ияләшеп беткән, сизелеп тора, ул монда үз кеше. Әнә ич, әстәгъфирулла-тәүбә, бер симезрәк официантканың бүлтәеп торган артына Мисбах кулы белән чәпелдәтеп алгач, тегесе шаркылдап көлде генә. Энекәем лә! Ничек оялмыйлар? Юкюк, Гайния, кияүгә чыккач та, ул тирәсенә хәтта иренең дә кулын якын китермәс!
Мисбах белән теге хатынның кыланышларыннан һәм башына килгән мондый уйдан оялчан кыз кая карарга да белмәде. Ахыр чиктә дивар янәшәсендәге өстәл артына куелган урындыкка барып утырды.
Утыра торгач, ул йокымсырап киткән иде, шуңа күрә башбухның ашханәдәгеләр белән исәп-хисапны ничек ясаганын күрми калды.
Мөнирҗанның иртәгә фронтка китәсе көне. Су буйларыннан урап йөри торгач, алар Гайнияләрнең капка төбенә кайттылар. Шуны гына көтеп торган сыман, таң әтәче кычкырып куйды.
- Бар, кайт инде, Мөнирҗан...
- Бер кочаклатмыйсың да, бүген китәм бит...
- Оялмыйсыңмы? Ал кулыңны! - Кыз егетнең сузыла башлаган кулын читкә этәрде. - Әнә, кайткач, әниең кочакласын!
- Әле син шулаймы, тискәреләнәсеңме? - Мөнирҗан гармунын коймага элеп куйды. - Болай булгач, бер үпмичә җибәрмим мин сине!
Мөнирҗан кочагына алдым дигәндә генә, Мисбах аны йокысыннан уятты:
- Кайтыйк, Гайния, монда йокы симертеп ятып булмас.
Йә Алла, ул йокымсырап киткән икән.
Урамга чыксалар, ис-акыллары китте: алар кергәндә тыптын калган табигать хәзер котырыпмы-котыра. Кай арада шундый көчле буран кузгалгандыр. Әле урамда, авыл эчендә шулай, кырда - япа-яланда - күз ачкысыздыр инде ул. 
"Исереккә дөнья тубыктан" диләр. Буранның котырынуына Мисбах эһ тә итмәде.
- Утыр әйдә, кузгалыйк, - диде ул һәм Бурлы айгырның тезгенен чиште дә толып эчендәге Гайния янәшәсенә ауды. - На, малкай!
Шуны гына көткән һәм ничә сәгать буена суыкта басып торырга мәҗбүр булган нәсел айгыры, дилбегә кагуга, алга ыргылды.
Мисбах абыйсы кызны вакытсызрак, төшнең иң тәмле вакытында уятты. Ул уятмаган булса, Мөнирҗан кочаклап үбәр идеме икән Гайнияне? Оялмас идеме?
Шушы уйдан кыз тәненең кызышып китүен тойды. Мөнирҗан белән алар үбешү тәмен дә белмичә аерылышканнар иде. Кочаклашулары да... Хәер, чын-чынлап кочаклашу булмады да инде ул. Хәзер менә хаты да килми. Исәнме ул, юкмы - бер Ходай гына белә.
Гайниягә кинәт ямансу булып китте, ул үзен искиткеч ялгыз хис итте. Әллә Мөнирҗан анда берәрсен тапканмы? Фронтта кызлар да күп ич. Марҗаларны бик әрсез була дип тә сөйлиләр. Андый чибәр егетнең муенына асылынырга гына торалардыр... Ичмасам, Мисбах абыйсы гырлыйгырлый йокламасын иде. Өстәвенә аракы исе җил уңаена гел аның борынына килә.
Март бураннарының көчен үзе юлда татып карамаган кеше генә белми. Югыйсә әле караңгы төшеп өлгермәгән булырга тиеш, ә күзгә, төртсәң дә, берни күренми. Бөтен дөньяны ак пәрдә урап-бөтереп алган. Көчле җил телефон баганаларын егардай булып көчәнә, елый, сызгыра, юлда калган бәхетсезләрдән ихахайлап көлә һәм, күз ачып йомарга да өлгермисең, сине кар белән күмеп ташлый. Толып эчендә булуына да карамастан, Гайния инде туңа да башлады һәм, үзе дә сизмичә, Мисбахка елышарак төште. Кыз, иске булса да, мамык шәлен алмаганына үкенде. Югыйсә әнисе кат-кат әйтеп караган иде.
Терәлеп утыргач, җылырак икән шул. Мисбах абыйсы да туңа торгандыр. Ул да, иртән көн җылы һәм тыныч булгач, шулай ук җиңелчә киенгән. Әле хәзергә аны аракы йоклата.
Бурлы айгыр башта ару гына барды. Район үзәген чыгып күпме киткәннәрдер, бераздан ул адымнарын әкренәйтә төште дә ни сәбәптәндер шып туктап калды һәм, гаепле төстә башын чанага табан борып, кешнәп куйды. Гүя ул: "Нишлибез, кая барабыз?" - дип сорарга тели иде.
Башбух йоклый, ә бу юлда сирәк йөргән һәм мондый гарасатны беренче тапкыр күргән Гайния кайсы якка киткәннәрен дә, кая килеп җиткәннәрен дә ничек әйтә алсын? Ул, ашыгып, Мисбахны уятырга тотынды: 
- Мисбах абый, Мисбах абый, дим! Тор әле, адаштык бугай!
Күпчелек очракта авылына кайтып җиткәч, капка төпләрендә генә уяна торган Мисбах йокы исереклеге белән баштарак берни дә аңламады. Күп тапкырлар кабатлый һәм җилтерәтә торгач, ниһаять, аның башына томанлы гына булса да "адаштык" сүзенең мәгънәсе барып җитте:
- Ничек адаштык?
- Ат туктады, беркая да бармый, - диде Гайния гаепле төс белән.
Мисбах чанага басып як-ягына карамакчы иде, аягында басып кала алмады, кинәт исеп куйган җил аны чанадан эшереп төшерде. Күз ачып йомганчы, ул ак кар өеменә әверелде һәм, үрмәләп диярлек, чанага кире менде. Дилбегә кыз кулыннан кинәт айнып киткән ир кулына күчте. Ләкин ат булып ат белмәгәнне, мондый мәхшәрдә адәм баласының ничек башы җитсен. Гасырлар буена адашкан чакларда адәм баласын, коткарса, бары тик ат кына коткарган. Ат та коткара алмаса, катып үлүеңне көт тә тор. Ә башкалар сугышта кан койганда, тылда гел үк начар яшәмәгән утыз биш яшьлек Мисбахның да, унсигезен генә тутырган, үз районнарыннан гайре беркая да чыгарга һәм җан сөйгән егете белән үбешергә дә өлгермәгән, киләчәк тормышын фронттан кайтасы Мөнирҗан белән корып, балалар үстерергә хыялланган кызның да үләсе килми. Җан бит ул никадәр авыр вә катлаулы шартларда иңсә, шундый ук авырлык белән чыга да.
- На, малкай!
Бурлы айгырның дилбегәсен ул берничә тапкыр кагып карады - башка вакытта метрлы киртәләрне дә сикереп кенә үтә торган Бурлы айгыр бу юлы урыныннан кузгалмады. Атның чарасыз икәнен күргән Мисбах, аны куалауның файдасыз икәнен аңлап, дилбегәне йолкудан туктады.
Буран торган саен ныграк котырды. Җитмәсә, чып-чынлап караңгы да төште. Моңа кадәр атның башы, дугасы күренсә, хәзер сырты да чак шәйләнә иде.
Атны, бәлки, җитәкләп юлга чыгарып булыр...
Мисбахка берни әйтеп тормыйча, Гайния чанадан төште. Аның төшүен күрсә дә, йомышы бардыр дип, Мисбах кыздан ник төшүен сорап тормады, чөнки үзе дә ат янәшәсендә, җил уңаена каратып, артык йөгеннән яңарак кына арынган иде.
Чанадан төшүгә, җил Гайнияне йолкып алып ыргытырга теләде. Ләкин чандыр гына булса да, кыз төшеп калганнардан түгел. Сигез яшьтән утау утап, унике яшеннән сәнәк тотып үскән кавемнән - бирешергә теләмәде - егылып китәм дигәндә, тәртәгә тотынып өлгерде, соңыннан чана үрәчәсенә чытырдап ябышты. Бу инде үлем ябышуы, аерсаң, бармакларын келәшчә белән генә аерырлык иде.
Җил Гайниянең башындагы яулыгын йолкып алды. Кыз аны бер кулы белән чак тотып өлгерде. Бушап калган изүләренә кар тулды һәм яндырып тән буйлап аска төшеп китте. Соңгы көчен җыеп, ул чанадагы әле яңарак кына җылы булган, ләкин суынырга өлгергән урынына менеп ауды. Туңудан калтырарга, тешләре тешкә тими дерелдәргә тотынды.
Мисбах:
- Ахмак! - дип, аның кылган гамәленә бер сүз белән бәя бирде дә туңудан бичара калган кызның авызына куен кесәсендә тоткан шешәдән, Гайния ни дә булса аңлап өлгергәнче, аракы койды.
Шешәне бушатып бетерүдән аны кызның чәчәве генә туктатып калды:
- Мисбах абый, кирәкми!
Ләкин аның кичегеп әйткән сүзләре җил белән, ак пәрдәле буран белән кышкы кырның караңгы төнендә йотылып юкка чыкты. Озакламый ж-ж дип ажгырган буран да, җил коткысына бирелеп, кеше бимазалаган кар бөртекләре дә, туңган аяклардан әкрен-әкрен югарыга үрмәләгән әрсез суык та онытылды, Гайниянең тәнен рәхәт изрәү биләп алды.
- Мисбах абый, нишлибез?
- Тире җыеп, күн эшлибез, - дип җавап бирде Мисбах, башка җавап тапмагач. - Безнең исән калу-калмавыбыз Бурлы айгырга бәйле. Кая теләсә, шунда алып китсен, куйыйк үз иркенә. Коткарса, ат кына коткара, - дип кабатлады ул.
Әле генә эчкәнен үзе дә сизми калган аракы дигән шайтан кызның эчен яндыра, миен томалый. Шуңа буран катыш шомлы билгесезлек килеп кушыла. Гайния көч-хәл белән:
- Үзең беләсең, Мисбах абый, - дию белән чикләнде.
Буран котыруын дәвам итте, атның ыңгырчагын салдырырга, дугасын каерып алырга яисә сындырырга теләп көчәнде. Ә Бурлы айгыр, бичара, һаман басып торуын белде. Яннан искән җил басымыннан колхозның сылу бияләренең төшенә кереп йөдәткән нәсел айгыры, вакыт-вакыт чайкалып куйса да, аягында кала бирде. Колхозның гади, бер мескен алашасы булса, ул күптән авар яки, басып торган җирендә ятып, чүлдәге дөя шикелле, давылны уздырып җибәрер иде. Юк, ярамый, киләчәктә туасы уннарча, йөзләрчә колыннар хакына, чанадагы кешеләр хакына ул үзен сакларга тиеш. Атның гаять дәү баш миендә дә, караңгы кырдагы шикелле, буталчык уйлар хакимлек итә.
Бурлы айгыр туктап калган урынында торды-торды да, бер фәрман да булмагач, әкрен генә кузгалып китте. Аның кая таба атлаганын буран каршында көчсез калган ни Мисбах, ни аракы тәэсиреннән ошбу дөнья белән ахирәт арасына күчә барган Гайния сизмәде.
Ат каядыр билгесезлеккә атлавын дәвам итте. Мисбах дилбегәне үрәчәгә бәйләп куйды һәм аңа бүтән кагылмады. Чөнки ул бу минутта янәшәсендә йокымсырап кайткан гүзәлнең дә, үзенең дә язмышы шушы атка бәйле икәнен махмыры башланган көе дә артыгы белән аңлый иде.
Бурлы айгыр күпме атлагандыр, чанадагылар вакытны чамалый-аңлый алырлык хәлдә түгел иделәр. Атның табигать тарафыннан бирелгән сизгерлеге алдамады - буран белән тартыша-тартыша атлый торгач, берзаманны аксак бухгалтерның кысык күзләре район үзәгенең сугыш чоры рөхсәт итә алган кадәрле якты утларын күреп алды.
Районга киткәндә, кайчан кайтасыңны белмисең. Бигрәк тә кичен бюрога чакырсалар. Бюроның кайсы ярты төнгә кадәр сузыла. Кунмый ни хәл итәсең. Ә кунакханәләр юк. Шуңа күрә һәр колхоз район үзәгендә үзенең фатирын тотарга тырыша.
Ат Азнакайга килеп керде. Хәзер кая барырга? Мисбах Гайниядән:
- Кунар урының бармы? - дип сораган иде, кыз ишетмәдеме, әллә йокы исереклеге белән аңламадымы, дәшмәде. Ул дәшми дип, урамда калып булмый, колхоз фатирына юл тотарга кирәк. Хатыны ягыннан туганнары булса да, Мисбах аларга барып торуны кирәк санамады. Бергә икән бергә, буран басылгач, кайтып китүе җиңелрәк булыр.
Колхоз фатиры Доха исемле карчыклар өендә урнашкан иде. Доха түтинең ире Колымада ашыга-ашыга "социализм" төзегәндә үлгән, кызлары кияүдә, ә бердәнбер улы Рәфыйк Курск дугасында хәбәрсез югалган.
Җитмешкә җитеп килә торган карчыкка йортында колхоз фатиры тоту бик җиңелдән түгел, элек булса, ике дә уйламас, бу мәшәкатьле эштән баш тартыр иде. Ник дисәң, өең һәрвакыт җылы, түшәк-ястыкларың җитәрлек, самавырың кайнап чыгарга әзер торырга тиеш. Көн уртасында да, төн уртасында да килеп керүләре мөмкин. Аларның бер генә кеше дә, унау да булулары бар. Сыйсаң сый, түзсәң түз - караңгы чырай күрсәтә алмыйсың.
Ләкин мохтаҗ заман өчен икенче ягын да онытырга ярамый фатир кертүнең: ат аунаган җирдә төге калган кебек, бу хезмәтләре өчен кунып чыгучылар да буш итми, колхоздан да тама, һәр кабым ризык исәптә чакта кысанлыкка вә мәшәкатькә генә түзәрсең.
Колхозның баш хисапчысы Мисбах белән яшь хисапчы кыз килеп кергәч тә, Доха карчык гаҗәпләнмәде. Киресенчә: 
- Әйдүк, әйдүк, Алланың рәхмәте белән киләсез! - дип шатланып каршы алды. Шатланмас җиреңнән шатланырсың, әтрәк-әләм өзелмәсә дә, баш хисапчы көн дә фатирга кереп тормый. Ә ул юмарт, бер дә буш кул белән йөрми.
Гомер эчмәгән аракы Гайниянең туңган-өшегән тәненә шулкадәр тәэсир иткән иде ки, ул әле хәзер дә ни булганын аңлап бетермәде. Колхоз фатиры барлыгын белсә дә, килеп караганы, Доха түтине дә күргәне юк иде.
Доха түти казан астына ягып җибәрде. Озакламый колхоз биргән яшь бәрән итенең тәмле исе, борын аша узып, җылы ризык тансыклаган ашказаны бизләрен кытыклый кереште. Учактагы тере усак күмерләре җиде литр сыешлы җиз самавырга салынды.
Менә ул бу минутта кеше хыяллана алырга сәләтле оҗмах: казанда ит пешә, самавырда чишмә суы менә-менә кайнап чыгам дип пышылдый. Сугыш еракта, буранның куркыныч тавышы гына морҗа аша үкереп куя һәм өй тәрәзәсен ак яулык сыпырып-сыпырып уза. Самавыр инде ике тапкыр сүрелеп, өченчесенә кайнады.
Ниһаять, бәрән ите пешеп җитте. Доха карчыкның умач уарга җыенганын күреп:
- Китер, әбкәй, үзем! - дип, Гайния он салынган савытка үрелде.
Мондый ярдәмчегә фатир хуҗасы ничек инде каршы килсен:
- Бәрәкалла, кызым, бик рәхмәт!
Гайниянең умач уганда кичергән ләззәт хисләрен сөйләп кенә аңлатырлык түгел иде. Ник дисәң, аларның өендә бәрән ите көн саен түгел, хәтта айга да бер пешеп тормый. Ит салымын түләүдән калганын сатып, йортта тормыш алып бару өчен кирәк-яракны юнәтәләр. Умачка әлегедәй затлы он - шулай ук сирәк кунак.
Көне буена җыелган кичерешләрдән һәм күз ачкысыз бурандагы өшү-туңулардан котылгач, ризыклы җылы өйдә Гайния кинәт туарылып, изрәп калды. Ит шулпасының исе селәгәйләреңне агызырлык. Әгәр дә Доха түти белән Мисбах абыйсы янәшәдә булмаса, ул, ике дә уйламыйча, хәзер үк арыш оныннан уган умачка, авызыңа керүгә үк эрим дип торган калҗага бүре кебек ташланыр иде. Әмма... дөньяда әдәп дигән нәрсә бар. Җитмәсә, ул бит әле кыз бала.
Шул әдәп дигән нәрсә Мисбахта да бөтенләй үк бетеп җитмәгән икән. Ашарга утырганда, нәфсесе ни кытыкласа да, табынга мич башына җылытырга утырткан "Бөгелмә малае"н куярга җөрьәт итмәде. Дөрес, хатын-кызлар табын хәстәрен күргән арада шешә авызыннан гына бер-ике тапкыр голт-голт йотарга өлгергән иде өлгерүен. 
Ит өстәлдә. Казандагы умач бераз гына быгырдап алуга, пешкәндер дип, Доха түти ашны, зур агач табакка сосып, төнге кунаклар алдына утыртты да кыргычлап казан юарга керешмәкче иде, Мисбах белән Гайния:
- Үзең дә кил! - дип, карчыкның ай-ваена карамыйча, табын янына утырырга мәҗбүр иттеләр.
- Аштан олы булу килешмәс шул, балалар. Бисмилләһи-ррахманир-рахим... Әлхәмдү лилләһил-ләзи әтгамәнә вә сәканә вә җәгаләнә муслимин... - Доха түти, догасын төгәлләп, битен сыпырды. - Инде җитешсәк тә ярар.
Бу мизгелне көтеп арыган кашыклар табак белән авыз арасында бии кереште.
Табакның яртысы бушарга өлгергән иде, әкрен генә ишек ачылды һәм анда, үз артыннан буран ияртеп, берәү пәйда булды.
- Мөсәппихәттәй, син икәнсең әле, әйдүк, күрше, түрдән уз!
- Көч-хәл белән кереп җиттем. Бураны котырыпмы-котыра, чүт аяктан екмады. Ярый әле иптәшкә таягым бар. Ашыгыз тәмле булсын!
- Уртасында бул! - Өстәл артындагылар керүчене табынга дәштеләр. - Әйдә, утыр.
Фатир хуҗасы тиз генә тагын бер агач кашык алып килде. Гайния карчыкка бишмәтен салырга булышты һәм, җитәкләп дигәндәй алып килеп, табынга утыртты.
- Ашыгызга таракан булып төштем инде, зинһар, гаепкә ала күрмәгез...
- Юк сүз сөйләп утырма әле, Мөсәппихәттәй! Ике күрше арасында нинди гаеп-кыек ди ул. Киресенчә, мактап йөрисең икән: ризык пешкән чакка туры килдең. Ашыннан җитеш, кыенсынма, итенә дә үрел.
Күп тә үтмәде, сукыр лампадан төшкән сүрән яктыда агач табакның пеләшләнгән төбе күренде.
Чәй эчеп, ашка дога кылгач, Мөсәппиха карчык кинәт елап җибәрде. Көтелмәгән бу хәлдән өйдә кабер тынлыгы урнашты. Хәтта мич казнасы янына ыргытылган сөяк-санакны тәмләп кимерү белән мәшгуль песи Акмаңгай да, туктап, башын күтәрде.
- Ни булды, Мөсәппихәттәй?
- И-и, Дохакаем, үтәләр дә олы хәсрәтем бар. Кичкә табан гына хат китерделәр, мимечләр бердәнбер оныгым Зөлкарнайне үтергәннәр! Каһәр генә төшсен бу фашист ләгыйньгә: улым кырык бердә хәбәрсез югалган иде, инде оныксыз да калдырдылар. Тома ятим бит мин хәзер, дуадак каз хәлендә калдым... - Карчыкның үксеп елавы көчәйгәннән-көчәя барды.
Өйдәгеләр ни әйтергә, ничекләр юатырга белми аптыраш - та. Сугыш миллионлаган кеше гомере белән уйный, язмышларны пыран-заран китерә. Кайгысын салмаган берәр йорты калды микән илләрдә? Гайниянең Мөнирҗаны ни хәлдә - исәнме, исән түгелме - бер Алла гына белә.
Тынлыкны башлап Доха түти бозды:
- И, Мөсәппихәттәй, кайгың чынлап та зур икән. Шулай да тынычлан, үлгән артыннан үлеп булмый. Гомернең Ходай Тәгалә биргән кадәресен фани дөньяда яшисе бар.
- Язмыштан узмыш булмаганны беләм дә бит, Дохакаем, нишлим соң? Бигрәкләр дә авыр хәбәр бит. Кешеләрең барын белмәдем, синең яныңа гозер белән кергән идем...
- Нинди гозер ул, Мөсәппихәттәй, әйт, тартынма.
- Үзем генә калсам, елаудан туктый алмыйм, йөрәгем дә кагып тора. Төн кунарга иптәшкә чакырмакчы идем. Үләнитә калсам, күземне йомдыручы да булмас дип куркам...
- Алла сакласын, Мөсәппихәттәй. Ни дияргә дә белмим шул... - Доха түти Мисбах белән Гайниягә карады: бу аның "нишлим" дип соравы иде.
Гайния күз карашын, Дохаттәйдән алып, Мөсәппиха карчыкка юнәлткән иде, тетрәнеп китте. Оныгын югалткан, төзәлмәстәй фаҗига кичергән бу әбинең карашында чарасыздан гаҗизлек тирән ялвару белән сугарылган иде. Таш булып ташны да эретердәй бу караштан имәнеп калган Гайния:
- Кер, апа, кер, безнең өчен борчылма, - дигәнен сизмәде дә.
Мисбах та, каршы түгеллеген белдереп, башын селекте.
- Сез риза булсагыз гына, балалар!..
Доха карчык әскәйлеләргә тыныч йокы теләде һәм, үзе дә сизмәстән, "кәҗә белән кәбестәне бер йортта калдырып", Мөсәппиха карчыкка иптәшкә кереп китте.
Гайния өстәлне җыештырырга керешкән иде, Мисбахның:
- Стоп! Ашыкма, Гайния! - дигән әмерен ишеткәч, ирексездән туктап калды һәм сораулы карашын баш хисапчыга төбәде.
Мисбах исә аксакларга хас булмаган җитезлек белән мич башына җылытырга куйган шешәсен алып килеп өстәлгә утыртты, каяндыр ике чәркә чыгарып куйды һәм аларга аракы койды.
- Бүген, Гайниякәй, син - героиня. Отчетны тапшырдык, буранда адашып үлмичә исән калдык. Болар өчен дә эчмәү гөнаһ булыр.
Мисбах шул сүзләрдән соң, Гайния белән чәкештереп, үзенә салганны йотып куйды. Ә кызның күтәрелә башлаган кулы кире төште. Моны күреп, Мисбах:
- Ну-ну, алай ярамый, - дип, мескен кызның чәркәсен кулына алды һәм аның авызына сузды. 
- Кирәкми, Мисбах абый, эчмим.
Гайния берничә сәгать элек кенә, буран сызгырып торганда, үзенең берничә йотым эчкәненә әле булса ышанып бетә алмый. Гомердә булмаганны, ул, Гайния... аракы эчсен әле. Әллә соң төш кенә булдымы икән?
Мисбахның әле бу кадәр телгә осталыгын белми иде Гайния.
- Син нәрсә, понимаешь, суык тигереп чирләргә, сугыш чорында эш калдырып өйдә ятарга уйлыйсыңмы? Мисбах абзыең әйтә икән, эч, ике әйттертмә! Яланда эчтең бит, укаң коелмады. Әллә син шешә авызыннан гына эчәргә өйрәнгәнме? Мә, алайса, шешәдән эч! Син мине ник эчә дип уйлыйсың? Дару булсын дип, чирләмәс өчен эчәм мин, бик беләсең килсә! Үпкәңә бер салкын тидерсәң, син кемгә кирәк?! Иптәш Сталинга таза, сау-сәламәт кызлар, егетләр кирәк. Син комсомолка башың белән иптәш Сталинга каршымы?
Мәсьәләне Мисбах абыйсы болай ук кискен куяр дип уйламаган иде Гайния. Сталинга каршымы, дип үк сорый бит. Нинди куркыныч сүзләр. Сталинга, халыклар атасына, бөтен дөньяга бәхет, тынычлык өләшүчегә канечкеч капиталистлардан башка кем каршы булсын?! Кирәк икән, Гайния иптәш Сталин өчен, аның эше өчен гомерен дә бирергә риза. Мондый гаепне күтәргәнче, агу эчүең яхшырак.
Ул, авызына Мисбах терәгән шешәне көч-хәл белән этәреп, чәркәсен ирененә якын китерде. Исәбе иренен тигезеп куюда гына иде, ләкин баш бухгалтер инициативаны үз кулына алды: эчеп бетерергә мәҗбүр итте. Әллә ялгыш юлдан китте, Гайния чәчәде. Кызны чын күңелдән кызганды Мисбах, аркасына йомшак кына суккалап тынычландырды, аннан авызына кашык белән шулпа каптырды.
- Күрдеңме, үтә ул. Аның урынына сиңа суык тими, йокларга да әйбәт булыр, - дип тынычландыргандай итте.
Аракы, кызның тәненә таралып, Гайнияне рәхәт изрәтте. Өй эче талгын гына әйләнде... Аның йокысы килә башлады.
Ашап-эчеп туйгач, Гайния чаршау эчендәге ятакка үрмәләде.
Мисбахның шешәне төпләмичә ята торган гадәте юк. Хәтта, иртән торгач, баш төзәтергә кирәк буласын белсә дә. Аракысы азайган саен, ул аны эчүне мөмкин кадәр озаккарак сузарга тырыша.
Бу көнне дә ул ярты төнгә кадәр утырды. Гайния инде күптән йоклый. Аның тигез генә сулавы ара-тирә тирән тын алу белән бүленә.
Адәм баласының башына соңгы йотым җитә, диләр. Мисбах та бирешми утырды-утырды да соңгы тамчысы тәмам башына китте. Хәзер тизрәк ятарга, йокларга кирәк. Әле бит иртән торасы, кайтасы, дебит-кредитлар санап, чут сугып утырасы бар.
Ятар алдыннан тышка чыгып керде. Аны танып, Бурлы айгыр иркәләнеп кешнәп куйды. Буран әле һаман улый иде.
Кереп, үзенә җәелгән түшәк янында Мисбах ашыкмыйча гына чишенде. Ул инде лампадагы утны сүндерергә хәзерләнгән иде, чаршауның ябылып бетмәгән җиреннән ихтыярсыздан Гайниягә күзе төште. Өй җылы булгангамы, кызның юрганы кырыйга тибәрелгән, икегә үргән толымының берсе күкрәгенә төшкән, күлмәгенең өстәге сәдәфе ычкыну сәбәпле, тыгыз имиләре яртылаш ачылган. Борылгалап ята торгач, күлмәк итәге сыдырылып өскә менгән. Аның һушыңнан яздырырлык тыгыз балтырларын, таза ботларын күргәннән соң, Мисбах акылын югалту дәрәҗәсенә җитте. Бер хәчтерүш сәрхуштән ажгырып торган иргә әверелде. Шушы кадәр соклангыч матурлык, гүзәллек каршысында көчсез иде ул, үзен тыеп кала алмады. Лампаны сүндерергә барып йөрү бушка вакыт уздыру, олы мәгънәсезлек саналыр иде, бар көчен җыеп, аны өреп кенә сүндерде дә, өстендәге калган киемен салып ыргытып, тычкан өстенә ташланган мәче җитезлегендә кызның кайнар кочагына чумды һәм, ни эшләгәнен белмичә, аны гөнаһсыз татлы иреннәреннән, кагылган саен тыгызлана барган ими очларыннан үбәргә кереште. Бу минутларда Мисбах үз-үзенә хуҗа булудан туктаган иде.
Төшендә Мөнирҗаны белән кавышкан Гайния баштарак:
- Син нишлисең? Кирәкми, җаным, кирәкми, дим мин сиңа! - дип, талпан кебек үзенә кадалган Мисбахны өстеннән алып ыргытырга тыпырчынып карады, көче җитмәде.
Тора-бара табигый инстинкт үзенекен итте: йокы һәм аракы исереклегеннән, Мисбахның туктаусыз назлауларыннан аның ихтыяры сынды, ул инде ни булганны аңларлык хәлдә түгел иде. Мисбах аны тәмам үзенеке иткән чакта да:
- Кадерлем, бердәнберем минем! - дип ыңгырашып алды да авыртулы ләззәт дөньясына чумды.
Кызның, саташып, берничә тапкыр: "Мөнирем, Мөнирҗаным!" - дигәнен Мисбах хәтта ишетмәде дә. Уйламаган, көтмәгән җирдән майлы калҗадан авыз иткәч, аңа шул җиткән иде.
Гайния таң әтәчләре кычкыра башлагач уянды да, кузгаласы килмичә, үзалдына елмаеп ятты.
Нинди тәмле төш...
Нинди тәмле төш күрде ул бу юлы. Мөнирҗаны исән, исән, алар шундый ләззәтле итеп яратыштылар, алар бергә! Шунда ул тәненең авыртуын, ниндидер моңа кадәр татып карамаган сәер халәтен тоеп, ни булганын аңларга, исенә төшерергә тырышты. Әле генә рәхәт иде бит. Тукта, ул нинди таныш түгел өйдә соң? Аптыраганнан Гайния үзен капшарга кереште һәм, ялангач икәнен белеп, сискәнеп китте, тәненнән салкын йөгерде. Өйләрендә анадан тума чишенеп йокламаганны, ни эшләп монда ялангач калган? Әллә Мөнирҗан белән яратышулары, төштә булмыйча, өндә булдымы икән? Алай дисәң, Мөнире кайда?
Гырлаган тавыш ишетеп, кыз чыбылдыктан башын чыгарып карыйсы итте. Инде бераз яктыра башлаган, һәм өйдә ни барын шәйләргә мөмкин иде. Иң башта ул сәкедә ятучы шәрә Мисбахны күреп өнсез калды. Мисбахның киенеп торырлык хәле калмаганмы, әллә җылы өйдә кирәк санамаганмы, чалкан яткан да йоклаган. Өйгә төшкән иртәнге саран яктылыкта аның күкрәген каплаган куе кара йоны кендек астына кадәр сузылганы һәм балтырлары белән тоташканы күренә. Кызны кинәт яшен суктымыни: Мөнирҗан дип кемне кочканын, бу буранлы төннең үзенә төзәтеп була алмаслык нинди фаҗига китергәнен кинәт аңлаудан ул эсселе-суыклы булып китте. Тәне куырылды. Нинди ахмаклык, Мөнирҗанның кулын биленә дә тигертми ут эченә җибәрде бит. Нинди әшәке кеше син! Гайния, үз-үзеннән җирәнеп, ашыгаашыга киенә кереште. Киенеп беткәч, өстәлдә кукраеп утырган буш шешә белән берни сизми гырлый-гырлый йоклап яткан аксак шайтанның чыраена тондырасы килде. Шул мизгелдә үк бу уеннан кире кайтты. Хәзер аңа яшәүнең мәгънәсе калмаган иде, чыгып, тизрәк асылынырга теләде. Шул ук вакытта эчке бер тавыш үз-үзеңә кул салуның, ягъни мордар китүнең бик зур гөнаһ икәнен исенә төшерде. Мордар китүчеләрне уртак зиратка да куйдыртмыйлар бит шәригать буенча.
Ул үзенең нинди хата ясаганын минут саен ныграк аңлый бара иде. Гарьләнүдән ачыргаланып, баскыч төбенә чыкты да үксеп еларга кереште һәм туктаусыз үзен битәрләргә тотынды. Бердәнберең, ирең өчен кадерләп саклан тоткан гыйффәтең белән шушы кадәр ахмакларча саубуллаш инде. Ахмак, аңгыра, ачык авыз! Еламас җиреңнән еларсың. Мөнирҗаны кайткач, аның күзенә ничек күренер? Юк, иң яхшысы - Мөнирҗанны онытырга, онытырга, онытырга!
Бурлы айгырның назлы кешнәве Гайнияне аңына китерде: ничек кенә булмасын, тормыш дәвам итә, ул яшәргә тиеш...
Бурлы айгыр үзен тәртә арасына хатын-кыз кертә дип карышып тормады, чөнки озакка сузылган сугыш елларында бу табигать иркәсен кем генә җикмәде дә кем генә утырып йөрмәде.
Җигеп бетергәч, Гайния кереп эш кәгазьләрен алды да йоклап яткан Мисбахка җирәнгеч караш ташлап, чанага чыгып утырды. Бәхетеннән, буран басыла төшкән. Их, кичә котырмаган булса иде ул. Гайния башына бу бәхетсезлек килмәс иде.
Бурлы айгырга дилбегәне бер кагу җитте - сәгатьтән артык вакыт узуга, юл булмаса да, үзе генә белгән билгеләр буенча кичә генә дөньяның иң бәхетле, бүген исә иң бәхетсез кызын авылына алып кайтып җиткерде. Авылын, җил ыжгырып торган сараен, төн чыкканчы, ул да сагынып өлгергән иде.
Язмыш бер шаяртса, усал шаярта. Шушы төндә Мәскәү госпиталендә гвардия рядовое Мөнирҗан Исламов, айдан артык һушсыз ятканнан соң, аңына килде һәм авыз ачып әйтә алган беренче сүзе "лейтенант кайда?" булса, икенче тапкырында "Гайния" булды.
Очрашу тәмамлангач, кабат Мөнирҗан янына килеп, Корпухин аны кочаклап алды, үзе туктаусыз сөйләнде:
- Менә бит, ышанмас җиреңнән ышанырсың могҗизаларга! Йә, әйт инде, биредә сине очрату могҗиза түгелмени? Тере икәнлегеңне белсәм, җир астыннан да тапкан булыр идем мин сине!
Очрашуга ул, чыннан да, бик шат һәм бу шатлыгын Мөнирҗанга ничек аңлатырга да белми иде.
- Менә бит, ә! Менә бит нинди очрашу!
Полковник Мөнирҗанны, ниһаять, кочагыннан ычкындырды.
- Туктале, сине ни өчен утырттылар? - Аннан үз соравыннан үзе уңайсызланды. - Хәер, кыен икән, әйтмәсәң дә була.
Ник кыен булсын? Ул кеше үтермәде, кемнеңдер хәләл малын урлап яки хатын-кыз көчләп кермәде. Аның бар бәхете вә бәхетсезлеге - вак хулиганлыктан. Исерек көенә берәр түрәгә кыек карадымы яки катырак сүз әйттеме, кемгә дә булса әз генә бәйләндеме - статьялар аны көтеп кенә тора, хәтта чиратка басалар. Ванядан ник яшерергә, бик теләсә, ул төрмә начальнигыннан барыбер сорап белә ала ич. Мондый герой полковникка алар әйтми калырмы? Юк, калмас.
Мөнирҗан җавап бирергә дип авызын ачкан иде, өлгерә алмады: Корпухин янына колония түрәләре килеп басты. Тумыштан Ходай акылны мул биргән һәм Союз төрмәләрен айкап чыккан тоткын үзенең хәзер биредә артык икәнен белә, чөнки кадерле кунакны сыйларга алып китәчәкләр. Ул үзенең элеккеге взвод командирының кулын нык кына кысты да, кемдер сүз әйтергә өлгергәнче, ишеккә табан атлады.
Их, Ваня, Ваня, бу очрашуга Мөнирҗанның да ничек шат икәнен белсәң иде! 
Уйларына бирелеп, Мөнирҗан казармага табан атлады. Ләкин анда кайтып җитү насыйп булмады. Клубтан иллеалтмыш метрлар китеп өлгердеме икән:
- Гражданин Исламов, бире кил! - дигән әмер ишетеп туктап калды. Тагын бүтән берәр Исламов бармы, әллә аңа кычкыралармы? Кычкырса, кем кычкыра?
Биредә синең күңелең йомшаганны күрергә тиеш түгелләр, шуңа күрә исән кул аркасы белән күзенә ихтыярсыздан бәреп чыккан яшьләрен сөрткәч кенә борылды ул. Надзиратель кычкырып туктаткан икән. Ул, йөгерә-атлап янына килеп җитүгә:
- Әйдә, тиз бул, сине начальник чакыра! - дип, берни аңламаган Мөнирҗанны ашыктыра башлады.
Исламовны туп-туры ашханәгә алып керделәр. Анда да каядыр эчкә - түрәләрнең аеруча дәрәҗәле кунакларны кабул итү бүлмәсенә. Мондый бүлмәнең барлыгын төрмәдәге һәр тоткын белә, тик бүлмәнең үзен күрергә, бирегә керергә туры килгәне юк иде әле. Мондый бәхет тагын кайсы ристанга эләксен!
Өстәлгә төрле ризыклар, көмеш чәнечке-калаклар куелган, шампан шешәсе белән янәшә ике "Столичная", бер әрмән коньягы кукраеп утыра. Колония начальнигы һәм аның ике урынбасары, Корпухин әле утырмаганнар, кул юып торалар иде.
- Мунирка, син кая качтың? Очрашу хөрмәтенә мыек чылатмый ярамый ич. - Кулын ашыга-ашыга сөртеп, Корпухин Мөнирҗан янына килеп басты. - Кыенсынма, Валерий Афанасьевич белән сөйләштем. Рәхмәт аңа, каршы килмәде.
- Килмәсә дә, Ваня, сез - товарищлар, ә мин гражданин гына бит. Сыерлар су эчкәндә, бозаулар боз ялый. Китим мин, ашыгызга таракан булып төшмим. Бик теләсәң, яңадан күрешербез.
- Юкны сөйләмә! Әлбәттә, яңадан да очрашырбыз. Тик мин сине хәзер дә янымнан җибәрмим яки үзем дә синең белән китәм.
Аларны төрмә башлыгы бүлдерде:
- Исламов, отставить разговоры! Иптәш полковник әйткән икән - закон. Мондый зур бәйрәм хөрмәтенә ярый-ярамыйга күз йомсаң да ярый. Сезнең очрашу - тарихи вакыйга. Аннан соң бездә фронтовиклар бүтән юк та бугай, ә, комиссар? - Ул тәрбия эшләре буенча урынбасарына карады.
- Богатырев бар иде, ярты ел элек үлде. Хәзер, Валерий Афанасьевич, бер Исламов кына калды.
Мөнирҗан хәтерли: фамилиясе Богатырев булса да, буе шактый карсак Мәскәү урысын утыртканнар иде. Ниндидер базаның мөдире булып, зур җитмәүчелеге чыккан булган.
- Начальникны коткардым, үземнең тамчы да гаебем юк, - дип зар елаганы бар иде Николай Кузьмичның. - Менә күреп торырсың, озак утырмыйм мин монда. Шеф тиз арада чыгарырга вәгъдә итте.
Курск дугасы һәм сугышның тагын дистәләрчә мәхшәреннән исән калган, ике тапкыр Кызыл Йолдыз ордены белән бүләкләнгән, биш тапкыр Сталинның рәхмәт хатына лаек булган элеккеге снайпер, алтмышка җитеп килүенә карамастан, күңелендә беркатлы сабый булып калган иде. Шул гомер яшәп тә, ул түрәләрнең, асларына су керә башлагач, вассалларын кочаклап, койрык төбен ялап, табан асларын үбәргә әзер булып та, куркыныч узуга, вәгъдә-антларын бик тиз онытуларын, күрәсең, башына да китерми. Татарның "Койрыгына бассаң, елан да: "Җизни!" - дип әйтә" дигән мәкален бер дә ишеткәне булмаган, ахры. Хәер, татарныкын белмәсә, ачы тәҗрибәгә нигезләнеп чыгарылган андый мәкальәйтемнәр һәр халыкта да җитәрлектер.
Үзен коткаруларын бер ел көтте ветеран. Өметләре алдануга ышанып, бераз булса да тынычланырга өлгермәде, язмыш дигән кодрәт иясе нечкә күңелле Николайның башына янә күсәк белән орды: усал телләр Мәскәүдә калган хатыны Анастасиянең хыянәте турында хәбәр җиткерделәр.
Их, Настенька, Настенька, майлы күз! Ник болай да сагышыннан ни эшләргә белмәгән Николайның йөрәгенә янә дә ут өстәдең? Ул болай да дөрләп яна иде ич.
Николайны сугышка озатып, көтеп алган Глафирасы яман шештән вафат булгач, дүрт ел сугышта йөреп һәм аннан кайткач та дистә еллар бергә яшәп, хатынына бер тапкыр да хыянәт итмәгән ир бу югалтуны бик авыр кичерде, тәмам кибеп-корышып калды. Гүя ул адәм баласы түгел, сөяк-санакка тире тарттырылган бер карачкы иде. Глафирасы төшләренә кереп йөдәтте, үз янына чакырды. Бу газап тәмуг газабына тиң иде. Тәне-башы сау-сәламәт булган кеше өчен якынын югалтудан да авыррак тагын ни булырга мөмкин?
Әйберләргә ил буенча дефицит заманы. Башка шәһәрләр белән чагыштырганда Мәскәү оҗмах санала. Мәскәүлеләр, илгә нинди генә авырлыклар килмәсен, патшаның кече кызы төсле иркә яшәделәр. Әйтик, көнне төнгә ялгап эшләп тә, итле ашны, коймак, бәлеш ише үзе яраткан затлы милли ризыкны елга бер-ике генә күргән Татарстан, Башкортстан авылларында яшәгән халык ачтан шешенгәндә, башкалада яшәүчеләр туңдырырга өлгермәгән итнең күңелләренә хуш килгән кисәкләрен сайлады. Ә туңган итне эт, мәчеләренә генә алды. Анда да: 
- Минем Барбос сөяк кимерергә ярата. Әнә теге кабыргаларын үлчәгез, зинһар! Рәхмәт сезгә!
- Чибәркәем, минем Муськаның симез иттән күңеле болгана, сум итен үлчәгез, - дип сайланалар иде.
Үзләрен зыялы санаган көяз, купшы ханымнар шушы вакытта Советлар Союзының ярты халкыннан артыгы туйганчы бер ашау хакында хыялланадыр дип, ихтимал, башларына да китереп карамагандыр. Ач хәлен тукның кайчан белгәне бар? Аларның белмәве, бер уйласаң, гаҗәп тә түгел. Чөнки Җир шарының алтыдан берен алып торган гигант империяне кырып-себереп, бар байлыгын башта Мәскәүгә җыялар. Артканы Ленинградка һәм Киев, Минск кебек союздаш республика башкалаларына тама. Шул байлыкны кемнәрдер төзегән планга аркаланып тарата башлыйлар. Ләкин Мәскәү никадәр бай булмасын, ул төпсез кое түгел - һәркемгә дә җитми. Ә җитмәүчелек әшнәлек, кода-кодагыйлык тудыра. Министрлар кул куйган кәгазьләр буа буарлык, бер түгел, ун министрың кул куйса да, әгәр база яки склад мөдире "юк" ди икән, беттең, атналар буена артыннан йөреп тә уңышка ирешә алмыйсың. Шуңа күрә тәэминат өлкәсендәге инструкцияләрне су урынына эчеп кенә калмыйча, ипигә дә ягып ашаган шома агайлар, еландай үткер ханымнар база мөдиренә министр яки главка начальнигына караган кебек үк хөрмәт белән карыйлар, аларның "мәхәббәт"ен яулау өчен арсеналда булган бар байлыкларын эшкә җигәләр. Шуңа күрә база мөдиренә "галифе чалбардан" килүчеләргә кытлык юк, шулай да Николай Кузьминның хатыны үлгәнчегә кадәр аракыга исе китмәде. Глафираның вафатыннан соң Николай кайгыдан йөрәген хәмер белән юууга күчте. Йә, әйтегез, эчкән чакта кем аракының вакытлы гына дәва тоелып, киресенчә, адәм баласын сазлыкка тагын да тирәнрәк суыручы аждаһа икәнлеге хакында уйлый? Юк, уйламый. Әллә Николайны бүтән калыптан дисезме? Николай да башта рюмкага кичке якта гына кагылса, тора-бара төшке аш чорында да гөнаһ санамый башлады. Ә кичтән ныграк җибәргән кешенең иртән башы авырта һәм аның бар уе баш төзәтүгә кайтып кала. Әкренләп базадагы йөк төяүче алкашлар белән бер сафка басканын Николай Кузьмич сизмичә дә калды. Ләкин, эчтем йә баш төзәттем дип, ул эшенә хилафлык китермәде. Начальниклары да бәйләнеп йөдәтмәделәр: күрсәләр эндәшмәделәр яки бөтенләй күрмәмешкә салындылар. Чөнки Николай Кузьмич тәҗрибәле мөдир, уңга-сулга киткәннәрне үзенә генә хас төгәллек белән тәртипкә китереп, черки дә борын тыгарлык итми. Начальство өчен тагын ни кирәк!
Ничектер беркөнне иртән Николай баш авыртуына чыдый алмыйча уянып китте, һәм аның махмырлы башына бер хакыйкать китереп сукты: ул бөтенләй бетеп бара икән ич! Элеккеге снайпер моның сәбәбен ялгызлыгында күрде, берүзен генә калдырып китеп барган мәрхүмә хатыны Глафираны гаепләде.
Ләкин үлгән хатынны гаепләп кенә аны кире кайтарып булмый. Димәк, сазлыкка бөтенләй батып харап булмас өчен, бүтән юл эзләргә кирәк.
Бәхетеннәнме, әллә бәхетсезлегеннәнме, бер мәҗлестә ул Анастасия исемле хатын белән танышты. Чибәр хатын, бер кашык су белән йотарлык гүзәл иде Анастасия. Махсус буяткан төсле сап-сары чәч, алсу йөзен тагын да гүзәлрәк итү өчен бирелгән диярсең - зәңгәр күзләр, килешле борын, кырык бишен тутырып килсә дә, кызларныкы шикелле сакланып калган нечкә бил, күлмәгенең ачыгына сыеша алмыйча яртылаш чыккан һәм "мә мине!" дип кычкырып, ымсындырып торган күкрәкләр...
Кыскасы, акылыннан язып, яшь чактагы шикелле гашыйк булды Николай. Анастасия Иваново шәһәреннән апасына кунакка килгән булып чыкты. Ире ике ел элек исерек көе машина авариясендә һәлак булган, бердәнбер кызын кияүгә биргән һәм, мөмкинлек булса, Мәскәүгә күчәргә бер дә каршы түгел икән.
Мәскәүгә күчәргә теләүчеләр шулкадәр күп, буа буарлык. Шуңа күрә башкала җитәкчеләре бу миграциядән коткару өчен нинди генә киртәләр кормыйлар. Мәскәү пропискасы алуның иң ышанычлы юлы - Мәскәү кешесенә кияүгә чыгу яки өйләнү. Кайберәүләр, ялган никахлар теркәп, шуның белән бизнес ясыйлар. Загс органнары нинди генә шартларда да никахны теркәргә мәҗбүрләр. Бар, исбат итеп кара син аның ялган икәнен! "Совет гаиләсе изге, ул коммунистик җәмгыятьнең иң кечкенә ячейкасы" диләр классиклар.
Әлбәттә, Николай Кузьмич болар дан бихәбәр, аның ялгызлыгыннан туйган, Анастасиянең чибәрлегеннән күзе тонган чагы, алдын-артын уйлап тормыйча, кызган баштан:
- Настя, чык миңа кияүгә! - дип ычкындырды.
Чибәр хатын башта тыйнак кына көлде, соңыннан уйга калды: ә бәлки? Мәскәүгә күчү хыялларын тормышка ашырырга шуннан да кулай тагын нинди вариант табасың? Болай гына пропискага кертмәячәкләр, коммуналкадагы ике бүлмәсен Мәскәүгә алмаштыру турында хыялланасы да юк. Меңнәр түләмәсәң, андый юләр табылмаячак. Ә ул меңнәр юк. Бу вариант, бәлки, хыялын тормышка ашырырлык бердәнбер варианттыр. Тик менә ире булырга теләгән Николае бигрәк өтер кадәр генә, җитмәсә, унөч яшькә олы.
Күңелендәге бер "мин" хатынга шулай ди, икенчесе каршы төшә: 
- Ә син юньлерәген кайдан табасың? Аларының хатыны бар, аларга бит синең мәхәббәтең түгел, бүтән нәрсә кирәк. Синең кебекләрне алар кулъяулык урынына алыштыралар. Бел, унсигез яшең түгел.
Әйе шул, Анастасиягә унсигез түгел. Бу акылы белән унсигез генә яшь булса, белер иде ни эшләргә кирәген. Күзләре белән билдән түбән җирләрен капшаган ир-ат затына ни кирәгенә төшенер өчен артык зур акыл да кирәкми югыйсә. Әллә соң...
Ул шик-шөбһәләрен апасы белән бүлеште.
- Юләр, - дип сүгеп ыргытты аны апасы. - Моннан да әйбәтрәк очракның булуы мөмкин түгел. Син аның картлыгына карама, нык мужик әле ул, чөенә бүрек эләрлек. Базадагы ирсез хатыннарның теләсә кайсы аңа ике дә уйламый чыгар иде. Мәскәүнекеләр булсалар да. Тик әллә нинди кырагай ул, берсенә дә карамый. Бераз салгалый башлады, ну анысын туктатырсың. Яхшы хатын кулында ир-атның теләсә кайсы балавыз - тегеләй дә итеп була, болай да. Аңгыра башың белән син тагын шунысын да уйла - янында балалары, сиңа комачаулар кешесе юк. Яшәрсең шунда сударыня булып.
Апасы суга караган кебек булып чыкты. Артык кыенлык күрмичә генә язылыштылар да, яңа өйләнешкән егет белән кыз кебек яшәп киттеләр. Беренче төндә үк егерме өч ел бергә яшәп, пәһлевандай иреннән күрмәгән ләззәтне татыгач, бәхетеннән ике-өч көн айнымый йөрде Анастасия. Бу рәхәттән ике-өч көн аягына көч-хәл белән басып йөрсә дә, хисләре тулышудан күкнең җиденче катында иде ул. Гайрәтле, яшь егетләрдәй гайрәтле иде әле Николай Кузьмич.
Николай Кузьминның абруе Анастасиягә эшкә кергәндә дә ярдәм итте: ул сорагач, иң югары түрә юк җирдән штат бар итеп, хатынын шул ук базаның бухгалтериясенә эшкә урнаштырды.
Николай шешә белән дуслыгын Анастасиягә өйләнгән көнне үк өзде. Анастасия хуҗалыкчыл, ашка-суга оста, уңган хатын булып чыкты. Аның Ивановодагы фатирын сатып, Николай киңәше белән кызы исеменә салып куйдылар.
Матур гына яшиләр иде алар. Анастасия арадагы унөч яшь аерма турында бөтенләй онытты. Николай, чыннан да, дөнья бәясе кеше булып чыкты: өйдәге эшне дә хатын-кызныкы дип тормый, хатынының балалары, оныкларын да үзенекедәй күрә. Кояш баешының аръягына чыккан, беренче бәхетен җуйган хатын өчен тагын ни кирәк?! Шушы яшендә үзенә - ир, дөньясына терәк биргән өчен Ходаена рәхмәт әйтеп кенә яшәрлек.
Майлаган кебек барган дөнья кинәт ыңгырашып куйды. Беркөнне, кичкә каршы, эш сәгате бетәр алдыннан, начальнигы Василий Платонович Афанасьев аны кабинетына чакыртып алды. Янында ике кеше бар иде. Николай керүгә, алар чыгып китте.
Афанасьев башта хәл-әхвәл сорашты, анекдот сөйләп, шаяртып алгандай итте. Ниндидер җитди сүз буласын Николай сизгән иде, ялгышмаган булып чыкты.
- Менә нәрсә, Николай Кузьмич, - диде ул, көлеп туктагач, - бүген сиңа бозау ите китерделәрме?
- Әйе. Ярты тонна.
- Бик әйбәт. Менә шул итне, аннан соң ике әрҗә кара, дүрт әрҗә кызыл уылдыкны биреп җибәрергә кирәк.
- Җибәрергә икән җибәрергә. Беренче тапкыр гына түгел. Ярар соң. Документлары кайда?
- Бөтен хикмәт тә шунда шул, бүген документлар язарга бухгалтерия халкы китеп бетте, ә аларга әлеге товарлар нәкъ менә хәзер кирәк. Шәһәр советыннан куштылар. Документларын иртәгә иртән хәзерләп бирерләр.
Нишләсен Николай, күрәчәге булгандыр инде, ризалашты. Ризалашмый кая барсын, Афанасьев сиңа малай-шалай түгел. Аннан соң вак-төякне шулай элек тә җибәргәләгән бар иде, соңыннан документлаштырдылар. Василий Платонович сүзендә тора торган кеше бит ул. Тик бу кадәр товарны?.. Җитмәсә, шундый дефицитны!
Афанасьев селектор аша секретарена дәште:
- Кунаклар керсен әле.
Ишектә бая чыгып киткән адәмнәр күренде.
- Бары тик Александр Александровичның үтенечен аяк астына сала алмаганга гына җибәрәбез, - диде Василий Платонович. - Үзенә миннән сәлам тапшырыгыз.
- Әлбәттә, әлбәттә, тапшырырбыз,- дип җавап бирделәр тегеләр, елмаеп һәм өчкә-дүрткә бөгелеп-сыгылып.
- Зинһар, иртәгә иртән килеп документлаштырырга оныта күрмәгез инде, - дип исләренә төшерде Афанасьев, аларны озатканда.
- Что сез, что сез! Шикләнмәгез, таң белән килербез, беренче тапкыр гына түгел бит, безне беләсез, - дип, тегеләр дә саубуллашканда бик каты кул кысышкан иде дә...
Богатыревның иртән эшкә килүен ревизорлар түземсезлек белән көтеп тора иде. Тикшерү эшләрендә балык кебек йөзгән ревизорларга базадагы җитмәүчелекне ачыклау манный боткасы ашауга караганда да җиңелрәк булды...
Соңыннан ачыкланды: юлда кайтканда, кичтән ит белән уылдыклы әрҗәләр төяп киткән машинаны милиция эләктерә. Документлар юк, ә товар киткән. Моның ише чакта кемдер рычагка басып туктатып өлгермәсә, Фемиданың көпчәге тиз әйләнә. Шушы хәлдә кем ничек котыла, монысын бер Алла гына белә. Урыслар әйтмешли, "каждый умирает по одиночке".
Аның каравы шул көннәрдә милициянең зур түрәләр катнашындагы җинаятьчел төркемнең эзенә төшүе турындагы хәбәр Мәскәү халкының иң яраткан темасына әверелде: шуның белән иртәнге чәйләрен эчтеләр, кичке ашларын ашадылар, йокларга яттылар. Сусыз тегермән тартты да тартты.
Василий Платонович өчен дә көтелмәгән хәл иде бу. Бер әйләнә башлаган тәгәрмәчне хәтта кодрәтле Александр Александрович та туктата алмады. Хокук органнары, әнчек эт кебек, тешләгән җирләреннән ычкындырмаска тырыштылар. Бу вакыйганы Эчке эшләр министрлыгы, Дәүләт куркынычсызлыгы комитетының азау теш ярган "спец"лары үз контрольләрендә тотты.
Югарыдан килгән әмер шундый булды: Николай Кузьмич бар гаепне үз өстенә алсын, ә мондагылар аны рәнҗетергә ирек бирмәячәкләр. Хәтта, хөкем иткән очракта да, озак утырмас, аны коткарырлар һәм калган тормышын Василий Кузьмич рәхәттә уздырыр. Бары тик рәхәттә генә... Яшь хатыны кочагында...
Алар уйлаганча, алар вәгъдә иткәнчә генә барса иде дөнья! Богатыревтан кала берәүгә дә җил-яңгыр тимәде. Иректә калганнар башта "шау-шу бераз тынсын әле" дип йөрделәр, соңрак, һәркемнең үз тиресе үзенә кадерле, Николай хакында бөтенләй оныттылар. Гүя ул бөтенләй булмаган да.
Онытып кына калсалар, ярты гына бәла булыр иде, котылырына ярты елдан чак кына артык калган Николай Кузьмичка аның фәрештәгә тиң санаган Анастасиясенең база башлыгы Афанасьев белән "романы" турында хәбәр килеп иреште.
Алтмышка җитеп килсә дә, күңелендә сабыйлыгын саклаган Николай Кузьмич бу хәбәрне күтәрә алмады: ике-өч көн буена балтасы суга төшкән адәмдәй башын иеп, беркем белән дә сөйләшмичә йөрде-йөрде дә бер төнне венасын кисте. Аны күреп алганда, гәүдәсе суынып беткән иде инде. Төрмә табиблары янына бары тик үлемен раслату өчен генә алып бардылар.
Анастасия әле күптәнме генә чөкердәшеп пар күгәрченнәрдәй яшәгән иренең җәсәде артыннан килеп мәшәкатьләнмәде. Мәрхүмнең гәүдәсен үз балалары алып китте.
Үзен-үзе үтерүләр генә түгел, бер-берсен үтерешләр дә булгалап торган тоткыннар арасында Богатыревның мордар китүе әллә ни искитәрлек вакыйга саналмады. Кемгә дә булса ялгыш та зыяны тия алмаган Николай Кузьмич турында әз генә шауладылар да, шуның белән бетте, тындылар. Бар иде кеше, юк инде кеше. Рәсәйнең бер кешелек проблемасы кимеде.
Ашханәнең кунак бүлмәсендә ике-өч тосттан соң хуҗалар да, полковник та җылына төште. Мөнирҗан баштарак бик кыенсынып утырды, ник дисәң, биш тапкыр утыруга тугызынчы төрмәгә эләкте, әле бер тапкыр да колония начальнигының үзе белән салырга туры килгәне юк иде. Торабара аракы аның кан тамырларына таралды, ул үзен иркенрәк хис итә башлады. Әйтерсең ул мондагы меңләгән ристанның берсе түгел, сугыш каһарманы Корпухин, төрмә башлыгы һәм аның айт дигәнгә тайт дияргә әзер торган урынбасарлары белән бер үлчәмгә күчте. Ничектер шулай килеп чыкты, бик күптәннән аракы эчеп караганы булмаса да, ул чамасын онытмаска тырышты. Ә бит иректә ул, җай чыкканда, эчүнең кимен куймады. Мәҗлес кызган саен, биредә утыручылар арасында субординация дигән нәрсә югала барды. Хәмернең шундый бер асыл сыйфаты бар: ул үзара мөнәсәбәтләрне яки тигезли, яки кискенләштерә. Ә монда бу кешеләр арасында ачуланышыр, бүлешер нәрсә кайдан булсын?!
Корпухин белән кабат очрашырга сүз биреп аерылышканнар иде. Салган баштан бирелсә дә, ул сүзендә торды: шушы очрашудан соң, җае чыкканда, Мөнирҗан янына килә торган булып китте. Әлбәттә, фронтташ дусты янына буш кул белән килми, мөмкин булган хөрмәтне күрсәтергә тырыша. Инструкция буенча алай ярагандырмы, хәтта бер-ике тапкыр, сорап, өенә дә алып чыкты. Алар хатыны Мария Давидовна белән икесе өч бүлмәле квартирада торалар, полковник хәрби училищеда укыта, ә хуҗабикә, пенсиягә чыкканчы, мәктәптә директорның тәрбия эшләре буенча урынбасары булган, хәзер исә бар сәләтен ирен тәрбияләүгә бирә.
Мөнирҗанның менә-менә амнистия булыр дип көтеп йөргән көннәре иде. Тиздән туган җиргә кайтам дип яшәгәндә, Валерий Афанасьевич кайгылы хәбәр җиткерде: алдагы көнне аның фронтташ дусты Иван Корпухин инфарктан үлгән.
- Менә шулай, Исламов, үлем хәтта геройларны да аямый, - дип, үзенчә нәтиҗә ясады төрмә начальнигы. - Яхшы кеше иде мәрхүм, урыны оҗмахта булсын. Иртәгә күмәләр икән, барасыңмы?
Нәрсә-нәрсә, Мөнирҗан мондый тәкъдимне көтмәгән иде, аптырап, өстендәге төрмә киеменә карады. Валерий Афанасьевич тоткынның хәлен аңлады.
- Борчылма, берәр кием табарбыз.
Корпухинны күмәргә халык күп җыелды. Хәрби училище бинасына куелган гәүдә янында курсантлар да, офицерлар да, гади киемдәгеләр дә сакта торды. Бу, чыннан да, шәһәр тормышында зур вакыйга. Полковниклар, бигрәк тә герой полковниклар, көн дә үлеп тормый.
Шушы кадәрле халык арасында Мөнирҗан мәрхүмнең бердәнбер фронтташы булып чыкты. Күмүне оештыручыларга бу хакта төрмә башлыгы әйткәндерме, әллә башына төшкән әче хәсрәттән бөгелеп-сыгылып калган Мария Давидовнадырмы - анысын Мөнирҗан белмәде, көтмәгәндә аңа да сүз бирделәр. Аңа - зекка - шушындый дәрәҗәле җирдә сүз бирсеннәр әле! Йөрәгең тотып, егылып китәрсең.
Мөнирҗан кайда да булса чыгыш ясап өйрәнгән кеше түгел, ә сөйләргә кирәк. Әнә ич барысының да күзләре аңа текәлгән, сүз көтәләр. Нидән башларга?
- Ваня дустым, бер-беребезне үлгән санап йөргән җирдән язмыш безне кабат очраштырды. - Ул кайда очрашулары хакында сөйләп тормады. - Күпме үлемнән, ядрә, снарядтан исән калып та, шушы яшьтә, шушындый тыныч, матур тормышта көтмәгәндә арабыздан китеп баруың һич кенә дә башка сыймый. Сиңа яшәргә дә яшәргә иде әле. Хуш, командир, кабереңдә тыныч йокла, урының оҗмахта булсын. Үзем исән чагында сине онытмам.
Төрмәдә булса, ул оялыр иде, биредә кыенсынып торуны кирәк санамады. Хәер, санаса да тыелып кала алмас иде - Мөнирҗан елап җибәргәнен сизми дә калды. Аңа Мария Давидовна кушылды.
Сүз сөйләүчеләр тагын да булды, ләкин Мөнирҗан кем сөйләгәнен дә, нәрсә сөйләгәнен дә аңларлык хәлдә түгел иде. Миен бер кире кага алмаслык хакыйкать бораулады: Корпухин, аның бердәнбер исән калган фронтташы, командиры инде юк. Еласаң да, җырласаң да, Ваняны кире кайтарып булмаячак иде.
Гайния белән идарәдә сөйләшү юаныч китермәсә дә, егет өметен өзмәде. Кызлар текә, тәкәббер халык, бигрәк тә чибәр булып күзгә бәрелеп торганнары. Ә Гайния - шундый сирәкләрнең берсе. Мөнирҗанны күрү белән муенына сарылмавын да аңлап, аклап була. Ник дисәң, шәһәрнең азган, җай чыгуга әрсезләнеп муеныңа асылынырга торган марҗасы түгел бит ул. Гайния - авыл кызы, авыл иркәсе.
Мөнирҗан шулай уйлады. Кызның кыланмышларын күпмедер дәрәҗәдә акласа да, вакыйгаларны үзагымына куеп, кул кушырып утырырга җыенмады егет. Ярар, кыз горур да булсын ди, бераз гына иркәрәк тә булсын ди, ник шулкадәр кылана, Мөнирҗанның җанын ник шулкадәр телгәли соң ул?! Йөри торган бүтән егете булса, ишетелер иде, кем беләндер түшәк уены уйнап алган булса, сөйләрләр иде. Әнә ич Югары очтан Сәлимәне Хәсьяновның "үз итүе" хакындагы хәбәр белән сарафанлы радио авылны тутырды. Ә бит Габдерәхим абзыйның ул кызына уналты гына яшь. Авылның авызын томалый алмыйсың шул. Авыл авызы - мир авызы.
Буранлы төндә Гайния кочагына чумуын Мисбах томанлы гына хәтерли. Иртән уянып киткәч тә, ул моны төш кенә булгандыр дип уйлады. Ничек инде уйламаган җирдән шундый чибәр, җитмәсә, гыйффәтле кыз аны үз кочагына алсын! Бу бит сөлектәй егетләрнең дә төшенә кермәстәй хәл. Бик теләсә, үзе кебек бер аксак шайтан түгел, Хәсьянов кебек арурак ир-ат та бетмәс иде лә аңа. Мисбах Хәсьяновның Гайниягә йотардай итеп караганын сизми дисеңме? Үзенең бу эшен председатель белсә ни эшләтер? Хәсьяновның талканы коры.
Мидхәт Хәсьянов комсомол активисты булып, сугыш алдындагы хәтәр елларда хезмәт баскычлары буйлап, яхшы чүпрә салынган камырдай, бик тиз күтәрелде. Фашистлар Советлар Союзы дигән, йөздән артык халыкның уртак Ватаны саналган илгә басып кергәндә, ул партиянең район комитетында пропаганда һәм агитация бүлеге мөдире булып эшли иде. Башкаларны Ватанны сакларга җибәрү буенча көнетөне үгетләсә дә, шәхси үрнәк күрсәтергә никтер ашыкмады Мидхәт.
Ләкин сугыш сугыш инде ул. Сугыш үз законнары белән эш итә. Бармаска тырышып, бер ел чамасы бронь белән калып торса да, сугыш барыбер аны да аямады - ахыр чиктә Хәсьяновка солдат шинеле кияргә туры килде. Өлкән политрук чинына кадәр күтәрелде, хәтәр бәрелешләрдә гаярь йөрәкле, үзен аямаучы Хәсьянов берничә тапкыр яраланды. Шулай да Ходай Тәгалә үзенең ата коммунистларының берсе саналган Мидхәтне миһербаныннан ташламады: чираттагы ярасыннан тернәкләнгәч, комиссия аны фронт өчен яраксыз тапты.
Көн саен йөзләгән, меңләгән ир асыллары кырылып торганда, авыл-шәһәрләрдә ир заты күзгә кырып салырлык кына калган бервакытта Хәсьянов кебек кешегә вакансия бетәме соң! Сугыш бит ул кадрлар үсүе өчен иң уңайлы вакыт. Баштарак Мидхәт райкомда калырга теләгән иде. Ләкин ул сугышка киткән чагында инструктор гына булып калган (бөркетләр югында чыпчык та әллә кем), ә хәзер ниндидер могҗиза белән беренче секретарьга кадәр күтәрелгән Һади Вәгыйзов икенче төрле уйлады: аңа "Коммунизм өчен" колхозында рәис вазифасын тәкъдим итте. Райком тәкъдименең, гәрчә ул шәхсән беренче секретарь авызыннан гына чыкса да, хәрби приказдан ким түгеллеген белү өчен Хәсьянов кебек райком аппаратында эшләү мәҗбүри түгел. Аны чакчак кына уйлый белгән һәркем аңлый. Шуңа күрә Мидхәт, бу тәкъдимгә каршы төшеп, бүтән вариантлар эзләп тормады. Гәрчә Беренченең арсеналында башка вазифалар барлыгын белсә дә.
Һади Вәгыйзовның үзен читкәрәк тибәргә тырышуының сәбәбе кайчандыр аларның "сөт баҗалары" булуында икәнен Мидхәт шунда ук төшенде. Вәгыйзовның кабул итү бүлмәсендә Люцияне күргәч, ул башта куанган иде, тик иртәрәк булган икән. Сугышка киткәнче, Хәсьянов иргә дә, миргә дә ярый белгән бу чибәр ханым белән татлы-ләззәтле минутларны аз татымады. Ул чакта Люция башлангыч классларда укыта һәм мәктәп комсомол оешмасын җитәкли иде. Аның ничек итеп үз кочагына шуып кергәнен, дөресен әйткәндә, Хәсьянов хәтерләми дә. Менә шул хәзер Беренченең кабул итү бүлмәсендә утыра. Беренче белән Люция арасында эшлекле мөнәсәбәтләр генә булмаганын аңлар өчен, бу икәүне бөтенләй белмәскә яки аңгыра булырга кирәк.
Ләкин Вәгыйзов та дурак түгел. Ул райкомда сирәк була, аның күп вакыты авылларда уза, Казанга да чакырып торалар. Ә азгын хатын-кызның акылы үзе белән: таза, яшь, чибәр Хәсьянов, райкомда калса, кабат Люциягә кармак салмас дип кем әйтала? Һадиның һич кенә дә Люцияне югалтасы килми. Ник шулайдыр, әмма Люция белән түшәктә булу ул бит бер тапкыр оҗмахка кереп чыгу дигән сүз. Нигә соң Һади үз хатыны белән андый ләззәтне татымый?
Колхозга җибәрелүенең төп сәбәбен аңлаган Хәсьянов: "Әй, эченә кадалсын сана Люциясе, баш исән булса, аннан арураклары да табылыр", - дип юатты үзен, һәм суга караган кебек булып чыкты. Авылда нәрсә-нәрсә, әмма күңеле мут ир-ат өчен хатын-кызга кытлык юк иде. Икенче бер авыр ягы бар: ничек итеп хатын-кыз урманында нәфсеңне тыеп калырга, чик-чаманы белергә?
Хатын-кызны аңламассың. Берәүләре, фронтта тере ирләре була торып та, типтереп калу ягын гына карый. Шул ук вакытта кайберләре, ирләренең һәлак булу хәбәрен әллә кайчан алып та яки сугышка кадәр үк ирсез калып та, мәрхүмнәргә тугрылык саклап, ялгыз яши бирә. Мәрхүм ирләренә тугрылык саклаучыларны әле аңлап була, ә менә вәгъдәләшергә дә өлгермәгән егетләрен көтүче кызлар турында ни дияргә?
Колхоз рәисе вазифасының җаваплы, мәшәкатьле эш икәнен Хәсьяновка сөйләп аңлатасы юк. Авылда туды, авылда үсте, авылдан райком номенклатурасына күтәрелде. Колхоз партоешмаларын райком бюроларына хәзерләүгә дә аз җитәкчелек итмәде. Бу эштән аерылып торуына нибары ике ел чамасы гына. Ләкин рәис вазифасы гел-гел авырдан гына тормый, утыз көн уразаның да бер көн гаете була. Кайсы колхозның председателе аерткан сөт эчеп утыра? Колхоз алдында бурыч бер генә - җиңүне мөмкин кадәр якынайту өчен ит, сөт, икмәкне күбрәк җитештерергә. Моның өчен колхозларда йөзләрчә һәм меңнәрчә кеше көнне төнгә ялгап эшли. Эшләсен! Даһи юлбашчыбыз Иосиф Виссарионович Сталин шулай куша, сугыш шуны таләп итә. Көне-төне эшләгән кешенең әллә нинди фәлсәфәләргә бирелергә вакыты да, хәле дә, теләге дә калмый. Ул кол хәленә төшә, әкәмтөкәмгә яисә бүтән бер бөҗәккә әверелә. Ә коллар белән идарә итү мең кат җиңелрәк.
Бу хакыйкатьне озак еллар активист булып йөргән һәм югары түрәләр белән дә аралашкан Мидхәт Хәсьянов комсомолда чакта ук тирән үзләштергән һәм сизенүенең моңа кадәр аны алдаганы юк иде әле.
Юк-юк, колхозга килеп ялгышмады ул. Авылның крепостнойлык чорында ук, ә бәлки тагын да элегрәк формалашкан коллык психологиясе чираттагы "председатель "не нәкъ Хәсьянов уйлаганча һәм теләгәнчә кабул итте. Партиянең демократик централизм принцибына нигезләнгән "халыклар атасы"ның диктаторлыгы югары түрәләргә генә түгел, урта һәм кечерәкләргә дә үзләре эшләгән җирдә ике әйттертмәскә ирек бирде.
Ләкин, кулда власть бар дип, Хәсьянов чик-чаманы онытмады, ара-тирә "ят ризык" авыз иткәләсә дә, моны үзмаксат итеп куеп, кайберәүләр шикелле "мир үгезе"нә дә әверелмәде, биш-алтыны алырга мөмкин булган чакта да өч-дүрт белән канәгатьләнә белгәнгә, комсыз диеп тә даны чыкмады. "Күп ашасаң - аз ашарсың, аз ашасаң - күп ашарсың" - бу аның күптәнге яшәү принцибы иде. Колхозга килгәннән бирле "нарком нормасы"н капмаган көне калмады диярлек, ләкин ул беркайчан да халыкка исерек күренмәде.
Хәсьяновның даны бөтенләй көтмәгән яктан чыкты. Артык каты күңелле, кырыс, кансыз иде яңа рәис. Гаебе булганнарны әйтеп тә торасы юк, бер гаепсезләргә дә давыл, ураган булып ябырылды ул. Башак җыйган балаларны бастырып куып тоткач, кан сидерткәнче ярды. Ире сугышта үлгән Зәйтүнәнең малае шуннан тотлыга торган булып калды. Авыл хатыннарының төн йокысы исәбенә чокыр-чакырдан хәзерләгән печәннәрен колхоз ындырына кайтарып аударттыр ды. Килүенә ике ай узмады, яңа председательнең кемлеген аңларга да өлгермәгән халык Хәсьяновка Дәҗҗал дигән кушамат такты. Ләкин халык кемгә дә булса зарланырга, шикаять язарга уйламады да, чөнки замана - көчленеке, хакыйкать эзлим дип, Алла сакласын, тагын да зуррак бәлаләргә тарырсың. Моңа кадәр карга күзен карга чукыганы булмады. Ә сугыш елларында - бигрәк тә. 
Бу кушамат көннәрдән бер көнне Мидхәтнең үзенә дә барып иреште. "Такмагайлары тагы, - дип уйлады ул, исе китмичә генә, - кара халык барыбер кара сарык булып калачак. Мин бит моны үзем өчен эшләмим, ил өчен, Ватан өчен эшлим".
Баш хисапчы Мисбахны Хәсьянов электән үк белә иде. Райкомда эшләгән елларында "Коммунизм өчен" колхозына нинди генә эш, нинди генә йомыш белән килсә дә, баш хисапчыга "орынмый" үткәне сирәк булды. Колхоз хуҗасы әмереннән дә чыкмый, үзен дә онытмый торган бухгалтерның кайда да әшнәләре җитәрлек. Айныр-айнымас йөрсә дә, Хәсьянов өчен Мисбах кебек башбух үтергән иде инде. Шуңа күрә ул башканы эзләп маташмады.
Яңа председательнең үзенә мөнәсәбәтен тиз ачыклаган Мисбах, элек ничек яшәсә һәм эшләсә, нәкъ шулай дәвам итте.
Әйе, район үзәгендә Доха карчыкларда булган хәлгә кадәр ул Хәсьяновтан тамчы да шикләнмәде. Колхоз рәисенең кодрәте зуррак, анысы дөрес, тик алар икесе бер арбага җигелгән - Хәсьянов колхозның уң кулы булса, баш хисапчы - сул кулы. Уртак эшне башкару өчен ике кулның бергә хәрәкәт итүе кирәк.
"Каракның бүреге яна дигәндәй, бу хәл турында Гайния Хәсьяновка сөйләгәндер, тегесе хәзер матур кыз өчен үч алу җаен гына карап йөридер" дигән шик кереп оялады аның башына.
Гәрчә Хәсьянов Гайниягә карата битараф булмаса да, вакыйганы ашыктырырга теләмәде. Әгәр ризык булырга язса, Гайния качмас, керәсе ризык тешеңне сындырып булса да керә ул. Әнә бит Сәлимә, янып торган уналты яшьлек кыз, фермада шаяртып кына кочаклаган иткән иде, сыгылды да төште.
Табигать шулай яраткандыр, күрәсең, яшь булса да дәртле, тәкатьсез иде Сәлимә. Нишләптер шушы чибәр кыздан тиз туйды Хәсьянов. Әллә оят дигән нәрсәне бик тиз онытуы, артык әрсезлеге, сабырсызлыгы, халык фикеренә исе китми төкереп каравы сәбәпче булды, әллә башка сәбәп... Хәзер ничек котылырга белми йөргән чагы. Җитмәсә, авылда даны да чыгып өлгерде. Ә ниндидер селәгәй кызлар белән телгә керү Мидхәтнең планында каралмаган иде.
Авылда эшсез күпме ятарга була. Йорт тирәсендә тегесен-бусын караштырып, октябрь узды, ноябрьнең җидесе алдыннан кар төште. Бөтен дөнья акка төренгән. Нәкъ теге вакытта Гайнияне беренче тапкыр озата кайткандагы кебек.
Кулы төзәлеп бетмәгән диптер инде, моңа кадәр Мөнирҗанны эшкә дәшүче булмады. "Болай киләп сарып йөреп булмас, җитәр, кешедән оят" дип уйлады Мөнирҗан һәм бригадир янына үзе китте.
Өлкән яшьтә булуы аркасында гына фронтка алынмаган бригадир Харрасның, аны күрүгә, шунда ук авызы ерылды:
- Әйдүк, әйдүк, Мөнирҗан энем. Килеп бик яхшы иткәнсең, безгә кешеләр, эшче көч бик кирәк.
- Килүен килдем дә бит, Харрас абзый, ни эшкә ярармын икән? Берәр кулай эш табылса дигән идем...
- Синең кебек егеткә эш тапмабызмы?! Әй, энем, энем, бик беләсең килсә, бер кешене биш итәр идем мин. Ат җигүне онытмагансыңдыр бит?
- Юк шикелле.
- Алайса, җик Күк бияне, саламга барырсың. Арурак атлар барысы да урман кисүдә.
- Саламга барырга? - дип кайтарып сорады Мөнирҗан. - Шушы сыңар кул беләнме?
- Әйе, ник аптырыйсың аңа?
- Төяп булыр микән дим...
- Түбән оч Гыймади абзыйны хәтерлисеңме?
- Хәтерлим.
- Хәтерләсәң, шул: аның да бер кулы юк иде мәрхүмнең. Герман сугышында, теге ундүртенче елгысында өздереп кайткан иде. Салам да ташыды, печәнен дә чапты, урман да кисте шул Гыймади абзый. Аллаһы боерса, син дә булдырырсың.
Мөнирҗан сәнәкне ничегрәк тотасын, саламны ничек төйисен күз алдына китерде дә, йөгән эләктереп, ат тотарга кереп китте.
"И Күк бия, танырсыңмы икән үзеңнең Мөнирҗаныңны? Мөнирҗан бит синең белән, тракторга утырганчы, күпме сабан сөрде, урманга йөрде, көлтә ташыды. Ул чакта Мөнирҗан, малай гына булса да, ике куллы иде. Ә син, Күк бия, якын, үз итмәгән малай-шалайга гына түгел, өлкәннәргә дә баш бирми идең".
Шундый уйлар белән Мөнирҗан сөякләре тырпаеп калган арык атлар арасыннан Күк бияне эзләде. Аранда тапмагач, нечкә бүрәнәләрдән, колхозлашкач, ашык-пошык әтмәлләгән абзарга керде. Баштарак аңа ярымкараңгы абзарда барлык атлар да бертөсле булып күренде. Тора-бара күзләре ияләште, кайбер таныш атларны шәйли башлады: әнә сигез центнерны эһ тә итми тарта торган Төке. Әнә бер аягына аксаса да, бик җәһәт йөрүе белән аерылып тора торган Милиция; көч ягыннан Төкедән генә калыша торган Вафа, ботына кунган чебен-черкине дә куарга иренгән Кашка алаша. Ә Күк бия кайда соң? 
Күзләре белән эзләп таба алмагач, Мөнирҗан элеккеге еллардагы кебек:
- Күк бия, бах, бах! - дип, әче иттереп сызгырып җибәрде.
Менә Ходаның хикмәте! Караңгы почмактан бер ат хәлсез, ләкин назлы тавыш белән кешнәп җавап кайтарды һәм торып басты. Рәхмәт төшкере, онытмагансың икән бит. Күңеле нечкәргән Мөнирҗан Күк бия янына китте. Әйтерсең ат шушы очрашуны гомере буена көткән, шул хакта хыялланган, башын егетнең җилкәсенә салды. Нәкъ сагынып көткән кешеләр кебек. Гайнияне уздырдың әле син, Күк бия. Ул әнә ничек тиз онытты. Йөгән кидереп, Мөнирҗан атны яктыга алып чыкты.
Каһәр суккан сугыш! Әзмәвердәй ирләрне, сөлектәй хатын-кызларны, гөнаһны кылу түгел, аның барлыгын да белмәгән сабыйларны үтереп кенә калмадың, атларны да карачкыга әверелдергәнсең бит син. Кара инде бу Күк биягә. Мөнирҗан җиккәндә баскан урынында да тик кенә басып тора алмаган ат бүген сөякләргә тарттырылган тиредән генә тора. Ә күзләрендәге сагыш! Елап җибәрүдән Мөнирҗан үзен чак тыеп калды. Мескен Күк бия! Әйтәм җирле бүген кешнәвең дә шактый хәлсез чыкты.
Ләкин бер Күк бия генә мондый арык булса, ярты гына бәла булыр иде. Фаҗиганең зурысы шунда ки, атларның барысы да, көчлерәк җил иссә, аварга тора. Сугыш аларны шундый талаган, талкыган ки, хәтта җәйнең авыз тутырып чәйнәр витаминлы үләне дә хәл кертеп өлгерә алмады. Хәер, хәл керсен өчен атка ял, солы, он кирәк. Ә колхозда боларның берсе генә дә юк. Әле ничек бу атлар бөтенләй күтәрәмгә калмый, шунысы гаҗәп, менә ул чагында ни эшләр идең?!
Күк бияне ничекләр генә кызганмасын, Мөнирҗан аны барыбер җигәргә һәм саламга барырга тиеш иде. Чөнки саламны фермада ач сыерлар, бозау, сарыклар көтә. Салам бу кышта малларның бердәнбер ризыгы, яшәү белән үлем арасындагы сират күпере.
Ул, атын җиккәндә, тешен кысып, телен канатып бетерде. Нинди каты дуга эләкте, әллә соң сынамакка бригадир юри шунысын бирдеме - чөелдерекне кысып бәйләү мең газапка әверелде. Чулак кулын да бәреп авырттырды. Ләкин, ничек итсә итте, ат җигелеп бетте. Маңгаена чыккан тирләрен Мөнирҗан, зур канәгатьләнү хисе кичереп, солдат бүреге белән сөртеп алды. Бу бит башкалар аңлый алмаслык үзенә күрә зур җиңү иде.
Ул алып кайтасы солы саламы Торна тавында. Шушы яшенә җитеп, Мөнирҗанның ул тауга торна төшкәнен күргәне булмады булуын.
Аның хәтеренә кайчандыр Фазлыйәхмәт мулланың бабасыннан ишеткәнне сөйләгәне килде. Имеш, элек бу тауга язын-көзен торналар ял итәргә төшкән. Бер язда сабан сөрүчеләр арада ак торна күреп, авылга кайтып әйтәләр. Бу могҗизаны күрергә карты-яше шунда ашыга. Менә бит, Ходаның хикмәте, ак торна да була икән!
Ак торнаның бәхетсезлегенә, бу хәбәр урыс алпавыты яшәгән имениегә дә барып ирешә. Шул төндә алпавытның балага уза алмый интеккән килене төш күрә. Гайсә пәйгамбәргә охшаган берәү аңа "ак торна бавыры ашасаң, игез бала табарсың" ди. Хатын шунда ук ирен уята һәм ак торнаны атып алып кайтырга куша. Таң атуга, ире шулай эшли дә.
Ак торнаны атып үтергәч, торналар тау өстендә, кызганыч тавышлар белән коркылдап, бик озак очып йөриләр. Бу аларның корбан булган иптәшләрен юксынып елауларымы, әллә шушы җирне, кешеләрне каргауларымы булгандыр, шуннан соң алар дәррәү очып китәләр. Җирдә бер ялгыз торна гына әле тагын ике көн өзгәләнә. Анысы, мөгаен, ак торнаның яры булгандыр. Өченче көнне таң белән анысы да, соңгы тапкыр кычкырып, болытлар арасына кереп югала.
Бай килене балага узгандырмы-юкмы, риваятьтә ул хакта берни дә сөйләнми. Әмма бу тауга торналар бүтән төшми. Шуннан аны башта Торна каргаган тау дип йөртәләр, торабара, кыскарып, ул Торна тавына гына кала.
Юл уңаенда тукталып, Мөнирҗан өенә керде һәм кая барасын әйтеп чыкты. Аннан Торна тавына юл тотты.
Ноябрьдә көннәр шактый кыскарса да, әле вакыт бар, шуңа күрә Мөнирҗан атын ашыктырмый. Моңа рәхмәт йөзеннән Күк бия әкрен генә атлый. Аны юырттырырга теләсәң дә, ай-һай, уңышка ирешерсең микән...
Дөнья ап-актан киенгән һәм шундый саф, кайдадыр әшәкелек һәм әшәке күңелле кешеләр булуына да ышанасы килми.
Кар төнлә генә яуганлыктан, әле чана эзе төшеп өлгермәгән. Алар - тәүге юлаучы. Мөнирҗан дилбегәсен сирәкмирәк әле уңга, әле сулга тарткалап куя. Кая барасын аңлатырга, күрәсең, шул да җитә. Күк бия, ничек итсә итте, аны Торна тавына алып килде.
Атын туктатып, Мөнирҗан эскертләрне санады - егермеләп икән. Харрас абзасы "күңелеңә ошаганыннан төярсең" дигән иде. Ул авылга якынрагыннан башларга ниятләде.
Чанасын эскерт янәшәсенә җайлап куеп, бастырыгын кырыйга ташлаган иде, сискәнеп китте: аягы астыннан гына диярлек әле тунын тулысынча алыштырып та өлгермәгән ярым соры, ярым ак куян чыгып ычкынды. 
- Тфү, шайтан, котны алдың бит! - дип куйды ул, күңеле булып. - Мылтык булса, ни эшләтергә икәнен белер идем, куян бәлеше эчне тишмәс иде.
Үзе белә, бер түгел, биш мылтыгы булса да, бу куянга атмаячак ул. Бәлеш дип, шундый гүзәл җан иясен җәберләргә соң! Тагын бер тапкыр күреп калырга дип караса, куяннан җилләр искән иде.
Кар шундый йомшак, сәнәк белән әз генә кагыл, энҗе бөртекләре кебек коела да төшә. Әйе, хәзергә шулай. Менә бер-ике буран гына узсын, эскертеңне көрт басып китә, карын көри-көри хәлдән таясың. Кар дигәнең дә бүгенге кебек таралып тормый, тыгызланып ката, бер-ике тапкыр җепшеккә эләксә, бозга әверелә. Ничек кирәк алай эскертне ачсаң, эшнең тагын да газаплырагы башлана: берәмтекләп диярлек салам йолкырга керешәсең. Көчәнүдән иренең чәйнәлә, сыдырылып, беләкләрең каный, тырнакларың каерыла. Бәхетең елмайса, бераздан эскерт җаена төшәсең. Моңа ирешсәң, саламны сәнәк белән каерып ала башлыйсың. Ә бу инде кул белән берәмтекләп йолку түгел, күпкә үрчемлерәк.
Бүген Мөнирҗанга җиңелрәк булырга тиеш: кар юк, сентябрьдә генә өелгән эскерт артык басылып та өлгермәгәндер ...
Дилбегәсен чишеп алып, Мөнирҗан аның бер башын чана үрәчәсенә бәйләде, икенчесен исә эскерт аша ыргытты. Исәбе шуңа тотынып түбәгә менү һәм эскертне сәнәк белән ипләп кенә сүтү иде. Дилбегәне ыргытуын ыргытты, ләкин ул кыска булып чыкты. Очын эләктерим дип, Мөнирҗан сикерепсикереп караса да, буе җитмәде. Ә майлагандай шома солы саламыннан болай үрмәләп кенә менү сау-сәламәт кешенең дә кулыннан бик килми.
Беренче адымнан ук уңышсызлыкка очрау, бәлки, башка берәүнең кәефенә сугар иде. Мөнирҗан исә елмаеп кына куйды. Ничек инде аның шундый юк-барга да исе китсен. Ул бит бүген, бисмилла, эшкә чыкты. Елдан артык вакыт узганнан соң, дары иснәп, снаряд, бомбалар астында калганнан соң, салам ташу үзе бер бәхет, ләззәт ләбаса! Ул сынатмаска, бөтенләй төшеп калмаганлыгын үз-үзенә, Гайниягә, бригадир Харрас абзасына, бөтен авылга расларга тиеш.
Эскерт куюның үз осталары була. Алар һәр сәнәк саламны йозаклап салалар. Шуңа күрә саламга килүчеләр аны теләсә ничек сүтә алмый, моның өчен эскертнең җаена төшәргә кирәк.
Мөнирҗан бу хакыйкатьне онытып җибәргән иде. Менә ул сәнәген уң кулына кысып тотып, сабын чулак кулының җиңе астыннан җибәрде. Исенә төште: Гыймади абзый шулай итә торган иде. 
- Бисмилләһир-рахмәнир-рахим! Хәерле сәгатьтә!
Ул бар булган көченә сәнәген эскерткә батырды һәм тарта башлады. Эскерт селкенде, ләкин, куелуына ике-өч ай гына узса да, саламы һич суырылмады. Мөнирҗан сәнәген бераз суыра төште, әмма моның да файдасы тимәде. Болай булгач, бердәнбер юл кала: саламны кул белән йолкырга. Ул шул чагында очлы тимер ыргак алып килмәгәненә үкенде, ыргак белән йолкуы бөтенләй икенче шул.
Яраланып госпитальдә ятулар, өйгә кайткач та юньле-рәтле эш күрмәү сәбәпле хәлсезләнеп калган кулы, салам белән тарткалаша торгач, тиз арыды. Җитмәсә, ныграк көчәнсә, сул кулының өзелгән җире сулкылдарга кереште.
Маңгаена күптән тир бәреп чыкса да, Мөнирҗанның аны сөртергә вакыт әрәм итәсе килмәде, ярсып-ярсып салам йолкыды. Күзенә кереп, тире әчеттерә башлагач кына сөртергә мәҗбүр булды. Ул шулкадәр бирелеп эшләде ки, саламнан күтәрелгән тузанның тамагын кытыклавын да, изүләренә солы, әпчүк кылчыгы тулганын да сизмәде.
Кышын саламга баруның беркайчан да җиңел булганы юк. Адәм рәтле елларда колхозның унар-унбишәр аты бергә кузгала, бергә төяп кайталар иде. Күмәк эш һәрвакыт уенкөлке белән уза, арадагы җоррак кешеләр һәрвакыт көләр өчен сәбәп таба.
Авыл малайлары салам, печән төяргә тугыз-ун яшьләрдән үк тартыла башлый. Әгәр иртәрәк булмаса. И ул төнне йокының тәмлелеге! Баш астына чынлап та баллы кашык салалар микән әллә? Ундүрт-унбиш яшьләргә җиткәндә, кавырсыннары катар-катмас малайларны "Нужа бабай" шундый итеп өйрәтә ки, алар бу эшнең "пырафисырларына" әвереләләр.
Күпмедер йолкыганнан соң, салам сәнәк белән тартканга да бирешер хәлгә килде. Мөнирҗан ашыкмыйча гына төяргә кереште. Бер кеше бер кеше шул, салган саламны таптап торырга берәр малай булгандыр югыйсә. Менә хәзер чилән инде ялгызың: төя дә, тапта да...
Баштарак әле ярый иде, йөге биегәйгән саен, менү-төшүләре авырлаша барды. Җитмәсә, тамагы кипте, авызына учлапучлап кар тутырудан башка чарасы калмады.
Йөге кыек түгелме, туры төяләме? Мөнирҗан, әледән-әле чананың алдына, артына чыгып, йөгенә күз салды.
Төяп бетерәм дигәндә генә, Ходай бүгенге тын һавасын күпсенде бугай - җил кузгалды. Саламны чанага салуың була, шуны гына көтеп торган җил аны тузгытырга тотына.
Ничек кирәк алай төяп бетерде. Инде хәзер, җил туздырып бетергәләгәнче, тизрәк бастырып бәйләргә кирәк
Менә кайчан сиздерә икән ул дүрт саныңның төгәл түгел - леге. Тикмәгә генә Ходай Тәгалә үзенең бәндәләрен ике куллы, ике аяклы итеп яратмаган. Бастырыкны бастырган чакта чулаклыгы аркасында чиләнеп бетте Мөнирҗан. Инде генә бастырып бәйлим ди, кысылган бастырык күтәрелеп китә дә борынын кабат һавага чөя.
Мең бәла белән бастырык та бәйләнде. Йөген як-яктан тараштырып, коелган саламын чана өстенә ыргытты. Утырып кайтырга йомшак булсын. Йөге артык зурдан түгел түгелен, әйдә, сыңар куллы кешегә беренче тапкырына ярап торыр. Күңеле күтәрелеп, ул башта чана үрәчәсенә, аннан ат сыртына басты да йөк өстенә менеп утырды.
Килгәннән бирле җәйнең хуш исләре белән исертүче солы саламы ашаган Күк бия бу мизгелне күптән көтә иде. Хуҗасының дилбегә кагуы булды, кузгалырга омтылды.
И Күк бия, Күк бия! Бетәшүең җиткән икән, малкай. Шушы кечтеки йөкне дә кузгатып алып китә алмадың. Ике кулы да исән-сау булса, Мөнирҗан абзаң йөкне болай гына төяр идеме соң?!
Моның ише чакта ни эшләргә икәнен белә Мөнирҗан. Йөкне аны бер кузгатып алып китүе генә кыен. Кузгалса, бара ул. Аңа йөк өстеннән төшүдән гайре чара калмады. Центнерга якын йөге кимегәч, өстәвенә Мөнирҗан чананы эткәч тә, йөк урыныннан кузгалды. Мөнирҗан башта бераз тәпиләде, үргә түбәнрәк җиргә җиткәч, барган көйгә генә йөк өстенә менеп кунаклады.
Болытлар астында булса да, кояшның төшкелектән авышуы сизелә. Торна тавыннан авылга дүрт-биш чакрым чамасы. Аллаһы боерса, тагын берәр сәгатьтән кайтып җитәрләр, әйе бит, Күк бия! Мөнирҗанның кәефе кабат күтәрелеп китте, хәтта иртәдән бирле җәфалаган, кар ашап та басылмаган эчәсе килүе дә беткәндәй булды.
Син уйлыйсың алтыга, ә ул кала яртыга, диләр. Иртәрәк сөенгән икән. Ярты юлдан артыгын узгач, авылга җитәргә кул сузымы дип әйтерлек ара калгач, күпме тырышса да, ныклап бәйләп бетерә алмаган йөкнең саламы, чанасы салулап китте дә, сул якка ишелеп төште. Солы саламы елгыр шул, елан кебек шуып чыгарга гына тора. Аны төяү аеруча осталык сорый, һи-и, ике кулы да исән булсамы! Болай таралып, кеше көлдереп ятмас иде абзагыз! Әле уналты-унҗиде яшьләрдә үк ул, печән, салам ишене эскертләгәндә, бер йөкне өч кенә тапкыр кадап ыргыта иде.
Ауган, ишелгән йөкне кабат төяүдән дә яманы юк. Аны сипләштереп кенә котыла алмыйсың. Мөнирҗанның да, чананы бөтенләй бушатып, өр-яңа баштан төями чарасы калмады. Ярый әле якын-тирәдә кеше юк, мондый хәлдә халык теленә бер эләксәңме?! Көлеп, эчләре авыртачак. 
Фермага ул кичке эңгер-меңгер төшкәч кенә кайтып керде. Кайтып туктауга, аны мал караучылар сырып алды. Бербер артлы төртмә сүзләр яварга кереште:
- Шул гомер ни эшләп яткандыр анда?..
- Әллә соң берәрсен ияртеп барган идеңме?
- Шулайдыр, шулайдыр, Майҗамал, бик рәтен бетереп кайтарганга охшый...
Терлекче хатыннарның чырык-чырык көлә-көлә төртмәле сүзләр сөйләвенә Мөнирҗан ачуланмый, ни дисәң дә, "уҗым" тәмен белмәгән егет кеше буларак, аңа бераз оят кына. Оят булса да рәхәт. Ул канәгать, язмыш аны бүген генә дә ничә тапкыр сынап карады, бирешмәде бит, барыбер саламны алып кайтты. Сөйләсеннәр әйдә, авыл халкы төртмә телле булса да, киң күңелле ул. Усаллыктан сөйләми. Күп вакыт аның принцибы: сүз юктан сүз булсын, ата казыгыз күкәй саламы? Кызык, араларында Гайния булса, ул да сүзгә кушылыр идеме икән? Юк-юк, ул болар кебек чытлыкланмас.
Кат-кат салам төягәндә дә чыгымламаган йөрәге, Гайния исенә төшүгә, чәнчеп куйды. Онытылмый да, баш та бирми бу Хәниф кызы. Нәкъ табан астына чыккан сөял булды. Бүтән берәү белән йөргәне дә ишетелми. Әллә соң патша малаен көтәме? Кызларны бит аны башта патша малаена барам, ул булмаса - санатка, санат та булмаса, солдатка чыгам, дип әйтә, диләр. Ну, кызый, яндырасың йөрәгемне! Ичмасам, башкалар кебек клубка да чыкмыйсың бит!..
Ул көнне Мөнирҗан кич чыгарга уйлан кайткан иде, әнисе бүлеп биргән умачтан соң, гипнозланган шикелле, ике күзен дә йокы басты, керфекләренә авыр гөрзиләр асылды да, ясаган чәен дә эчеп бетерер-бетермәс, мендәргә барып таянды. Исәбе әз генә ятып тору иде, әмма шул ятудан ул, уянмыйча, иртәнгә кадәр йоклады.
Әлеге көннән башлап декабрь урталарына кадәр салам ташуда булды ул. Тик икенче көнне үк бригадирдан кулдашка кеше сорап алды. Аның кебек чулакка башкача мөмкин түгел иде. Ярдәмгә җиде ел укып, дүртенче класска этеп-төртеп көч-хәл белән китереп җиткергән, анда да әле һаман сүзләрне иҗекләп кенә очын очка ялгаган Мөҗәһит исемле малайны бирделәр. Укырга мие сыек булгандыр инде бахырның, ләкин эшкә тырыш малай булып чыкты тагын үзе. һәрхәлдә, аның белән бер йөкне ике тапкыр төяргә туры килмәде.
Маллар суелды. Сугымлыгы булган бәхетле хуҗаларның казанында тансыкка итле шулпа кайнады, мичнең сыек төтененә кушылып, юклыкка һаман да күнегергә теләмәгән ашказанын үртәр өчен, салкын һавага сирәк-мирәк бәлеш исе таралды. Көн саен корбаннар сорап торган ачкернә сугыш елларында ачлык-ялангачлыкны, мохтаҗлыкны бөтен гомерләренә җитәрлек итеп татыган кешеләр, тыныч көннәр килүгә, ут эченә тагын да якыннарын озатасы булмаганга куанып, кайтмый калганнарны юксынып, тормышның бер яхшырасына өметләнеп, гадәти тормыш белән яши башладылар. Алар инде салым түләргә күнеккән, соңгысын чыгарып салырга өйрәнгән (чөнки, үзең бирмәсәң, финагент барыбер талап алачак), авызын ачса, үпкәсе күренүгә исе китми башлаган, кешедән бигрәк туплаудагы сарык көтүенә охшап калган иде.
Читтән караганда мохтаҗлыкка, рәнҗү-кимсетелүләргә корылган ул тормышта якты минутларга бер генә урын да калырга тиеш түгел иде сыман. Ләкин нинди генә авыр шартларда да кеше, башка чара калмаса, үз-үзеннән көлеп тә, шул караңгылыкка нур иңдерә, ямь таба. Авыл яңа хәбәрсез атна түгел, бер генә көн дә яши алмый. Хәер, сугыш беткән елда хәбәрләргә кайдан килеп кытлык булсын. Әле һаман да фронтовиклар кайткалап тора. Алар турындагы хәбәр, сөенче алудан башланып, көне-сәгате белән авылга тарала.
Көннәрдән бер көнне Әсма карчыкның сугышка кадәр биш ел рәттән Әскәй сабан туенда, хәтта башкорт якларына чыгып та, көрәштә баш батыр калган улы Шәйхетдин кайтты. Аны электән белгән, белү генә түгел, андый батырның нәкъ менә алар авылыныкы булуы белән горурланып яшәгән халык аһ итте: әзмәвер кебек адәмнән сөяк белән тире генә калган, карачкыга әверелгән гәүдәсе атлаганда чайкала, җил иссә, аягында басып кала алуы да шикле иде. Җитмәсә, бер күзе чыккан, колаклары саңгырау - юньләп берни ишетми. Сугышның башында ук алынган иде ул, бер генә хаты килеп калды мескенкәйнең - хәбәрсез югалганнар исемлегенә бу фәкыйрь дә кертелде. Аның хаты гадәти хат түгел иде, эчтәлеге көне-сәгате белән авылга таралды, хәтта кайберәүләр озак вакытлар яттан да сөйләп йөрде әле үзен.
Шәйхетдин авылда бик күпләрдән көч-гайрәте белән генә түгел, шаянлыгы, уен-көлкене яратуы, кешеләргә ярдәмчеллеге һәм бераз кыланчыклыгы белән дә аерылып торды. Халык аны ярата, хөрмәт итә, бәлки, шуңа күрәдер дә кыланчыклыгын гаепләми. Гүя ул авылның Хуҗа Насретдине, Шәйхетдиннең сүзләре мәзәк урынына телдән телгә күчеп йөри. Дөресен әйткәндә, бүтән берәү Шәйхетдинчә сөйләшсә, аңардан күптән йөз чөерерләр иде, ә Шәйхетдингә бу кыланчыклык хәтта килешеп тә тора.
Хатның эчтәлеге болай иде:
"Исәнмесез, хатыным Фирзания (дөресе Фирдания), улым Фәнзәс (дөресе Фәндәс)!
Без Мәскәү янынза (янында) нимесләр белән әйбәт кенә, матур вә күңелле генә сугышып ятабыз: алар безгә пүләмүттән ата, снаряд, бомба яузыра (яудыра), без аңа кесәдән йозрык (йодрык) күрсәтеп, балчык, таш ыргытабыз.
Бәгырь чабатамның кинзерәсе (киндерәсе) кебек күңелемә казерле (кадерле) Фирзаниям (Фирданиям), җибәр миңа санзык (сандык) төбендәге унике япьле пәскене (пәкене), мин аның белән нимесләргә казармын (кадармын) вә тотып алып суярмын.
Кайнар сәлам белән атагыз вә ирегез Шәйхетзин (Шәйхетдин). Сез бәгырькәйләргә: абыйларга, күршекүләнгә, авылдашларның һәрбарчасына күптин-күп сәлам".
Минзәлә сөйләшенең "без" алмашлыгын "бед", "кызыл бозау"ны "кыдыл бодау" дип сөйләшүче Әскәй халкының исе-акылы китте: кара инде син бу Шәйхетдинне, киткәненә яңа гына, шул арада культуралы сөйләшергә өйрәнеп өлгергән! Гомер бакый "Шәйхетдин", "Фирдания", "Фәндәс", "сандык" дип сөйләшкән җирдән "Шәйхетзин", "Фирзания", "Фәнзәс", "санзык" дип хат язган. Ул "пәке" ничек итеп "пәске"гә әверелде икән?
Күпне белүче Мәрьямбикә карчык моңа үзенчә нәтиҗә ясады:
- Бед дөрес сөйләшмибед, телне бодабыд икән. Әнә Шәйхетдин, фрунтка баргач, бик тид өйрәнгән. Сугышта камандирлар татарча дөрес сөйләшергә дә өйрәтәләр икән...
Бәлки, чыннан да, шулайдыр, мәктәптә җиде ел буена кермәгәнне тутыга башлаган шарикларга сугыш җиде көндә сеңдерә торгандыр. Сугыш бит ул...
Фазлый мулла рәхәтләнеп көлде, бу хатның эчтәлеген ишеткәч. Фикерен белдереп тормады, указлы мулланың ут эчендә йөргән авылдашы исеменә тел-теш тидермәслек культурасы бар иде шул. Аның каравы абыйсы Гамир бер сүз белән күңелендәген ачып салды:
- Шалапут! - Кем кем, ә ул үзе белән әвәрә килеп үскән энесенең кем икәнен белә иде.
Хатыны Фирдания, хатны укыгач, елмаеп кына куйды:
- Әй, кыланчык, сугышка баргач ташласа да була иде бит бу гадәтен! - Ләкин үзе, мондый хат көн саен килеп торса, уч төбен генә үбәр иде.
Әмма Ходай Тәгалә бәндәсеннән бәхетен күпсенде - Шәйхетдиннән бүтән хәбәр килмәде, яшь хатын өчен озакка сузылган газаплы билгесезлек көннәре башланды.
Хаты килүдән туктаса да, өйдә Шәйхетдинне көттеләр: ничек инде шундый асыл егет юкка чыксын! Кайтыр, кайтмый калмас яки бер-бер хәбәре килер. Ана кешенең көтүе табигый, алар балаларын гомер буена көтәргә дә риза, хатыны Фирдания дә ике җәй, ике кыш Шәйхетдинне озаткан юлдан күзләрен алмады. Юк-юк, Фирдания намуслы исемен керләмәде, югыйсә яшь, чибәр хатынга нәфсе уйнатучылар юк түгел иде. Үзенең тәне дә наз теләгәндер.
Фирдания күрше авыл кызы иде, Шәйхетдиннең хәбәрсез югалуына өченче ел киткәч, кайнанасын җирләгәннән соң, баласын алып, авылларына ата-анасы янына кайтып китте. Әскәйдә аны бәйләп тотар нәрсә калмаган иде. Күпмедер вакыттан соң үзеннән шактый өлкән, ярты еллар чамасы элек хатыны үлгән берәүгә кияүгә чыгуы турында Әскәйгә хәбәре килеп җитте. Моның өчен аны берәү дә гаепләмәде.
Шәйхетдин ник кайтмаган, нинди язмышлар аны кайларда йөрткән?
Авыл өчен бу озак вакытка табышмак булып калды. Сугыш вакытында тегене-моны ачыклау мөмкинлеге нык чикләнгән иде. Төрле фаразларга да урын җитәрлек. Бәлки, ул, "аеруча мөһим задание үтәп", дошман тылында йөргәндер. Шәйхетдин бит ул, Әскәй малае бит ул! Хәтта үзе кайткач та, озак вакытка сер булып калды. Элек юктан да кызык таба белгән, башына төшкән бәласен дә мәзәккә әверелдерә алган җор телле Шәйхетдин хәзер, әйтерсең лә телен кискәннәр, гадәттән тыш аз сүзлегә әверелгән. Бу хакта сораучыларга җавабы:
- Булды инде, сугыш бит, - диюдән артмады. Абыйсы Гамирга гына бераз серен чишкән.
Аларның разведка взводы дошман тылында засадага эләккән булган. Атыш вакытында дошман пулясы күзенә тигән. Взводтан исән калган өч яралыны, шул исәптән Шәйхетдинне дә әсир алганнар. Лагерьдан лагерьга күчереп йөртә торгач, сугыш та бетеп куйган. Ике тапкыр качып караган, тотып тетмәсен теткәннәр. Үзебезнекеләргә эләккәч, фильтрация уздырганнар. Анысы тәмугтан да болайрак, ди. Үзебезнекеләр, үз кешеләребез кыйнап саңгыраулатканнар, сул кулының ике бармагын сындырганнар. Болары - тыштан күренгәннәре, ә эчке әгъзаларының ниләр эшләп беткәнен Ходай үзе генә беләдер. Фашистлардан да уздырдылар, дип әйткән, ди Шәйхетдин.
Болар Мөнирҗанга да килеп иреште. Үзен әсир төшермәгәненә менә шул чакта ул язмышына кабат-кабат шөкрана укыды.
"Бездә әсирләр юк, сатлыклар гына бар" - Сталинның бу сүзләре фронтта киң таралган иде. Шуңа күрә әсирлектә түгел, хәтта чолганышта берничә көн генә булучыларга да "сатлык", "хыянәтче" дигән кара ярлык тагылды.
Шәйхетдингә туган авылына кайтып озак яшәргә язмаган икән. Абыйсы өендә ике айдан артык кан төкереп яткан иде, көннәрдән бер көнне Гамирга: 
- Абый, авыр булса да, Фирдания (Фирзания түгел) белән улымны алып кил, күреп калыйм, - дип, соңгы гозерен белдерде.
Алдан ниятләгән бөтен эшен ташлап, икенче көнне иртәниртүк Гамир бригадир Мәхиянга ат сорарга китте.
Тик Мәхиян аңа:
- Кайдан алыйм, үзең беләсең, атлар Ширәмәттә, урман кисүдә. Синең враг народа, сатлык энеңә түгел, колхоз эшенә дә җиткерә алмыйм, - дип, канына тоз гына салды.
Чыннан да, аты юк идеме, әллә сугыш елларында бозылырга өлгергән бригадирга берәр нәрсә кыстырып килү кирәк булгандырмы, Гамирның ачыклап торырлык вакыты калмаган иде. Ул аты-юлы белән бер сүгенде дә җәяүләп кенә юлга кузгалды. Энесенең күзләрендәге соңгы шәмнең сүнеп барганын күрде ул, ошбу дөнья белән бәйләгән соңгы җепселнең менә-менә өзелергә торганын аңлады. Шуны аңлау камчылаганнан да артык куалады, аңа ашыгырга кирәк иде. Шуңа күрә иллегә якынаеп килүче, гәүдәгә сабан туе батыры булган энесеннән дә мәһабәтрәк, йөрәге начар булган өчен генә сугышка алынмыйча, хезмәт армиясендә җиңүгә өлешен керткән Гамир, ат юлы белән барсаң озын дип, күрше авылга турыдан - Әпкәли сазлыгы аша гына китте. Ул ашыкты, кабаланды, мышный-мышный йөгереп тә алды. Сазлыктагы кәҗә сукмагы аша узганда, түмгәктән түмгәккә сикергәндә, таеп китеп, ни сәбәпледер кышын да туңмый торган сазга батты. Ләкин үзең турында уйлый торган чакмы соң, аңа ашыгырга кирәк иде. Ул, аунап-тәгәрәп дигәндәй, саздан чыкты, ничек итсә итте, Фирданияләргә барып җитте.
Әлбәттә, бу вакытта Фирдания өйдә түгел, ындыр табагында ашлык сугуда иде. Фирданиянең хәзерге иренә Гамир хәлне аңлатты. Рәхмәт төшкере, изге бәндә икән, әллә үзе дә лаеш шулпасын күп чүмергәнме, берәү булса көнләшер, киселгән икмәк кире ябышмый, дияр иде, бу алай итмәде, хатыны артыннан шунда ук беренче хатыныннан туган унунике яшьлек малаен йөгертте.
Бераздан тыны-көне беткән Фирдания кайтып та җитте. Ул ни булганын, ни өчен чакыртканнарын, әлбәттә, белми иде.
- Килен, - диде Гамир элеккеге гадәт белән, гәрчә Фирдания бу нәсел белән алыш-бирешен өзсә дә, - Шәйхетдин бик хәл эчендә, менә-менә өзелергә тора. Сине һәм улымны алып кил, дип җибәрде, бәхилләшәсе килә торгандыр, бик көтеп калды. Зинһар, тизрәк барыйк. Кызганыч, ат җигеп килә алмадым, бригадир, ат юк, диде...
Фирдания бит хәзер кеше кешесе, ни әйтер икән, дип, иренә карады. 
- Бар, бар, моның ише чакта озак уйларга ярамый, Искәндәрне дә ал, әтисен күреп калсын.
И рәхмәт төшкән җан иясе, әүлиялар нәселеннәндер син...
- Әйдә, килен, утырып бер дога кылыйк та Аллага тапшырып кузгалыйк.
Зурлар сәке читенә утырып дога кылды. Инде кузгалабыз дигәндә, Гамир йөрәгенең каты чәнчүен, хәле китүен сизде һәм:
- Килен, сез атлый торыгыз, мин бераз хәл алганнан соң кузгалырмын, - дип, тора башлаган урынына кабат чүгәргә мәҗбүр булды.
Ни эшләргә белмәгән Фирдания кабат иренә карады.
- Барыгыз, бар, атлый торыгыз, ул әле сезне куып җитәр, - диде тегесе.
Фирдания белән Искәндәр артыннан ишектән пар бөркелеп калды. Гамир торырга тагын талпынып карады, тик аны аяклары тыңламады.
- Су, су, - дип пышылдады ул, янган иреннәрен ялап.
Аның ни әйткәнен ишетүдән бигрәк, күз карашыннан аңлаган йорт хуҗасы, йөгереп диярлек, чүмеч белән су алып килде. Гамир көч-хәл белән чүмечне авызына китерде, ләкин эчә алмады - бер якка янтаеп китте, кулындагы кырыйлары ашалып беткән бакыр чүмечнең башта суы түгелде, аннан соң ул үзе дә зеңгелдәп идәнгә төште һәм бер почмакта тын гына яткан сарык бәрәннәрен куркытып, сикереп торырга мәҗбүр итте. Гамирның ирен читендә ак күбек күренде, аңа инде су кирәк түгел иде...
Ни ашыксалар да, Фирдания белән Искәндәр дә соңга калды.
- Юлга чыктылар, киләләр, киләләр,- дип ярым уяу, ярым саташулы яткан Шәйхетдин хатыны белән улы капкадан кергән чакта тартышып куйды да җан бирде.
Төштән соң күрше авылдан Гамирның җансыз гәүдәсен дә Фирданиянең ире ат белән Әскәйгә китереп җиткерде.
Озын төн буена әскәйлеләр белән бергә алар да мәрхүмнәрнең җәсәден керфек тә какмыйча саклап чыктылар. Иртәгәсен зиратта Әсма карчыкның кабере янәшәсенә ике улының да мәетен ләхеткә иңдерделәр. Фирданияләр бары тик шуннан соң гына авылларына кайтып китте.
Тормыш һичкайчан да иң караңгы төсләрдән генә тормый. Йөзләгән татар Шәйхетдиннәр, урыс Иваннар, яһүд Моисейлар, башка милләтләрнең мең төрле исемдәге газиз балалары фани дөньядан мәңгелек йортына күчә торса да, тормыш дәвам итә. Яшь-җилкенчәктә гыйшык-гыйшрәт уты кабына, кемнәрдер өйләнешә, улы-кызы туа. Рус-төрек сугышы вакытында да, Беренче бөтендөнья сугышы вакытында да шулай булган. Ә кем әйтә борынгы ыруг җәмгыятендә шулай булмагандыр дип? Мәхәббәт ул, туганкаем, мәхәббәт, ә мәхәббәт белән шаярмыйлар. Тарихка Бөек Ватан сугышы дип кергән, әле хәзер дә ул китергән корбаннар санын төгәл генә берәү дә әйталмаган сугышта да шулай булды. Бу - диалектика. Киләчәктә дә тормыш шулай дәвам итәчәк.
Беркөнне Мөнирҗаннар саламнан кайтуга, терлекчеләр авызыннан:
- Кайталар! - дигән шатлыклы хәбәр ишетелде.
Кем кайта, ник кайта, кайчан кайта - ул хакта берәү дә сорамый, чөнки бу ике икең - дүрт шикелле үк һәркемгә мәгълүм, сүзнең Ширәмәткә җибәрелгән урман кисүчеләр хакында барганын барысы да белә. Ширәмәткә урман кисәргә баруның Мәскәү янына окоп-траншея казырга барудан ким түгел икәнен дә белә халык. Шуңа күрә анда атларның, чаналарның гына түгел, авылдагы адәми затларның да яшьрәген, тазарагын, хәллерәген җибәрергә тырышалар. Китүчеләргә якыннары хәзинәдә барын кызганмый. Колхоз да хәлдән килгән кадәр тырыша - онын, итен дигәндәй җибәрә.
Бүген ике айлар чамасы элек үткен пычкылар, кайралган балталар белән Ширәмәткә китүчеләр кайта. Якыннары аларны ничек сагынып көтте!
Авыл иртә тора. Бу иртәдә исә халыкның күпчелеге таң әтәчләре кычкырганны да көтмәде. Аналар, хатыннар кичтән изеп куйган камырларын яңартты, симезрәк, тәмлерәк ит кисәгеннән аш салып җибәрде; хәллерәкләре бәлешкә элек туралган итләрен җылытырга өйгә кертеп куйды - их, булса булсын, сугыштан да, Ширәмәттән дә көн дә кайтып тормыйлар. Исән-сау гына кайта күрсеннәр дә, еллар тыныч булсын, Ходай Тәгалә ипи белән сөтле чәйдән аермасын. Даһи Сталин алар турында онытмас, кайгыртыр, шулай булгач, тормышлары озакламый рәтләнер.
Өч-дүрт, кайдадыр биш-алты йортка берләшеп мунчалар ягылды. Мунча ягар өчен кичтән үк җәйдән хәстәрләнгән кизәк тә, сугылган тирес кирпече дә, салам, чыбык-чабык та ташып куелды. Менә хәзер әнә шул кара мунчаларның авыл урамына җәелгән үзенчәлекле төтен исе борынны кытыклый, әллә нинди ләззәтле минутлар вәгъдә итеп, татлы уйларга сала, ымсындыра.
Мунчага ни генә якма, ул җылыначак, ташыннан пары чыкмаса да, мунча кирәк. Читтә йөреп, арыган, керләнгән тәннәрен юар өчен генә түгел, ата-анасы алдында, бала-чагалары әти-әни дип аякка уралып торганда, бер-берсенә булган хисләрен тыярга мәҗбүр ир белән хатынга тагын кайдан аулак урын табасың? Мунчада күкрәгең белән юри ышкыла-ышкыла айдан артык күрмәгән газиз иреңнең аркасын, сирәк йон белән капланган күкрәген ышкудан да тәмле, ләззәтле тагын ни бар? Эссе парга уралган мәтрүшкәле, карлыган ботаклары кыстырып бәйләгән себерке белән селтәнгәндә, сулышларга ут кабу ул бит кайнар булганнан гына түгел. Йөрәк яна, йөрәк! Тир, сабын, себерке исенең сөю хисен ничек арттырганын ирләрен айлар буена күрми тилмергән яшь хатыннардан сора. Йа Раббым, рәхмәтеңнән ташлама, исән-сау гына кайта күрсеннәр дә тыныч кына яшәргә язсын.
Ә урман кисүчеләр сагынмаган дисеңме?! Ничек кенә әле! Ал арның кайберләре каршы алырга чыккан хатынын, күз кысып, печәнлеккә чакыру ягын карый. Чөнки белә: өйгә керсә, анда ата-анасы, бала-чагалары, туган-тумачасы бар. Ә колач җитмәс агачларны аударган чакларда да нечкә билләре, биленә тоташкан сөзәк арт саннары, берсе-берсе сыңар учка гына сыеп бетмәгән, һәрвакыт ымсындырып торган ләззәтле кайнар күкрәкләре күз алдыннан китмәгән, төшләренә кереп йөдәткән хатыны менә хәзер монда, аның каршысында, кул сузымы җирдә генә - тагын күпме көтәргә мөмкин?! Мондый форсатны ычкындырсаң, гөнаһысын кая куярсың?
Урман кисүчеләр авылны, якыннарын гына түгел, аның гореф-гадәтләрен, җыр-моңнарын, биюләрен дә сагына. Шуңа күрә ул көнне айлар буена ачылып карамаган, морҗасының суыклыгыннан өшәнгән чәүкә һәм күгәрченнәр җирдә кунакларга мәҗбүр булган клубның да миче ягыла, күңелләрендә бәйрәм кояшы йөрткән авыл кешесе сукыр лампа яктысында чын-чынлап бәйрәм ясый. Кешеләр, юк, бәйрәмсез тора алмый. Бәйрәмнәр үзеңне кеше итеп тою өчен, кара кайгыларыннан, әче хәсрәтләреннән арынып тору өчен дә кирәк.
Әйткәнебезчә, тормыш үзе дә, язмыш та тоташ кара, караңгы төсләрдән генә тормый, аның, уйлап карасаң, истә калырлык күңелле мизгелләре күбрәк. Кемнәрдер өйләнешә, кемнеңдер баласы туа, яшь-җилкенчәктә гыйшык уты кабына - болар соң шатлык түгелмени?!
Бу - диалектика. Элек тә шулай булган, киләчәктә дә шулай дәвам итәчәк.
И авылның ул җырлы-биюле уеннары!
Гармунчы уйнап җибәрүгә, түгәрәккә басканнар җыр башлый:
Аклы ситса күлмәгеңнең
Якаларын кем уйган?
Исемең матур, кемнәр куйган,
Сине күреп кем туйган. 
Түгәрәктә әйләнүчеләр һәр куплет саен туктый, биеп ала, уен дәвам итә. Кешесенә карап җыры табылып тора.
Урман кисүчеләр кайткан көн - авыл хәтерендә: "Исеңдәме, сугыш беткән елда Ширәмәттән урман кисүчеләр кайткан көнне клубта..." - дип, соңыннан сөйләр көн. Сагыш һәм мәхәббәт, кавышу, ачыргалану көне. Юк, көне генә түгел, төне дә...
Салкын төн. Бәхетлегә дә, бәхетсезгә дә бердәй ай елмая. Урман кисүчеләр кайту хөрмәтенә шулай тулды микән ул?!
Кич чыгуларны Мөнирҗан инде онытып бетерә язган иде. Бүген аның да аяклары клубка тартты. Бәлки, Гайния дә чыгар. Ул бит сазаган кыз түгел, җиләк кебек яшь гомерен өйдә генә уздырмас, йөрәге мүкләнмәсә. Сугыштан кайткач, Мөнирҗанның гармунын үзе өчен генә тарткалаганы бар иде. Дәрт иткәндә, чулак кулның терсәге белән бас ягына басып та була икән, ә уң кулының бармаклары, гармун теленә тиюгә, биергә генә торалар. Әллә бүген, бер дан булсын, гармун белән чыгаргамы соң? Ә нигә чыкмаска?
Гайниябану, сылуым-иркәм...
Ашыкма, Мөнирҗан, җырларга ярамый сиңа. "Галиябану" көе аша гармун үзе генә дә йөрәгең януларын бар дөньяга аңлатыр. Гайния дә ишетер, әгәр чукрак булмаса. Ишетсә аңлар.
Өмете акланмады Мөнирҗанның. Гайния әйтерсең чукрак, саңгырау иде, клубка чыгасы итмәде, кешеләрдән яшерен күз яшьләренә буыла-буыла, калка артыннан гына Мөнирҗанның гармун тавышын тыңлады. Аның бүген бик тә яшьләр арасында буласы, гармун уйнаган Мөнирҗанның иңнәренә сыенып, авыл буйлап узасы килгән иде. Ләкин аның хакы юк. Ул Мөнирҗанга, аның мәхәббәтенә лаек түгел. Хәтта күңелендәге серен, әрнү-януларын иң якын дус кызы белән дә бүлешә алмый. Тукта, гармун тавышы бөтенләй якынайды ич. Аңа ышансаң, йә килеп керер. Мөнирҗан башкисәр бит ул. Бу уйдан Гайния сискәнеп китте һәм, җанын урталайга бүлеп, абзар ышыгына ашыкты. Ә бәлки, юкка качадыр? Кайтканына күпме вакыт узды, Мөнирҗанның кем белән дә булса йөргәне ишетелгәне юк. Чуар йөрәк булса, аты чыкмый калмас иде. Авыл хәтере нәкъ тишек иләк инде: бер-бер хәбәр эләктеме, иләп, дөньяга сибелә, җыеп ал аннары!
Әллә соң тиз генә җыенып чыгаргамы шул клубка? Гомер буе бер авылда яшәп, Мөнирҗаннан барыбер кача алмассың. Ул хәтта җыена да башлаган иде, ләкин тагын район үзәгендәге колхоз фатирында башбух Мисбах белән булган вакыйга исенә төште дә (хәер, аның онытылганы да юк), җен ачулары кузгалды. Бигрәк җиңел акыллы булып чыктың шул син, кызый, гыйффәтеңне саклый алмадың. Югыйсә авылда гына түгел, бөтен дөньясында Мөнирҗан белән Гайниядән дә бәхетле парны эзләп таба алмас иделәр.
Җырламаска үз-үзенә сүз биргән егет, капка төбенә җиткәч, яраткан көен ничек сузып җибәргәнен сизми дә калды:
Урам аша чыккан чакта,
Бүрәнәгә абындым.
Минуты ай, сәгате ел,
Гайниябану, сылуым-иркәм,
Шулкадәрле сагындым.
Җыр белән Мөнирҗанга җавап кайтармас өчен кызга никадәр ихтыяр көче кирәк булганын бер Ходай белә дә Гайния белә. Бер ярты гына ел алдан кайтсаң да, Гайния бөтен көенә синеке иде бит, Мөнир!
Мөнирҗанның тальян гармуны ыңгырашты, үксеп елады, иңрәве белән авылның тынычлыгын алды һәм, өметен бер өзеп, бер кабат кабызып, Гайнияләр өеннән ераклаша барды. Мөнирҗаннан абзар күләгәсенә качкан Гайниянең күз яшеннән аяк астында боз хасил булды. Клубка барырга ниятләп, ул кабат кузгалды, тагын капка төбеннән кире борылырлык көч тапты.
Мөнирҗан клубка килеп кергәндә, уенның нәкъ кызган чагы иде. Алар фронтка киткәч үсеп, егет булып җитлеккән бүлтерекләрнең берсе Рәсим тирләп-пешеп тальян тарта, халык "Чүпләмле" уйнау белән мәшгуль иде. Шыпырт кына кергән Мөнирҗан арттагы буш урыннарның берсенә утырды һәм күз йөртергә генә өлгереп калды - аны шунда ук күреп алдылар. Кызларның берсенең:
- Ой, Мөнирҗан абый чыккан! - дип әйтүе булды, Рәсим шып туктады һәм:
- Булды, кызлар, үтерәсез, Мөнирҗан абыйны уйнатыгыз, - дип, тирләгән маңгаен уч төбе белән сөртеп алды.
Мөнирҗан аңына да килергә өлгермәде, берничә кыз аны култыклап түргә алып килеп утыртты. Җитмәсә, председатель Хәсьянов белән аты чыккан Сәлимә аның колагына:
- Мөнирҗан абый, бүген син минеке! - дип пышылдарга да өлгерде.
Кызлар шаяртып ни сөйләмәс, Мөнирҗан Сәлимәнең сүзләренә игътибар итмәде, шашып-шашып уйнавын белде. Йөрәгенең януы басылсын, ичмасам! Гармун телләрен бармаклары сагынса, күңеле белән ул үз авылларындагы менә шушы уенны, чабаталы кызларның тыпыр-тыпыр биюләрен сагынган. 
Уйнап арыгач, гармунын калдырып, маңгай тирен исән кулының җиңе белән сөртә-сөртә, ул ишеккә юнәлде. Бакыр телле тальян кабат Рәсим кулына күчте.
Ишеккә җитәрәк, берәү Мөнирҗанның җилкәсенә кулын салды:
- Замандаш, нихәл!
Тавышыннан таныган сыман булса да, шикләнеп, борылып карады Мөнирҗан һәм үз күзләренә үзе ышанмады: алдында аңардан ике класс алдан укыган һәм ут эченә дә нәкъ ике ел алданрак ыргытылган Хаммат Сабирҗанов тора иде.
- Хаммат, син...
- Мин, Мөнирҗан, мин. Әллә ышанмыйсыңмы?
- Хәбәрең юк, дигәннәр иде ич...
- Хәбәр биреп кем дә йөри. Мин болай гына кайттым.
- Кайтуың белән котлыйм. Кайчан кайттың?
- Бүген. Әле күптән түгел. Эңгер-меңгер төшәргә тора иде. Өйгә кагылдым, өй бикле. Әнкәйнең үлгәнен син ишеткәнсеңдер. Ә мин белмәдем. Сеңелне каядыр озатканнар. Үзең беләсең, авылда башка туган юк. - Хамматның тавышы калтырап куйды: - Их, сугышта үлеп калган булсамчы! Газраил белән югыйсә очрашкалаган идек...
Бу хис Мөнирҗанга таныш түгелме? Әллә ул әз өзгәләндеме?
- Ашыкма, Хаммат, барысы да җайланыр. Үзең беләсең, үлгән артыннан үлеп булмый.
- Анысын бик аңлыйм да бит. Тик йөрәк барыбер яна. Минем беркемем дә калмады хәзер авылда. Киткәнче кызлар белән дә йөрмәгән идем, ичмасам, бу кадәр үкенечле булмас иде!..
- Әле соң түгел.
- Үзең замандаш, үзең фронтовик, синнән яшермим: шушы көнгә кадәр кызларның бит очларын да үбеп караганым юк. Бер сүз белән әйткәндә, ул мәсьәләдә бозау мин!
- Мин дә!
- Мөнирҗан, дустым бул, авылга кайту хөрмәтенә дип, Бөгелмәдә куенга кыстырган чәкүшкә бар. Кабыйк шуны урталай бүлеп.
- Ярар соң. Тик ничек? Кружка да юк.
Хаммат көлеп җибәрде:
- Их син, танкист! Бигрәк сабый бала икәнсең. Сугышта үтерергә генә өйрәттеләрмени соң сине?! Чәкүшкә генә бит ул: син бераз голт-голт, мин бераз голт-голт - бетте-китте.
Баскычка чыгып, алар ниятләрен тормышка ашырганда, берәү дә комачаулык итмәде. Барысы да клубтагы уенны тансыклаган иде. Мөнирҗанның өенә кайтканнан бирле аракы эчкәне юк иде, башына чәкүшкәнең яртысы да китереп сукты.
Сугыш кешеләрнең психологиясенә шулкадәр нык кереп оялый, теләсәләр-теләмәсәләр дә, анда катнашучыларда хатирәләр яңара. Сөйләшә торгач белделәр: Хаммат та, кырык дүртенче ел азагында яраланып, Мәскәүдә бер ай чамасы госпитальдә ятып чыккан, ә сугышуын Мөнирҗаннарныкына күрше булган армия составында сугышкан икән.
Хатирәләр кызып җиткәндә генә, клубтан халык тарала башлады.
Мөнирҗан:
- Син көтеп тор, мин хәзер, - дип, клубка керде. Гармунны монда калдырырга һич ярамый, алып чыгарга кирәк иде.
Ләкин чыгып баручы халык төркемен һич кенә дә ерып үтәрлек түгел иде, көтмичә чарасы калмады. Тик аңа эчкә үк узып торырга туры килмәде - гармунын әлеге дә баягы Сәлимә алып чыкты. Чая кыз, чытлыкланып:
- Мөнирҗан абый, менә гармуның, бер үпмәсәң, бирмим! - диде.
Аракы пары, хатын-кыз тәненең исе Мөнирҗанның күңелен иләс-миләс итә, җитмәсә, клубка да чыкмаган, аңардан качып йөргән Гайниягә үпкә, үч тойгысы егет күңелен котырта иде.
- Синдәй сылуны үбү генә түгел, кулыма күтәреп, Җир шарын әйләнергә дә риза!
Азагының ни белән бетәсен уйламыйча, ул гармун тоткан кызны күтәреп алды да, күкрәгенә кысып, ике-өч тапкыр әйләндерде. Уйнап кына кысты югыйсә, ләкин Сәлимә аның колагына пышылдап өлгерде:
- Бүген бездә аулак өй, кешеләр таралгач, Хаммат абый белән килеп җитегез, яме, көтәбез!
Бу сүзләрнең мәгънәсен Мөнирҗан аңлады да, аңламады да. Шулай да Хамматка әйтми булдыра алмады. Әнисез калган йортка кайтканнан соң беренче төнне ничек уздырырга белми торган Хаммат өчен аулак өйдән дә зуррак бәхетне тагын кайдан табасың?!
Алар егет булып җиткәндә, Сәлимә әле бала гына иде. Аның кайда яшәгәнен белер өчен, ата-анасының кем икәнлеген искә төшерү кирәк булды. Уртак тырышлык белән анысы да тәгаенләнде. Сәлимәләргә үзе генә булса барыр иде микән Мөнирҗан? Хаммат белән булгач, икеләнеп тормады, бергәләп аулак өйгә юл тоттылар. Салган баштан Гайнияне сүкте:
- Чукынсын сана бу Хәниф кызы! Борынын алай бик күтәрә икән, үзенә үпкәләсен!
Әтәчләнеп сөйләнсә дә, моның бик үк килешеп бетмәгән гамәл икәнен аңлый иде ул, шуңа күрә үзен акларлык сәбәп эзләде: Сәлимә аның гармунын алып киткән икән ич!
Сәлимәләрнең капка төбенә килеп җиткәч, моңа кадәр батыр кыланган егетләрнең күңеленә шик үрләде: бәлки, кызлар шаярткан гынадыр? Беркатлы авыл мокытларыннан көләргә генә уйлагандыр?
Капканы этеп карадылар - ачык. Ә ишек ничек икән?
Ишеккә барганчы, башта тәрәзәдән күз салдылар. Ләкин пәрдә аша берни күренми. Мөнирҗанның күңеленә шик төште:
- Хаммат, әллә кереп тормыйбызмы?
- Юк инде, замандаш. Бу аулак өй миңа фәрештәләр бүләге. Сине белмим, әмма үземнең дүрт елга якын аулак өйдә булганым юк. Ничек сагынганымны сүз белән генә аңлатырлык түгел. Боргаланып маташма җитлекмәгән кыз сыман!
Хаммат ишеккә китте:
- Тук, тук, тук!
Өй эчендәге ут кысыла төште. Өй алдына аяк тавышы якынайды. Сәлимәнең яңгыравыклы тавышы ишетелде:
- Кем бар анда?
Хаммат Мөнирҗанның кабыргасына төртте: җавап бир.
- Без идек әле бу, Сәлимә.
Чая кыз, чытлыкланып:
- Ә кем соң ул "без"? - дип сорады.
- Соң, без инде. Кергәч күрерсең.
Өйгә кергәч, Сәлимә янәшәсендә Мөршидәне күреп, Мөнирҗанның йөрәге табан астына төшеп киткәндәй булды - Мөршидә бит ул Өскәйнең ата уйнашчысы.
- Сәлимә, минем гармун синдә бугай, шуны алырга кергән идем.
- Алырсың, алырсың, Мөнирҗан абый. Тик аштан олы түгелдерсез, бәлеш ашатмыйча җибәрмим. - Сәлимәнең тавышы каршы килергә урын калдырмады.
Хамматның шатлыгы тышка бәреп чыкты:
- О кызлар, - диде ул чын күңелдән, - немецлар, японнар белән сугышып, ниләр генә ашарга туры килмәде. Дуңгызны әйткән дә юк, елан ите, эт ите дә ашалгандыр, анда бик сайланып тора алмыйсың, ә менә үзебезнең кабак бәлеше белән сыйлаучы табылмады. Мин кайтасын кайдан белеп пешергәнсездер, рәхмәт сезгә! - Хаммат шул минутта мәҗлесне үз кулына алды. - Кызлар, менә бусы безнең күчтәнәч. Кызганыч, сезнең кебек Чибәркәйләр белән кич утырасын алдан белмәдек, зуррак күчтәнәч тә алып килгән булыр идек.
Мөнирҗанны шаккатырып, Хаммат куен кесәсеннән тагын бер чәкүшкә чыгарды һәм бәлеш янәшәсенә утыртты.
Хамматның исән-сау кайтуына бу шешәне дүрткә бүлеп эчтеләр. "Кызлар эчмәс, кыстатырлар" дип уйлаган Мөнирҗанның күзе дүрт булды. Ул ялгышты - Сәлимә дә, Мөршидә дә үз өлешләрен каплап та куйдылар. Бәлешне бераз ашауга, өстәлдә, Мөнирҗан күрми дә калды, чирекле шешә белән әче бал пәйда булды. Сәлимә кычкырып көлде. Ул исерә төшкән иде. Ихтимал, егетләр килгәнче, алар Мөршидә белән әче балны тәмләп караган булганнардыр.
- Инде, егетләр, безнең эчемлекне авыз итегез! - Мөршидә балны стаканнарны тутырып салды. Бал әче, куәтле иде.
- Мөнирҗан абый, уйна әле, синең кебек уйнаучылар дөньяда бармак белән генә санарлык. Син уйнасаң, җырлыйсы гына килеп тора. - Сәлимәнең тавышы көтмәгәндә сагышланып калды һәм ул, уйный башлаганны да көтмичә, ярыйсы ук моңлы тавышы белән җырлап җибәрде:
Иртән торып тышка чыксам,
Өзелә бәгырьләрем.
Яшь гомерләр ике килми,
Белегез кадерләрен.
Уналтысын гына тутырган бу яшь, сылу кызда кайдан килеп шундый сагыш, шундый моң? Үзәкләргә үтә, бәгырьне эретә бит.
Мөнирҗан хәзер тулысы белән табын иркенә бирелде. Җанын бер үк вакытта көйдереп тә, җылытып та торган Гайния дә, аңа карата булган үпкә дә онытылды. Миллиардлаган кеше яшәгән Җир шарындагы караңгы бер татар авылының сукыр лампа янган кечкенә генә дүртпочмаклы өендә дүрт кешедән торган дәүләт, иртәгәге көн турында уйламыйча, хәзинәдә бары белән ашау-эчүне дәвам итте. Аларның һәрберсе үзенчә бәхетле иде. Хаммат, ниһаять, ут, мәхшәр эченнән исән-сау кайтуы, кайткан көнне үк аулак өйгә кызлар янына эләгүе белән бәхетле; Мөнирҗан исә бер генә көнгә, дөресрәге, төнгә, Гайния турындагы борчулы уйлардан арынды. Ә Сәлимәнең яшәү кагыйдәләре бер көнлек, бер сәгатьлек кенә иде: җырда әйтелгәнчә, яшь гомерләрнең кадерен белергә кирәк, иртәгәсе өчен ишәк кайгырсын. Хатынлы ирләргә исәп тоту кыен, ә монда фронттан исән кайта алган сөлек кебек егетләр кочакка керәм дип тора. Сәлимә бигрәк тә куана бүген: теге, Хәсьянов, ишәк, сырлана башлады. Исе китте ди Сәлимәнең. Мөнирҗанның кайсы җире ким? Менә дигән егет, өстәвенә гармунчы да әле. Бер кулы юк икән, баш бәласе түгел. Хәсьянов белән типтергәндә туплаган барлы-юклы тәҗрибәсе кызга шундый нәтиҗәгә килергә мөмкинлек бирде: хатын-кызга ир-атның кулы түгел, бүтән җире кирәгрәк икән. Хәсьяновның хатыны бар, ул барыбер Сәлимәгә өйләнмәячәк, ә Мөнирҗан егет кеше, Ходай кушып, чәчләре чәчкә бәйләнеп куймасмы... Бик сайланыр, сырланыр вакыт түгел.
Җырлашып бераз утыргач, башта Мөршидә белән Хаммат эчке якка кереп китте, Сәлимә дә сукыр лампаны өреп сүндерде һәм Мөнирҗанның иреннәренә килеп сарылды. Моңа кадәр Гайния өчен үзен саклаган егет Сәлимә кочагына ничек итеп иңә барганын сизми дә калды...
Егетләр өйләренә яктыра башлагач кына кайтып киттеләр. Мөнирҗан, сыер саварга чыгып баручы әнисе күзенә чалынмаска тырышып, ул лапаска кереп киткәч кенә, өйгә чумды. Аның үтереп башы авырта, күңеле болгана. Ул инде ник баруына, куна калуына үкенә, аңа хәзер оят. Әтисеннән, әнисеннән, Гайниядән, тагын әллә кемнәрдән оят. Шул ук вакытта йөрәгенең кайсыдыр почмагында "булдырдың, сынатмадың" дигән бер хис тантана итә иде.
Урман кисүчеләр авылга кайтып бәйрәм ясасалар да, Ширәмәттә әле эш бетмәгән иде. Күрешү шатлыгыннан кешеләр айнырга да өлгерә алмады, колхоз идарәсе тагын "удар бригада" җибәрү хәстәрен күрергә кереште.
Җәһәннәмгә тиң газапка китәргә берәү дә ашкынып-ясканып тормый иде шул. Элек барып, андагы шулпаны эчеп караганнар - бигрәк тә. Аларның күбесе, барын-югын сәбәп итеп, чәнечкесен сәнәк итеп, сыныкка сылтау булса да табарга тырышты. Ләкин җиткерелгән планны читтән килеп кемдер үтәмәячәге дә көн кебек ачык. Шуңа күрә хокуклары крепостной крестьяннарныкы дәрәҗәсенә төшерелгән Советлар Союзы дип аталган дәүләтнең сугыштан соңгы елның колхозчылары белән күп сөйләшеп вакланмадылар. Хәсьянов кыздыра торды, бригадирлар исемлеккә корбан тәкәләрен яза торды. Ә инде исемлек идарә утырышында расланган икән, ике уйларга урын юк: барасың и баста! Ник шунда чәнчелеп китмисең.
"Ярар" дип ыңгырашты халык, урман урман булыр әле, төрмәдә кандала туйдыру түгел. Алар мәҗбүри эштән качуның ничек тәмамланасын белмиләрме... Авылның авызы аз пешмәде гражданнар сугышыннан соң.
Исемлеккә үзенең дә кертелүен белгәч, Мөнирҗан башта уңайсызланып калды: бер кулы белән эш майтара алырмы? Аннан чулак кулын тикшереп карарга теләгәндәй селкеп куйды: салам ташырга өйрәнде бит әле, урманда да сынатмас. Ул бит эштән, авырлыктан курыкмый, кеше алдында көлкегә калудан шүрли. Ә болай караганда, ул япа-ялгызы - кайберәүләрнеке шикелле елап калыр хатыны, артыннан йөгерер баласы юк. Өйдәгеләр түзәр әле. Ичмаса, шул Хәниф кызы турындагы әрсез уйлардан котылып торыр. 
Салам ташудан гарык булган кешегә, бер яктан караганда, бу тәкъдим хәтта кызыктыргыч та иде. Беренчедән, ул бу кышта кибәге күзгә кереп, трахумга җиткерә торган салам ташудан котылып тора, икенчедән, хезмәт көне, ат белән салам ташуга караганда, арурак түләнәчәк. Дөрес, ул хезмәт көненә кайчан нәрсә алачагыңны белгән юк, шулай да ала каргада алачагың булуын белү рәхәтлек бирә. Өстәвенә дөнья да күрәсең.
Иртәгә китәбез дигән көнне тагын мунчалар ягылды, тагын урамга таралган икмәк, ит, бәлеш исе борынны кытыклады. Дөрес, урман кисү сугыш түгел, анда бомба шартламый, снаряд төшеп ярылмый, әллә кайдагы снайперның үткен күзле пулясы сагалап тормый. Өстеңә ажгырып дошман танклары килми. Ләкин кышын урман кисүне уенга да санап булмый. Анда бит, бот төбеннән бата-чума, ауный-тәгәри дигәндәй, кисәсе агачны аударып кына калмыйсың, шул агачны ботакларыннан арындырырга, сөйрәтеп алып та чыгарга, ул ботакларны бергә җыйнарга һәм, ниһаять, аударган агачны тиешле бер үлчәүдә тураклап, әрдәнәләргә өеп тә куярга кирәк. Әле эш моның белән генә чикләнсә ярар иде, аны күрсәтелгән урынга атлар белән ташу да мәҗбүри. Шуңа күрә Ширәмәткә бару турында ишетүгә үк, башын икенче якка боручылар җитәрлек Әскәй авылында. Хәер, Әскәйдә генә микән?
Мөнирҗан Хамматны да җибәрерләр, иптәш булыр дип уйлаган иде. Сәлимәләрдә кич утырганнан соң, ал арның, тагын берничә тапкыр очрашып, ярты төнгә хәтле юкны-барны сөйләшеп вакыт уздырганы булды. Ләкин, Мөнирҗаннан аермалы буларак, Хамматның колхозга койрыгы ябышып катарга өлгермәгән, аның ниятләре икенчерәк булып чыкты:
- Беләсеңме, Мөнир дус, - диде ул, бу хакта сүз чыккач, - минем бит солдаттан алып кайткан запас бетте. Әнкәй мәрхүмә дә, бердәнбер малаена чуртымны да калдырмыйча, ни сәбәпледер оҗмахка керергә ашыккан. - Аның тавышында ачыктан-ачык мыскыллы көлү яңгырады. - Хәсьяновка аванс сорап барган идем, тыңлап та тормады, куып чыгарды. Үзең беләсең, әнкәй юк, туганнар юк, туып үскән йорт, төртсәң, аварга тора. Шулай булгач, мин, ни пычагыма дип, авызын ачса, үпкәсе күренеп торган, тире белән сөяккә калган, бетләп, корчаңгыланып беткән колхозны саклап ятарга, аны муеныма атландырырга тиеш? Шуның өчен сугыштыкмыни?! - Хаммат бу сүзләрне шундый ачыргалану белән әйтте ки, Мөнирҗан дустының йөрәгендә янартаулар кайнавын аңлады. Ул инде бу хакта сүз башлаганына үкенә дә башлаган иде. - Аннан соң минем колхозда калуымнан гына чуртым да үзгәрмәячәк. 
- Ә Мөршидә? - дип шаярткан булды киеренкелекне йомшартырга теләгән Мөнирҗан. Ул Хамматның Мөршидә белән тагын да очрашкалавы турында хәбәрдар иде.
- Мөршидәң үзеңә булсын! - Хаммат елмаеп җибәрде. - Ай оста ул, малай, кочагына эләксәң эреп агасың. Башың кайда да, аягың кайда - онытыла. Белмим, Сәлимә ничектер, ә Мөршидә - искиткеч! Төшләргә керәчәк әле ул минем.
- Алып кит алайса үзең белән!
- Кая? Юк инде, дус, өйләнсәм, унсигез-унтугыз яшьлек гыйффәтле кызга әйләнәм мин. Мөршидә ул авылда кирәк, аны читкә җибәрергә ярамый. Югыйсә синең белән минем ише уҗым бозауларын ир булырга кем өйрәтер?! - Хаммат рәхәтләнеп көлеп җибәрде. - Ну, малай, сугышка кадәр Мөршидә ише берәрсенә эләккән булсаммы! Күпме немка, япун кызларын, полячкаларны бәхетле иткән булыр идем! Аяк астында гына күпме иде алар. Юк шул, башкалар гыйшык уйнаганда, без шырпы сызып тордык. Карале, Мөнир, син ничек уйлыйсың, берәрсендә озату кичәсе ясасаң, начар булмас иде, малай, ә? Сәлимә сагынып үлә язгандыр инде үзеңне...
Мөнирҗан колак яфракларының кызышуын, чәч төпләренең тирләп чыгуын тойды. Бүреген салса, валлаһи, башыннан пар күтәрелер иде. Ник алай ояладыр, югыйсә бала-чага түгел, кайчан да булса ир-ат белән хатын-кыз арасында була торган якынлыкны ул бер кылырга тиеш иде ләбаса! Ләкин шәригать кануннары буенча ул кеше синең хәләлең, ягъни никахлы җәмәгатең булырга тиеш. Очраклы берәү белән мондый бәйләнешкә керү зина дип атала ул, туганкаем, зур гөнаһ санала. Кешегә ишетелсә, оятыңнан җир тишегенә керерсең...
Теге көннән соң Сәлимә аның саламнан кайтканын гел сагалап кына тора, төрле сәбәпләр тапкан булып, тирәсендә буталу җаен карый. Бер карасаң, сабый бала кебек, бер карасаң... Аңламассың тагын. Аның Хәсьянов белән чытлыклануын күрсә, Мөнирҗанның кытыгы килә, ни эшләргә белми, йөрәген берьюлы йөз мең корт кимерергә керешә. Көнләшү дигән нәрсә әллә соң шулмы икән?..
Кызык бу адәм баласы. Мөнирҗан Сәлимәне яратмаганын да белеп тора. Ә күңелендә көнчелек бар. Бер генә кич янында кунып чыгуына карамастан. Анысы да алдан ниятләп түгел, очраклы рәвештә, көтмәгәндә генә. Җырда ничек әле, "Үзем сөймим, ятка бирмим" диләрме? Мөнирҗанның Сәлимәгә мөнәсәбәте дә шулмы? Шәхси милекчелек хисе синдә бигрәк көчле икән, иптәш! Харап икән, председательдән калган кыз белән бер кич кунган икән! Әйе шул, ул гап-гади Сәлимә түгел, председатель Хәсьянов сөяркәсе. Пәри, җен затыннандыр ул Сәлимә дигән мөртәт! Аның белән йоклаганга үкенүләре, оялу-кызарулары барысы да ялган микәнни? Башкача булганда, көнләшер идеме? Кочагы кайнар, иреннәре татлы, "Мөнирҗан абыкаем!" дигән сүзләре сулышыңны өтәрлек иде шул, каһәрнең. Юк-юк, Хаммат ничекләр генә мактамасын, Мөршидә Сәлимәгә җитми торгандыр. Сугыштан исән-сау кайтып та, ләззәтнең мондые барлыгын башына да китереп карамаган мәми авыз Мөнирҗанга җитә калды. Аның кебек мокытны түгел, Хәсьянов кебек азау ярган мир үгезен дә үзенә каратырдай булгач, бер-бер тылсымы бардыр ул дәртлекәйнең! Хаммат әнә ничә ирдән кайткан Мөршидә турында сөйләгәндә дә селәгәен җыя алмый.
Шулай да Мөнирҗан үзен ни өчендер Сәлимә каршысында гаепле санады. Югыйсә көчләп буйсындырмады, әрсезләнмәде, киресенчә, дәртен тыялмаган кыз, рәхмәт төшкере, аның куенына кереп, Мөнирҗанны, Такташ әйтмешли, үзе "көчләде". Уналтысын тутырып күптән түгел унҗидегә чыккан яшь кенә кыз бит әле, ничек шулкадәр иртә оҗмах алмасын авыз итәргә өлгергән. Бу эштә әлифне таяк дип тә белмәгән егеткә бер дә аптырап, югалып калырга ирек бирмәде. Сәлимә яшьтәшләренең кайберсе әле клубка да чыкмый торганнардыр. Сәбәбе нидә? Сугышка кадәр авылда азгынрак ир-атлар "уҗым"га баргалый торган бер-ике генә хатын була, ул хатыннар янына да кешегә сиздерми генә йөрергә тырышалар иде. Алары да ире үлгән яки аерылышкан хатыннар иде. Ә Сәлимә... Их син, сугыш, син кешеләрне орыш кырында гына үтереп калмадың, тылда да татарның әхлаклы тормышын пыран-заран китердең! Моның өчен кемне гаепләргә, кемне җәзага тартырга? Яшьлекләре сугыш чорына эләкмәсә, Сәлимә, Мөршидәнең тормышы бүтән юл белән китмәс идеме?
Уйларын Хаммат бүлдерде:
- Сәлимә исемен ишетүгә, ник уйга калдың?
- Әй, башымны катырма әле шул кычыткан чыпчыгы белән! Бик кирәк икән, үзеңә булсын! - Мөнирҗанның бу хакта сөйләшәсе килми иде, сүзне икенчегә борды: - Менә син колхоздан китәм дисең, кая бармакчы буласың? Агыйделнең аръягында бер энәгә бер сыер биргәннәре турында ишеткән бар. Сине кайда көтеп торалар? Кемгә кирәк син?
- Баулы тирәсенә китсәм дим...
- Үкенмәссеңме соң?
- Үкенер өчен үкенерлек гамәл кылырга кирәк бит әле башта. Баулыда нефть чыгаралар. Сугыш, беләсең, ирләр сафын нык иләде. Эшчеләр җитми, ди. Бәлки, син дә ниятләрсең? Бергә-бергә күңеллерәк булыр иде. Тора-бара фатир да бирәселәр икән. 
Мөнирҗан өчен көтелмәгән тәкъдим иде бу, аптырап калды.
- Юк, Хаммат дус, минем кебек чулак белән нифтедә ни эшләсеннәр? Аннан соң әти-әни дә картайды, бар ышанычлары миндә.
Аны авылга бәйләп куйган төп сәбәпнең Гайния икәнен Хамматка әйтүне ул кирәк санамады. Бер бетмәгән баш авыртуы булды шул Хәниф кызы, миһербансыз!
Сугышта чакта кайвакыт, сагыну түгел, кычыткан җиреңне кашырга да ара калмый. Ә госпитальдә?.. Анда вакытны ничек уздырырга белмисең, авырту өстенә сагыш баса. Авыл сагындыра, әти-әни, туганнар, дуслар. Җаныңның җиденче тамырына кереп оялаган Гайния турында әйткән дә юк. "Сыңар кул белән әллә авылга кайтып та тормаскамы?" дигән уй ничә тапкыр килде башына һәм үзе үк бу уйны юкка чыгара торды. Ничек инде туып үскән авылыңа кайтмый калырга мөмкин? Моның өчен таш бәгырьле булырга кирәк. Ул, әлбәттә, кайтачак. Әгәр Гайния читкә какса, ул чагында күз күрер.
Хаммат үпкәләсә үпкәләгәндер, икенче көнне ерак сәфәргә кузгаласын сылтау итеп, Мөнирҗан аның тәкъдимен кире какты. Өзәргә булгач өзәргә ул Сәлимә атлы кычыткан чыпчыгы белән араны!
Иртән урманчылар караңгылы-яктылыда идарә янына җыйналды. Китәсе кешеләрнең исемлеге белән кызыксынмаган иде, урманга баручылар арасында балачак дусты Фазыл һәм Гайния белән Сәлимәне дә күреп, аның күзе маңгаена менде. Ярый, Гайния белән Сәлимәнең баруын әле аңларга була, ә менә Фазыл кайдан килеп чыккан? Ул бит төрмәдә иде, кайчан кайтты икән? Кайтканын ничек Мөнирҗан белми калган?
Китүчеләргә Хәсьянов хәер-фатихасын бирде:
- Кадерле иптәшләр, - дип башлады ул сүзен, - безнең каһарман урман кисүчеләребез - сезнең, ягъни безнең авылдашларыбыз - Ширәмәттә урман кисүдә зур уңышларга ирештеләр. Ләкин алар даһи Сталин куйган заданиенең яртысын гына үтәделәр. Арагызда сугышта булган кешеләр дә бар, куелган бурычны үтәмәүнең нәрсәгә китергәнен беләсез. Сезгә урман кисү һәм ташуны азагына кадәр җиткерү бурычы йөкләнә. Моны партия куйган зур бурыч дип кабул итегез.
Хәсьянов киткәч, Мөнирҗан, ул киткән якка карап, тел шартлатып куйды. Мондый тел белән бу кеше утта янмас, суда батмас. Әнә бит ничек: партия исеменнән генә сиптерә! Төнлә белән йокысыннан уятып сорасаң да, суда аягын чылатмас. 
Фазылга сугышта озак булырга, Әскәйдә чакта үзе хыялланган каһарманлыклар күрсәтергә язмаган икән. Аның иң зур теләге кавалерист булу, сөлектәй акбүз атка атланып, дошман тылына бару, фашистларны кылыч белән уңлы-суллы тураклау иде. И-и беркатлы авыл малае, мокыт! Гражданнар сугышы күптән узды, маршал Семен Будённый кавалериянең ролен никадәр генә купайтырга тырышмасын, җиңү язмышын ат һәм кылыч түгел, бәлки танклар, самолетлар, "катюшалар" хәл кыла иде. Моны аңлаган булса, Фазыл кавалериягә эләгү турындагы хыялларыннан шунда ук ваз кичәр иде.
Язмыштыр: алгы сызыкка барып җиткәнче үк, аларның эшелонын дошман самолетлары эзәрлекли башлады. Безнекеләр килеп, фашист козгыннарын куып җибәргәнче, бомбаларны җитәрлек яудырырга өлгерделәр. Берсе Фазыллар утырган вагонның күршесенә генә төште. Ирен читләрендәге сөтләре дә кибеп өлгермәгән, "сугышка барып кына җитим, фашистларның арт сабагын укытам" дип хыялланган япьяшь малайларның өч дистәдән артыгы, дошманга төбәп бер тапкыр атарга өлгермичә, фани дөньядан мәңгелеккә күчте. Ихтимал, аларның әти-әниләренә "Сезнең улыгыз батырларча һәлак булды" дигән формаль хатлар киткәндер. Бәлки, китеп тә өлгермәгәндер: әнә ич хәбәрсез югалганнар, шәһәрне инде әйткән дә юк, авыл саен никадәр.
Фазылның әҗәле җитмәгән икән - исән калды. Моны, йә, могҗиза дими ни дисең?! Тәкъдирендә шулай язылгандыр, күрәсең. Югыйсә ул бомба ун-унбиш метрлар гына алгарак төшсә, Фазыллар вагонының нәкъ уртасына туры килеп, көлен күккә очырасы иде.
Ирекле булып язылып, алгы сызыкка омтылган егетнең өмете авылга күкрәк тулы орден-медальләр белән кайту иде, айга якын гына сугышып калды. Хәтта дары исен дә туйганчы иснәргә өлгермәде. Хәер, дары хушбуй түгел, аны кемнең иснисе килсен, иснәп кем хозурлансын?! Чираттагы һөҗүм вакытында яраланып, госпитальгә эләкте. Сул кулын мина ярчыклары теткәләп бетергән иде. Фәрештәләр аны бу юлы да саклады - кыр госпиталендә беренче ярдәмне күрсәтүгә, поездга утыртып, Фазылны тылга озаттылар. Утырып киткән чакта егет туган авылыннан нибарысы кырык биш-илле чакрымнар ераклыктагы Бөгелмә станциясе аша узасын да, Чиләбе шәһәрендәге госпитальнең йөзләгән яралысы арасында бер тары бөртеге буласын да белми калды. Начальниклар ни өчендер яралылардан маршрутны яшерделәр. Югыйсә Фазыл авылны, туганнарын нык сагынган һәм аларга хәбәр салмый калмас иде. Ә хәбәрне алганнан соң, кем дә булса күрешергә барыбер килер иде. 
Госпитальгә барып җиткәч, шактый вакыт Фазылны операциягә хәзерләделәр. Ниһаять, күп эшләүдән күзләре эчкә баткан яһүд табибы Семен Моисеевич Зильберман аны операция өстәленә яткырды. Фазыл табибның гаять киң уч төбенә һәм берсе-берсе шешә юанлыгы бармакларына игътибар итте. Башына "моңа врач булып түгел, урман кисүче булып эшләргә кирәк" дигән уй килде. Шулкадәр юан бармакларның скальпель тота алуы гаҗәп иде.
Ләкин Семен Моисеевич тылсымчы кебек эш итте: тимер ярчыкларын чүпләде, чәрдәкләнгән сөякләрне тәртипкә китереп җыйды. Кулы терсәктән өстә бераз кәкрәебрәк калса да һәм берничә ярчык алынып бетмәсә дә, иң мөһиме, аны кисеп ыргытмадылар. Менә хәзер, авыррак эш эшли башласа йә һава үзгәрәсе булса, иң әүвәл әнә шул тимер кисәкләре кыңгырау сугарга тотына.
Госпитальдән ул, хәрби хезмәткә яраксызга чыгарылып, 1944 елның маенда өенә кайтты. Әскәйдә яшьтәш егетләреннән бары тик Мөнирҗан белән икесе, унсигез яшьләре тулганчы ук, фронтка җибәрүләрен сорап, хәрби комиссариат бусагасын җитәрлек таптаганнар иде. Чөнки, тирән ышануларынча, алар фронтка эләгү белән, немецлар дер калтырап качарга тиеш иде. Ләкин хәрби комиссариатта шушы хакыйкатьне никтер аңларга теләмәделәр. Баштарак "яшегез тулсын" диделәр, соңрак Фазылны алдылар, ә тракторчы Мөнирҗанны, "син тылда кирәк" дип, тагын калдырдылар.
Күрәсең, сугыш чорының кырыс законнары кешеләргә, аларның психологиясенә генә түгел, яра-җәрәхәтләренә дә бүтәнчә тәэсир итә торгандыр. Тыныч вакыт булса, Фазыл, әнисенең яшь кычыткан салып пешергән умачлы ашын ашап, өендә әле шактый озак ятар иде. Ә аны, кайтып бер атна үтте микән, бригадир эшкә дә кодалый кереште.
Август аенда Фазылны ашлык сугучылар звеносына бригадир итеп билгеләделәр. Әскәйнең Уразай белән Карамалы басулары кисешкән җирендәге бодай басуы иде ул. Эш режимы болай куелган: иртә таңнан төнге унга-унбергә кадәр алны-ялны белми эшлиләр дә барысы бер арбага төялеп кайтырга кузгалалар. Басу җәһәннәм аръягында, әле ун чакрымлап кайтасы бар. Аңа иң тиз дигәндә дә сәгатькә якын вакыт уза. Ә иртәнге дүрттә кире кузгалырга кирәк. Шул арада ашарга хәзерлә, юын, бала-чагаларыңны иркәләргә дә өлгер. Ләкин иң үзәккә үткәне - ачлык. Бар җыйган икмәк сугышка озатыла. Шуңа күрә ашлык сугучылар ничек тә булса үз җайларын үзләре карарга тырыша.
Бу юлы да арбага кечерәк ике капчык салганнар иде. Аларның кемнәрнеке икәне турында Фазыл кызыксынып тормады. Ул көнне бәхетсез юлга кузгалганнар икән - кузгалуга, күгендә чекерәеп йолдызлар янган салкынча август тынлыгын челпәрәмә китереп, айгыр кешнәгәне ишетелде. Фазылның башыннан шунда ук "беттек!" дигән уй сызылып үтте. Вәкил айгырының тавышын ул әллә кайдан таный. Вәкилдән биш кеше утырган, өстәвенә ике капчык бодай да салынган арбада аягында көчкә басып торган Бәбәй белән кача аласыңмы? Качарсың сиңа, тот капчыгыңны! Иң яхшысы - капчыклардан котылу! Ләкин соңга калдылар - алар төшеп өлгергәнче, Әфләтүнов арба янына килеп баскан иде инде. Ул, кесә фонаре белән яктыртып, бер генә карады да сорауны кабыргасы белән куйды:
- Капчыклар кемнеке?
Мирсәет абзый бер капчыкның үзенеке икәнен шунда ук таныды.
- Ә бусы?
Әфләтүнов, авыл хуҗалыгында әлифне таяктан әллә ни аермаса да, тегенди-мондый гына кеше түгел - ул Казанның үзеннән үк районга, районнан Әскәй авылына җибәрелгән кеше. Аны барысы да таный, барысы да курка. Хәтта колхоз председателе дә. һәм, әлбәттә, берәү дә яратмый. Фазылның сакау Әсгать белән булган хәлне һич онытасы юк. Бабеч-Карам буенда сабан сөреп йөриләр иде, берзаманны басу башында Әфләтүнов күренде. Моңа кадәр тыныч кына эшләгән Әсгать кинәт күкерт булып кабынды:
- Фадыл, вәтил тилә, тител тәләтәне, бәлеп үтеләм мин аны! - дип, Фазыл ни дә булса әйтергә өлгергәнче, тәләкәне эләктерде дә вәкилнең өстенә ташланды.
Әфләтүнов ничек кирәк алай качып өлгерде. Сабанчылар аның кыланышыннан туйганчы көләргә дә өлгерә алмый калды, кичкә табан ике милиционер килеп, Әсгатьне районга алып китте. Шул китүдән бары бер тапкыр гына "Минзәлә төрмәсендә икән" дигән хәбәре ишетелгән иде, бүтән кайда икәнлеген белүче булмады ул бичараның.
Шәһәр кешесе шәһәр кешесе шул. Әскәйгә беренче килүендә атна буена колынлы бия җигеп йөргән иде, аннан соң Соры алашаны биргәч:
- Моның колыны кайда? - дип сорап, көлкегә калды.
Атлар караучы Сәлах карт аңа:
- Иптәш Әфләтүнов, ул алаша бит, - дип әйтеп караган иде, ләкин вәкил үз кырыгын кырык итте:
- Алаша икәнен беләм, "колыны кайда?" дип сорыйм мин синнән! - дип, колын таптыруын белде.
Шул көннән авыл халкы, җае чыккан саен, Әфләтүновның бу канатлы сүзен куллана торган булып китте.
Икенче тапкырында Әфләтүнов, ашлык сугучылар янына килгәч, молотилкага карап: 
- Моның ишеге кайда? - дип, мәсхәрә булды.
Менә шул вәкил хәзер, газраил булып, аларның барысын да бер җепкә тезде. Әфләтүнов Фазылның бригадир икәнен белә иде, сорау алуны аңардан башлады:
- Кемнеке, дип сорыйм мин синнән! Ишетмисеңме әллә, ник җавап бирмисең? Син бит бригадир, син белергә тиеш!
Кемнеке икәнен әйтергә Фазылның ничек теле әйләнсен. Ул дәшмәгәч, Әфләтүнов хатын-кызлардан алда машинист Сафа абзыйга ябырылды:
- Әйт, контра, барыбер төрмәдә черетәм мин сине!
Сафа абзыйны әллә төрмә сүзе куркытты, әллә "яшь балалы булгач, тимәсләр, кызганырлар" дип уйладымы икән, алты айлык баласын күтәреп басып торган хатынына күрсәтте. Ник шулай итте, Фазылның шушы көнгә кадәр аңлый алганы юк. Үз хатыныңны күрәләтә чокырга төртеп төшер инде.
Сугыш чоры бит, хөкем озакка сузылмады - капчык хуҗаларын һәм Фазылны ябылуга хөкем иттеләр. Урлаганнарны ни өчен икәне аңлашыла инде, ә менә Фазылга үз вазифасына салкын караганы, урлашуга юл куйганы өчен бирделәр статьяны.
Ул Казан шәһәренең бишенче колониясенә эләкте.
Сугышның кара канаты берәүне дә читләп узмый, һәркемгә кагыла, барысы да фронт өчен, җиңү өчен эшли. Кем оек бәйли, кем бияләй, кем кием тегә. Фазыл исә төрмәдә кәрҗин үрүчеләргә тал чыбыгы ташыды.
Колония башлыгын ат белән Харис исемле татар егете йөртә иде. Эш белән аларга еш кына Казанга да чыгарга туры килде. Егет, ышанычка тәмам кереп беткәч, чанасында төргәге белән сукно да алып чыккалый башлаган. Төрмә башлыгы утырган чананы яки тарантасны кем тикшерсен. Ничә тапкыр алып чыккандыр, анысын төгәл әйтүче булмады, әмма бер тапкырында сакчылар егетне шул сукно белән эләктерәләр. Кабат суд була, һәм Харисны бу төрмәдә срогын тутырырга калдыралар. Йөзләгән тоткын арасында Харис тавышы моңлы булуы белән аеруча хәтерендә калды Фазылның. Күп җырлары арасында "Мәдинә" исемлесен аның ишеткәне дә юк иде.
Мин утырып хатлар язам,
Синең исеңдә дә юк.
Мәдинә, гөлкәем,
Синең исеңдә дә юк, бәгырькәем.
Җыр болай да сагынудан телгәләнгән йөрәкләрне парәпарә китерде.
Үзенең хөкем ителүе хакында Фазыл төрмәдә чакта да, соңыннан да кабат-кабат уйланды. Дөрес эшләдеме соң ул арбадагы капчыкларны күргәч тә кире ташлаттырмыйча? Әгәр дә ташлаткан булса, берәүне дә хөкемгә тартмаслар иде. Урлашуның зур гөнаһ икәнен әллә ул белмәдеме? Белмәс сиңа! Ул бит мулла баласы. Өйләрендәге ач балаларын кызганды, менә шул. Ә бу миһербанлылык аларны гына түгел, үзен дә харап итте. Менә хәзер, кая гына барса да, ниләр генә эшләсә дә, "төрмәдә утырган" дигән хәбәре кара сакал урынына үзенә тагылып йөриячәк.
Төрмәдән чыгуы гына түгел, мең бәла белән акчасыз-нисез авылга кайтуы турында язсаң, үзе бер китап булыр иде. Кайтып аңына килергә дә өлгермәде, урман кисәргә чыгып китте. Өйдәгеләр белән хәтта туйганчы сөйләшә дә алмый калды. Бар курыкканы өйдәгеләргә төрмә бетен йоктыру иде. Шуңа күрә кайтканның икенче көнендә мунча яктырып, киемнәрен ныклап кыздырды, озын-озаклап юынды һәм, әнисенең сагындырган сөтле умачын ашап, мәтрүшкәле чәй эчкәч яткан иде, тоташтан унике сәгать йоклады. Юлда ул бик нык туңган һәм эт кебек арыган иде. Ул йоклаган арада, кайтканын кайдан белгәндер, бригадир аның урман кисәргә барырга тиешлеген кереп әйткән. Юлга җыйналырга да вакыты чамалы гына калды. Мөнирҗан белән күрешмәвенең сәбәбе менә шул иде.
Урман кисүчеләр Ширәмәткә берничә тәүлек барды. Иң алдагы атта бригадир итеп билгеләнгән Гыйният абзый, аннан соң Гайния утырган ат, алар артыннан тагын берничә хатын-кыз. Мөнирҗан белән Фазыл бер-бер артлы уртагарак туры килде. Ничек кузгалсалар, юлны шул тәртиптә дәвам иттеләр. Чөнки карлы юлда бик теләсәң дә узышып булмый, әле каршыдан килүчеләрне үткәреп җибәрү дә мең бәла. Гыйнвар бит, кар тирән, буран әледән-әле юлны күмеп тора.
Бер карасаң, изелгән, еш кына туя ашый да алмаган, каторга хезмәтенә баручы шушы лашманчыларның уен-көлкегә теләкләре дә, хәлләре дә булмаска тиеш иде. Ләкин яшьлек уен-көлкесез яши алмый, аңа хәрәкәт, кызык кирәк, аралашу кирәк. Әскәй урманчылары да юк җирдән тәм тапты: әле берничә чанага төялеп мәзәк сөйләштеләр, әле туңа башлаганнары төшеп әүмәкләшеп алды. Яшь егетләрнең аяклары, үзләре дә сизмәстән, Гайнияләр, Сәлимәләр тирәсенә тартылды. Мөнирҗан белән Фазыл да Гайния янына барып килделәр. Аякларын саламга төреп утырган Гайния караңгы чырай да күрсәтмәде, бик ачылып та китмәде. Фазылны кайтуы белән тәбрик итте, хәл-әхвәлен сорашты. Аннан тынып калды.
- Ни булган бу Гайниягә? 
Кыз яныннан үз чаналарына кайткач, Фазылның Мөнирҗанга биргән беренче соравы шул булды.
- Кияүгә чыкмагандыр бит?
- Юк.
- Сылу үзе, каһәрең. Бер кашык су белән йотарлык.
Дустының соклануын яшерми әйткән сүзләре Мөнирҗанның йөрәген чәнчеп алды. Юк, бик газиз аңа бу тәкәббер кыз.
Өченчекөн генә авылга кайтып төшкән, авыл яңалыкларыннан бихәбәр булган Фазылның сорашуы табигый иде. Дөнья бит, тормыш дәвам итә, төн чыкканчы да әллә никадәр яңалык өстәлә. Әскәйдә булмаганына бишбылтыр бит. Кайчан чыгып киткәнен бер Ходай һәм әнисе Хөршит абыстай гына беләдер. Төрмәгә хәбәрләр озак йөри. Анда закондагы карак-угрылар хакындагысы гына тиз тарала. Аның да белергә ярый торганнары гына.
Мөнирҗан дәшмәгәч, тагын сорау бирде:
- Араларыгыз ничек? Әллә ташлаштыгызмы?
Фазыл Мөнирҗан белән Гайния арасындагы мөнәсәбәт хакында азмы-күпме хәбәрдар иде.
- Аптыраган инде! - Бу сүзләрне Мөнирҗан ачынып әйтте. - Йөргән кешесе барлыгы да сизелми, мине дә якын китерми. Югыйсә, вәгъдә биреп, сугышка озатып калган иде.
- Кит аннан! Имәндә икән чикләвек... - Фазылның гайре гаҗәпләнүе чыраена чыкты. - Вәт ышан син кызларга!
- Әллә чулак кайтуым өркетте. Сөйләшми. Хәтта кичләрен дә чыкмый. Миннән качу җаен гына карый.
Фазыл, юатып, дустының җилкәсеннән кагып куйды:
- Кайгырма, Ширәмәт барысын да ачыклар.
Фазылның күрәзәсе рас килде.
Күпләрнең Ширәмәткә беренче барулары иде.
Саклау урманнарында кәкре-бөкре каен, усак, әле юанаерга өлгермәгән имәннәр генә күреп өйрәнгән Әскәй кешеләре, Ширәмәтнең очлары белән соргылт күкнең үзен терәткән колач җитмәстәй мәһабәт наратларын күреп, телсез калды. Йа Хода, урманның мондые да була микәнни?! Элек барганнар кайтып сөйләгәч, шыттыралар, дип ышанасы итмәгәннәр иде. Их, шушы наратлардан йорт салып керсәң иде дә тыныч кына яшәсәң иде! "Гайния белән, бала-чагалар белән... Мондый бүрәнәләрдән салган йорт кимендә йөз ел торырга тиеш". Мөнирҗанның күңеленә ихтыярсыздан әнә шундый уй килде. Ул, уен Фазыл сизмәдеме икән дип, дустына каран алды.
Халык телендә Ширәмәт дип сөйләсәләр дә, Әскәй урман кисүчеләре Кама Аланы авылына урнаштылар. Ширәмәтнең үзе кебек, Кама Аланы да урыс авылы икән. 
Мөнирҗан белән Фазыл икесе бер фатирга керде. Фатир хуҗасы Пелагея Трофимовна шыңгырдап торган нарат бүрәнәләрдән салынган йортта ялгызы гына яшәп ята иде. Әскәйдә мондый йортның гомер-гомергә, һәрхәлдә, Мөнирҗан белән Фазыл белгән дәвердә булганы юк иде.
Язмышның үз сценарие бар. Югыйсә фатирга аларның бер ягына Гайнияне, икенче ягына Сәлимәне урнаштырырлар идеме?! Үтенеп сорасаң да, алай булмас иде. Ә монда яшь йөрәкләрне юри үртәгәндәй килеп чыкты.
Яңа елга кадәр урман кисү, аны чыгару, бәлки, җиңелрәк булгандыр. Ник дисәң, күптән түгел генә көзге күлмәкләрен салып, шәрәлегеннән оялып калган урманга әле кар юньләп төшәргә өлгерми. Ә хәзер, әнә кара, атлар әйтерсең сөт күбегендә йөзә. Кар шундый тирән, кая гына басма, кимендә билеңнән чумасың. Атлар әле буш көенә дә корсакларына хәтле терәлгән кардан көч-хәл белән генә йөри. Аларның, мескенкәйләрнең, такы-токы тукланып, болай да чыкмаган җаннары гына калган. Шулар бит йөк төягән чананы өстерәргә, план үтәргә тиеш.
Урманчылар иртә тора. Тормыйча соң, әле бит үзеңне тәртипкә китерү генә түгел, атларны да карарга кирәк. Читят җирләрнең салкын абзарында ачлы-туклы төн уздырырга мәҗбүр булган атлар синең үз яннарына чыкканыңны дүрт күз белән көтеп тора. Күзләре белән күрә, әллә адымыңнан таныймы - син якынаюга, назланып кешнәп җибәрә:
- Иһо-һо-һо!
Бу аларның үз телләрендә "Саумы, хуҗам! Исән-сау йокладыңмы?" дип хәл белешүләредер, мөгаен. Әнә ич, яннарына килсәң, җилкәңә башларын салу җаен гына карыйлар.
Урманчылар иртә тора. Тормаслар, әле тагын әз генә, печтек кенә булса да иркәләнеп ятарлар, сыңар күзләрен генә йомып черем итәрләр иде, ярамый.
Кышкы көн бит ул яшьлек кебек: борылып карарга өлгермисең, ник кырык эшең кырылып ятмый, узып киткән була. Караңгы шулкадәр тиз төшә. Ә югарыдагы агайлар, көн кыска дип, норманы киметмиләр. Таш яуса да, кан коссаң да, син аны үтәргә тиеш. Бу дәүләт заданиесе, эленке-салынкы йөрсәң, җавапка тартып, ташкапчыкка тыгарга да күп сорамаслар. Сталин заманасы бу, корыч замана. Шуңа күрә, аз гына яктыра башлауга, төнге йокыдан уянып җитмәгән урманның тынычлыгы кача: чаналар шыгырдавы, атлар пошкыруы, кеше тавышы, аларның кычкырып сөйләшүе, көлүе, сүгенүе бергә кушылып китә. Беренче тапкыр балта белән туң агачка суккан тавыш болай да туңган, күшеккән җәнлекләрнең котын ала. Агачка чапкан саен коелган кар, сынган ботак тавышы бу куркуны тагын да көчәйтә. 
Берзаманны аркылы пычкылар ансамбле хәрәкәткә килә: бзин-бзин, тиң-туң... Менә берсенең агачы, гөрселдәп, җиргә ава. Аннан икенчесе... өченчесе... һәр ауган агач үзе белән бик күп кар, башка агачларның ботакларын ияртеп төшә. Монда һәрдаим сак буларга кирәк - югыйсә башыңа зур ботак төшкәнен, гәүдәңне агачның бет урынына сытканын сизми дә калырсың.
Ауган агачның ботакларын чапканнан соң, кәүсәсен, билгеле бер озынлыкта кисеп, атларга төяп, тиешле урынга чыгарырга кирәк. Мөнирҗан белән Фазыл һәм тагын дистәдән артык кеше әнә шул эш белән мәшгуль.
Чанага төяп агач ташуның, читтән караганда, авырлыгы артык юк сыман. Төйисең дә алып китәсең, илтәсең дә бушатасың. Таза ир-атка нәрсәсе бар. Ләкин монда берничә ләкин бар. Иң әүвәле, юлсызлык - калын кардан атлар буш көе дә чак атлый. Икенчедән, колач җитмәс агачларны төяү җиңел эш түгел - җайлы-җайсыз эш итсәң, чана үрәчәң шартлый да сына. Ә ул сынса, эшләр хана: яңасын ясап куйганчы, кәҗә маең сыгылыр, үзең хәлдән таярсың, нормаң үтәлмәс.
Юлсызлык һәм йөк төяү эшләре һәркемгә тигез эләгә. Әле бит төялгән йөгеңне тиешле җиргә илтеп җиткерәсе дә бар. Атларның исә тазалыгы, көче, холык-фигыле төрлесенең төрлечә. Мөнирҗанга рәхәтрәк - ул үзенең Күк биясе белән килде. Күк бия хәзер, саламга барган беренче көндәге төсле, төртсәң аварга торган өрәк түгел. Бер генә кулда булу, Мөнирҗанның авызыннан өзеп икмәк каптырулары, какмавы-сукмавы, бик тәҗел чакларда чыбыркысын офыкта нәҗәгай урынына ялтыратып кына алулары Күк биянең хәлен күпкә яхшырткан иде. Дөрес, Күк биягә сугышка кадәрге хәленә җитәргә ерак, бик ерак әле. Ләкин аның башы хәзер салынкы түгел, сырты да атланган уңайга пычактай суймый.
Төрмәдән берничә көнгә алданрак кайткан булса, бәлки, Фазылга да арурак ат эләгер иде. Урман кисәргә барачагы аның бит төшенә дә кермәде. Кайдан инде ат сайлап тора алсын. Бәхетеннән, дөресрәге, бәхетсезлегеннәндер, аңа җигәргә Үгез кушаматлы карт алаша гына калган иде.
Их, Үгез, Үгез! Никләр генә дөньяга тудың икән син? Кемнәрне генә кан-яшь елатмадың, хәзер менә Фазылны интектерәсең... Адәм мәсхәрәсенә калдырасың...
Үгезнең кемлеген, ниндилеген сугышка кадәр үк яхшы белгән Фазыл, аңа якын бармас өчен, әллә ниләр бирер иде дә бит... Юк шул. Бригадада ике уйламаслык итеп әйттеләр:
- Сайлана, сырлана торган вакыт түгел, алсаң да - Үгез, калсаң да - Үгез!..
Анасын сатасыңмыни! Аз гына каршы төшсә дә, яңа гына төрмәдән кайткан кешегә "халык дошманы" ярлыгын тагарга әзер торуларын белмимени ул. Әле тагып кына калсалар бер хәл, каһәр суккан органнарның "Макар бозаулар көткән җиргә" озатулары да бар. Ә Фазылның анда һич кенә барасы килми. Җитәр, булды, лаеш шулпасын эчте.
Үгезгә җан иңдергәндә, Аллаһы Тәгалә аның белән эшлисе бәндәләре турында ник уйламагандыр. Карап торуга башкалардан әллә ни аерылмаган Үгезнең бик сәер гадәте бар: ул бара-бара да шып туктап кала. Менә шул чакта аны җитәкләп тә, юмалап та, хәтта чыбыркы белән кан чыгарганчы ярып та кузгатам димә. Таш та таш, Үгез дә таш. Иң хәлиткеч мизгелдә сине төп башына утырта да куя.
Йөккә төялгән агачларны бер авыл аша узып илтергә кирәк иде. Авыл аша инеш ага, аның йөри торган күпере бар. Менә шул күперне чыгуга, үр менәргә кирәк. Үгез үзенең холкын беренче көнне үк күрсәтте: бер тын белән менеп җитәргә теләп, Фазыл атын мөмкин кадәр кызурак алып килергә тырышты. Күперне чыктылар, үрнең дә күп өлешен менделәр, кул сузымы җир калды, һәм Үгез, ни уйлагандыр, ару гына барган җирдән шып туктап калды. Алга бармагач, бер генә юл кала - кире төшәргә. Төшеп, кабат менәргә өч тапкыр талпынып карады Фазлыйәхмәт мулланың төпчеге. Юк та юк. Башта бу кызыкны карарга бала-чага гына җыйналган иде, тора-бара узып баручы өлкәнрәкләр дә, тукталып, тамаша кылырга тотынды. Аю биетәләр диярсең, һәрберсе үзенчә акыл өйрәтә, киңәш бирә. Хәтта җыйнаулашып чананы этеп тә карадылар. Чана урыныннан купты, әмма Үгез, аякларын терәп, карышуында булды. Мөнирҗанның Күк биясе күптән үр башында, Үгез мәхлукның менгәнен сабыр гына көтеп тора. Мөнирҗан үзе Фазылга булыша.
Болай булмый, ниндидер чарасын табарга кирәк. Ә нинди?
Ахырда, Үгезне тугарып, чанага Күк бияне җиктеләр. Үрне менгәч, тәртә арасына кабат Үгез керде.
Үгезнең тискәрелеге шул ук үрдә икенче көнне дә кабатланды.
Мөнирҗан бу юлы:
- Фазыл, әйдә, юкка вакыт уздырып җәфаланмыйк, Күк бия генә алып менсен, - дип әйтеп караган иде дә, Фазыл риза булмады:
- Юк инде, ничек итсәм итәм, бу йөкне үзеннән менгерттерәм! - дип, катгый карарын белдерде.
Ни эшләргә җыена - уйлаганын Фазыл берәүгә дә әйтмәде.
Үрне гадәттәгечә юыртып төштеләр. Күтәрелә башлауга, Үгезнең адымнары акрынайганнан-акрыная барды, һәм ул нәкъ элекке урында туктап калды. Артык та түгел, ким дә түгел. Ары куалауның файдасыз икәнен белгәнгә, Фазыл бүген нервысын бозып тормады. Ул чанасына салган нарат ботагын сындырып алды һәм бернинди этлек сизмәгән Үгезнең койрык төбенә шул ылысны кыстырды. Әле генә тискәреләнгән Үгезнең өермәдәй ничек кузгалганын Фазыл сизми дә калды. Ул чана үрәчәсенең тезенә бәрелүеннән юл читенә очып барып төште. Фазыл торып басканда, Үгез үрне менү генә түгел, кушаяклап чабып, урам борылмасында күздән югалып бара иде. Менә сиңа ялкау Үгез! Менә сиңа хәлсез, беткән алаша!
- Карт тәре! - дип канәгать елмайды Фазыл. - Хәзер инде даруыңны беләбез.
Атын куып тотканчы, аңа шактый йөгерергә, тирләргә туры килде. Башка көннәрдә исә ул акыллырак булды. Үгезнең койрык астына ботак кыстырганда, дилбегәне кулыннан ычкындырмады.
Гайния апалы-сеңелле марҗаларда өченче кеше булып урнашты. Авылыннан чыгып карамаган татар кызы өчен урысча сөйләшү үлемгә тиң. Шулай булмыйча соң, аның бит Әскәй мәктәбендәге укытучысы да "моя хлеб", "мой жена" дип сөйләшүдән ары киталмаган дүрт класс белемле Мәгъфия апа иде. Ярый әле Гайния үзе зиһенле, ушлы кыз, сүзләрнең төгәл мәгънәсен белеп бетермәсә дә аңлый. Тик, кайтарып җавап бирәм дигәндә, ни өчендер теленә тегермән ташы асыла.
Гайниянең вазифасына башкалар белән рәттән ботак чабу өстенә Әскәйдән алып килгән азык-төлекне, атлар фуражын бүлеп бирү һәм чыгарылган агачның төгәл исәп-хисабын алып бару да йөкләтелгән. Урман кисүчеләр арасында дәрәҗәсе буенча Гыйният абзыйдан кала икенче кеше.
Мөнирҗанның госпитальдән өенә кайтуына дүрт ай тулып килә. Гайния белән аралары, кая ул якынаю, көннәнкөн ерагая гына бара сыман. Кызның үзенә карата битарафлыгы (Гайния йөрәгендә янартаулар көрәше барганын кайдан белсен?!) үзәген өзсә дә, ул чарасыз. Кызның кеме дә булса барлыгын белсә, алай ук сызланмас, бәлки, тәкъдир дип, килешер дә язмышына күнәр иде. Юк бит, юк! Кеме дә булса, авылда моны яшерү мөмкинме: авылның колагы сак, күзләре - үткен. Авылда бит барысы да үтәли күренә: кич белән берәрсен озатасы булсаң, аны иртән үк белеп торалар. Ә инде озатсаң яки куна калсаң - әйтеп тә торасы юк. Әнә ич, Мөнирҗаннар Сәлимәләрдә бер генә кич утырдылар, икенче көнне үк чыш-пыш китте. Кем белә, бәлки, шул чыш-пыш Гайниягә дә барып ирешкәндер.
Бу Сәлимә Сәлимә генә түгел, бер кычыткан чыпчыгы булды, валлаһи! Күршедә генә яшәгәч, юк йомышны бар итеп, кичләрен гел Мөнирҗаннардан чыкмый. Урманда очрашкан чакларда да күзләре белән сине ашардай итеп елмая.
Килгәннәренә ике атналап вакыт узды. Урманчылар мондагы шартларга ияләшеп беттеләр. Хәзер инде наратлары да артык юан, кары да чамадан тыш тирән, көне дә зәмһәрир суык тоелмый. Аударганнар аудара, ботаучылар балта белән ботак чаба, ташучылар - ташый. Ару-талу кайбер көннәрне шул дәрәҗәгә җитә ки, өстәвенә суык та үзенең мәкерле эшен эшли - кайтып ашауга, күз кабакларына таш тагалар. Сызлаганнарың бетеп, арыганнарың язылып өлгерми, тагын торырга туры килә. Югыйсә төне дә озын. Ярар, дип юаталар урманчылар үз-үзләрен, баш исән булсын, михнәткә түзә ул адәм баласы. Аллаһы Тәгалә аны шуның өчен яралткан.
Килгәннәренә ике атналар вакыт узгач, урманчы хатынкызлар, эш башлар алдыннан, Гыйниятне утлы табада биетергә кереште:
- Нәкәнис ял бирәсеңме безгә, юкмы?!
- Калхузчы дигәч тә!
- Эшләп үләбез бит инде!
Төртмә телле, сугышның беренче елында ук тол калган Катифә мәсьәләне бөтенләй кабыргасы белән куйды:
- Син, карт алаша, беләсеңме озак юынмаган хатын-кыздан нинди ис килгәнен? Бригадир хатыннары урман кисү кебек кәтергәгә йөрми шул, белмисеңдер. Озакламый безнең истән өйләнмәгән егетләр коса, урман җәнлекләре тончыгып үлә башлаячак бит, черек бүрәнә! - Сүзен ут булып башлаган Катифә, кинәт сүрелеп, инәлүгә күчте: - Ял бир син безгә, Гыйният абзыкаем, ял бир. Кер юыйк, мунчалар ягыйк. Югыйсә, ташка үлчим, марҗалар да җирәнерлек бит.
Бу сүзләрдән ирләр шаркылдап көлде, кияүгә чыгарга өлгермәгән кызлар, яшь киленнәр, оялып, кайсы башын иде, кайсы читкә үк китеп басты.
Гыйният - карт төлке - ситуацияне дөрес чамалады, бераз ял бирмәсәң, дилбегә аның кулыннан ычкынып, ата - улны, ана кызны белми башлаячак. Сыер дуласа, аттан яман була, диләр. Аннан соң ул үзе дә йомшак күңелле кеше, хатынкызларны гына түгел, ир-атларны да кызгана иде. Ә мескен бахбайлар?.. Алар да бит җан иясе, аларга да ял кирәк. Ләкин бу урдага йомшаклыгыңны сиздерергә ярамый, юкса башыңа менеп атланырлар.
- Ыслушай, сез нәрсә умарта күче кебек шаулашасыз? Падумаешь, дөньяда сез генә икән Алланың кашка тәкәләре! Уйлашырбыз. Ә хәзер, барыгыз, бар, эшегездә булыгыз! Сезнең өчен планны алабай килеп эшләмәс...
- Кара аны, Гыйният абзый, артык озак уйлама. Югыйсә, бригадир дип тормам, хатыныңа кирәк җирне үз кулларым белән тартып өзәрмен!
Бу сүздән Гыйният абзый елмайды гына:
- И-и, Катифә, синдәй яшь хатын кулы кагылса, үлсәм дә үкенмәс идем! Бәлки әле, бер тарта башлагач, өзеп үк чыгарасың да килмәс. Әйе бит, кызлар!
Аның бу сүзе киеренкелекнең эзен дә калдырмады. Урманчыларның шаркылдап көлүеннән агач ботакларындагы кар коелды. Болай ук булыр дип уйламаган иде бугай, Катифә төкереп куйды:
- Тфү! Син карт дурак белән сөйләшкән мин юләр!
- Ярар, уен бетте, балакайлар, барыгыз, эшкә башлагыз. Бераздан хәбәр итәрбез. Ә син, Гайния, калып тор.
Гыйният Гайниядән азык-төлек һәм фуражның калган запасы турында белеште. Саран булмаса да, сак тота иде хисапчы кыз. Әйтерсең гомере буена келәтче булып эшләгән.
- Йә, ничек уйлыйсың? - Гыйният соравын сорады да, җавап биргәнне көтмичә, фикерен дә җиткерде: - Сәгать өчләр тирәсендә туктатсак, иртә булмасмы?
- Син нәрсә, Гыйният абзый? - Гадәттә сабыр Гайния чак кабынып китмәде. - Мыскыл итәсеңме әллә? Сәгать өчтә эштән туктап, ни генә кыра алырлар икән алар? Мунча яксыннармы, кер юсыннармы? Минемчә, әбиткә кадәр эшләтергә дә ял бирергә!
- Ярар, кызым, кызма әле син дә. Рәзе мин каршы?! Булгач-булгач, әллә соң, мәйтәм, ризыкны да ике порция бирәбезме бүген? Эшлиләр бит. Аннан соң бүген җомга көн дә. Мөселманнарның бәйрәм көне.
Бу тәкъдим Гайниянең күңеленә сары май булып ятты. Ник бирмәскә! Тик бар чагында бүредәй, юк чагында шүредәй генә булмаска кирәк.
Бераздан кабул ителгән карар чыбыксыз телефон аша һәр урманчыга барып иреште.
- Ура, әбиткә кадәр генә эшләргә!
- Бүген урман ташучыларга да бер генә йөк илтергә!
- Маладис икәнсең, Гыйният абзый!
- Карале, Гайниянең дә юмарт чаклары булыр икән...
- Яшибез, егетләр, болай булгач!
Төштән соң моңа кадәр йокымсыравын дәвам иткән урыс авылы гүя уянды. Фатирга урнашучылар белән хуҗалар арасында дипломатик сөйләшүләр башланды. Мөнирҗан белән Фазылның иртәрәк кайту сәбәбен белгәч, Пелагея Трофимовна егетләргә гозерен белдерде:
- Балакайларым, күреп торасыз, ягарга утыным бетеп бара. Берәр нәрсә юнәтә алмассызмы үзегез кискән җирдән?
Фазыл белән Мөнирҗан бер-берсенә карашып алдылар: ә нигә ярдәм итмәскә бу әйбәт карчыкка? Балалары кебек күрә, аларга бирелгән барлы-юклы продукциягә үзенекен дә кушып, кайтуларына ашын пешереп, чәен кайнатып тора. Өстәлгә тозлаган гөмбә, кыяр кебек ят ризыклар да менгәли. Яхшылыкка яхшылык белән җавап биреп өйрәнгән егетләр шунда ук ризалашырга ашыкты:
- Борчылма, анакай, хәзер алып кайтырбыз. Тик...
- Что, сынки? Авырыксынсагыз, кирәкми, бармагыз. - Аларның "тик" диюләрен хуҗа карчык авырыксыну дип уйлаган икән.
- Юк, анакай, авырыксынмыйбыз, - диде төрмәдә дә урыслар белән аралашкан Фазыл. Аның урысчасы Мөнирҗанныкына караганда арурак иде. - Берәрсендә мунча ягып булмас идеме икән? Күптән мунча кергән юк. Суын да ташыр идек...
- Татар мунчасыз тора алмас инде...- диде Пелагея Трофимовна үзалдына. Бу аның хуплавы идеме, әллә өнәмәвеме - егетләр аңламады.
Пелагея карчыкның йорты зур, каралтысы төзек булса да, ни сәбәптәндер мунчасы юк иде. Кирәк санамаганнармы, әллә вакытлары, хәлләре җитмәгәнме - Ходай белә.
- Ярар, Тимофеевна белән сөйләшеп карармын!
Тимофеевна дигәне Сәлимә торган йорт хуҗабикәсе Ксения иде. Аның урыныннан тора алмый ятучы хаста ире дә бар, диләр. Ләкин аны ни Мөнирҗанның, ни Фазылның бер тапкыр да күргәне юк. Әллә һавага бөтенләй чыкмый...
Егетләр утын кайтарырга ризалыгын бирде бирүен. Урманда утынга ярарлык агач ботаклары, оч буйлары дөнья кадәр. Ләкин рөхсәтсез алырга ярамас. Әскәйдә әнә, корыган агач, черек төп алып кайтсаң да, тотыла калсаң, авыл советына чакыртып, акт төзиләр, штрафы белән янә бер кат ыштаныңны салдыралар.
Бу яклар, Әскәй белән чагыштырганда, кайсы яктан гына карасаң да, иркенрәк яшиләр сыман. Урманы кул сузымы җирдә, аннан бер йөк утын алып кайту, күп дигәндә, сәгать ярым-ике сәгатькә сузылыр. Кузгалырга кирәк. Гыйният абзыйдан сорарга да...
Кайсы атны җигү турында бәхәс булырга мөмкин түгел иде. Бәйрәмгә тиң шушы көндә, үзеңне мыскыл итеп, Үгезне җикмәссең бит инде.
Атны җигеп кенә бетергәннәр иде, күлмәк өстеннән җилкәсенә фуфайка гына салган яланбаш Сәлимә кереп җитте:
- Егетләр, сез кая барырга җыендыгыз? - Ул әле Мөнирҗанга, әле Фазылга карады.
Шаяртып, җавапны Фазыл бирде:
- Күпне белсәң, тиз картаерсың! 
Фазылга аңа Сәлимә белән ничек сөйләшсә дә ярый, Мөнирҗан кыз каршында теге көннән соң үзен гел гаепле саный - дәшмәде.
- Шаяртмагыз инде, мин чынлап сорыйм бит!
- Фатир хуҗасы, утын алып кайтып бирә алмассызмы, дигән иде. Ә нәрсә?
Сәлимә:
- Ярый инде алайса, - дип, кулын селтәп китә башлаган иде дә, Мөнирҗан юлына аркылы төште:
- Берәр йомышың бар идеме әллә? Әйт!
- Әй, минекеләр дә, болыннан берәр чүмәлә печән менгереп бирә алмаслармы, белеш әле, дигәннәр иде. Ат җиккәнегезне күргәч, киенеп тә тормыйча, шуңа йөгереп чыккан идем. Ярар инде, башка берәрсенә әйтеп карармын. Югыйсә ире дә бар, тик ул сүгенүдән бүтән бер эшкә дә ярамый.
Мөнирҗанга бу минутта кыз ни өчендер бик кызганыч күренде. Ул:
- Сәлимә, туктап тор! - дигәнен сизми дә калды. - Менә Фазыл абзыең каршы килмәсә, без тиз генә вәгъдә иткән утынны кайтарабыз да аннан печәнгә юлларбыз. Син ничек уйлыйсың?
Фазыл һаман шаяртуын белде:
- Соң инде, үзебезнең авыл чибәренең сүзен дә тыңламасаң, валлаһи, дим, җир йотар. Үзең дә барасыңмы соң ярдәмгә?
- Кирәк дисәгез, барам, әлбәттә...
- Юк инде, юк, - дияргә ашыкты Мөнирҗан. Бу юләр кызга ышансаң, тәки чанаңа чат ябышыр.
- Рәхмәт сезгә, егетләр! - Аннан Мөнирҗанга мут елмаеп күзен кысты да: - Кирәк булсам, әйтерсез, - дип өстәде.
Бригадир Гыйният, егетләр кергәндә, урта яшьләрдәге хуҗа хатын белән табын артында утыра иде. Өстәлдә шешә белән көмешкә күргәч, башлыкларының күзләре ник елтыраганы сорамыйча да аңлашылды. Хуҗа хатынның да "төнлә туган"ны шактый гына авыз иткәнлеге күренә. Бераз салмыш хатын-кызның шунда ук битенә кызыллык чыга, елмаюы да икенчеләнә.
- Әйдәгез, әйдәгез, мактап йөрисез икән! - Гыйният егетләрне ачык чырай белән каршы алды һәм, урыныннан торып, ал арның ай-вайл арына карамыйча, түргә чакырды. - Таныш бул, Марфа, - диде ул, урысчаны ватып-җимереп, - безнең авылның асыл егетләре Мөнирҗан белән Фазыл. Ял көне хөрмәтенә берне тотып җибәрик!
Өч кенә секундка дип кергән егетләр уңайсызланып калды. Ләкин Марфа:
- Садитесь, ребята, угощайтесь, - дип, ал арның каршы килерлеген калдырмады. - Нет, нет, Гена, я им сама наполню! - Ул, килешле хәрәкәтләр белән Гыйниятнең кулыннан көмешкә шешәсен алып, ике стаканга да тутыра язып ук диярлек сыеклык агызды. - Ваш Гена без ума от моего первача. А вы как оцените?
- За ваше здоровье! - Чәкешеп, Мөнирҗан ялт кына стаканын каплап куйды һәм тизрәк кыяр кабу ягын карады.
Фазылның сынап караганы бар, ләкин ул Мөнирҗан шикелле алай уптым илаһи эчә алмый. Яңа туган бозау сыман сөзеп-сөзеп эчә. Анда да авырлык белән.
Көмешкә бик куәтле иде. Фазыл аның яртысыннан артыгын эчә алмады, тамагына, эченә ут капты һәм стаканын кире куярга мәҗбүр булды.
- Хорош самогон! - Чыраен сыткан Фазыл елмаерга тырышты.
Марфа аңа дуңгыз салосы сузды.
- Закусывай и допей. У нас так не принято. Да ведь, Гена! - Фазыл авызына капканын чәйнәп йотуга, хуҗа хатын аның кулына эчелеп бетмәгән стаканын янә тоттырды.
"Кем арбасына утырсаң, шуның җырын җырларсың" ди халык мәкале. Егетләргә бу арбадан тизрәк төшәргә, йомышларын әйтергә дә, чаналарына утырып, моннан таярга кирәк. Тагын берәр шундый доза җибәрсәң, утын, печән алып кайту турындагы хыялларың буш сүз генә булып калачак. Фатир хуҗасы алдында сынатырга ярамый, Сәлимәне уңайсыз хәлгә кую да егетлек түгел.
Гыйният, әлбәттә, каршы килмәде. Егетләр, хуҗаларга рәхмәт әйтеп, китәргә кузгалды. Бригадир аларны озата чыкты.
- Ярар, егетләр, сез берни дә күрмәдегез, килештекме? Югыйсә Мәүлидә апагызның әллә ни уйлавы бар.
- Шту син, шту син, Гыйният абзый, без синең янга кермәдек, кермәгәчтен - күрмәдек!
Егетләр шаяртып җавап бирде дә аларны сабырсызланып көткән Күк бия янына юнәлделәр. Аларны озатып өйгә кергән Гыйниятнең ишек келәсен төшергәне ишетелде.
- Аһ, карт төлке, Мәүлидә апагыз әллә ни уйлавы бар, диме! Үзе, Гыйният икәнен онытып, Генага әверелгән. - Мөнирҗан шаркылдап көлде.
- Әйтәм аны, хуҗабикәсе белән кети-мети уйный, дип ишеттергәннәр иде, - диде Фазыл, исенә төшереп.
- Кем?
- Әллә тагын. Кайсысыдыр әйтте инде, хәтерләмим. Син ишетмәгән идеңме?
- Юк.
Авыл өстенә авып диярлек торган урманнан киселгән ботак-сатак төяп алып кайтуның урман кисеп каешланып беткән, типсә тимер өзәрлек егетләргә, әлбәттә, әллә ни авырлыгы булмады. Җитмәсә, такыр юлдан. Алар капкадан керүгә, Пелагея Трофимовна каршыларына йөгереп чыкты:
- Спасибо, сынки мои! Если бы моего Николая проклятый Гитлер не убил, разве вас просила бы... вы уж извиняйте меня, старушку...
- Полно, полно, мать. Успокойся. Люди должны помочь друг-другу. - Фазыл күңеле тулган фатир хуҗасын, тынычландырырга теләп, аркасыннан сөйде.
- Кая бушатабыз? Куда разгружаем, дим. - Мөнирҗан утынны бәйләгән бауны чишә башлаган иде.
Аларның утынны бушатканын көтеп торып, хуҗа хатын чукына-чукына рәхмәт укыды. Соңыннан:
- Мунчаны яктым. Тагын бер-ике сәгатьтән әзер булыр, - диде. -Аңынчы әйдәгез ашап алыгыз.
Егетләрнең әле ашыйсы килми. Ләкин катылыгы спирттан ким булмаган көмешкә тамакларын киптергән иде. Берәр стакан чәй, чәй булмаса, су эчмичә түзәр тәкатьләре калмады.
Керсәләр, күзләре маңгайларына менде: өстәлдә самавыр җырлап утыра, аның каршысына әбиебез бер шешә дә куйган. И-и, бу адәм баласының юктан да күңеле булыр икән...
Пелагея Трофимовна бик кыстаса да, алар:
- Әле эш бар, - дип, шешәгә кагылмадылар.
Чәй эчтеләр. Инде Сәлимәнең йомышын гына үтисе калды. Үзләре генә китеп барырлар иде, болында кибәннәр, чүмәләләр күп. Белмичә йә кешенекен төярләр. Иренең барырлыгы булмагач, чанага хуҗа хатын үзе менеп кунаклады. Су буендагы кибәнен күрсәтүгә, җәяүләп кайтып та китте.
Кибәнне кар баскан. Шулай буласын чамалап, көрәк алганнар иде, тансыкка тары ярмасы дигәндәй, мондый эшләрне төрмәдән тансыклап кайткан һәм әле сусыны басылып өлгермәгән Фазыл, ун-унбиш минут дигәндә, карны көрәп тә ыргытты. Ул шулкадәр кызды ки, бүреген салгач, тирләгән башыннан бөркеп пар күтәрелде.
Бер чүмәлә печәнне чана өстенә ыргыту яшьтәшләр өчен уен гына иде. Сәгать тә үтмәде, йөк төялеп бетте.
Алар Сәлимәләр яшәгән ихатага кергәндә, эңгер-меңгер төшеп килә иде. Хуҗа хатын бушатасы урынны күрсәткәндә, Фазыл, сүз юктан сүз булсын дигәндәй, Сәлимәне сорады.
- Ул мунчада. Күптән киткән иде инде, - диде Ксения. - Аркасын кереп юмыйсыңмы соң, тизрәк чыгар иде, - дип шаяртты да соклануын белдереп әйтте: - Больно уж девка хороша!
Ул китә башлаган иде, исенә төшеп, кире борылды:
- Онытып торам икән. Бушатып бетергәч, атыгызны тугарыгыз да безгә керегез. Щи пешердем. 
- Юк инде, күрше, юкка мәшәкатьләнмәгез. Безнең Пелагея Трофимовна да көтә-көтә көтек булгандыр. Рәхмәт чакыруыгызга, - диде егетләр.
- Керәсез! - дип кистереп әйтте ике сөйләшергә өйрәнмәгән марҗа. - Югыйсә обижусь.
Егетләрнең ризалык бирүдән бүтән чарасы калмады.
Йөкне бушатып бетереп киләләр иде, шыгырдап мунча ишеге ачылган тавышны ишетеп, Мөнирҗан белән Фазыл шул якка карады, һәм шаккаттылар: мунчадан албасты кадәр пар чыкты да ап-ак кар өстенә ауды һәм, ләззәтле ыңгырашып, әйтерсең карда түгел, аккош мамыгы өстендә аунарга, тәгәрәргә кереште. Егетләр аның бернинди дә албасты түгел, Сәлимә икәнен бераздан гына аңлап алдылар. Хәзер инде алар, печән бушатуларын онытып, карда аунаучыга карап тора башлады.
Менә Сәлимә торып басты да өстеннән куллары белән карны сыпырып төшерергә тотынды. Ул ашарга җитеп үзенә текәлгән ике егетне күрми иде. Аның күкрәкләре ташып торган тал чыбыгыдай зифа гәүдәсе кышкы кичнең саран яктылыгында да шулкадәр ымсындыргыч күренә иде ки, егетләр телдән калды. Шунда каушавыннан Фазылның сәнәге кулыннан төшеп китте һәм баганага бәрелде. Шык иткән саңгырау тавыш Сәлимәне сискәндереп җибәрде. Ул, "ой!" дип кычкырып, бер кулы белән оят җирен, икенчесе белән күкрәкләрен каплады, аннан ишеген ябарга да онытып, мунчага кереп шылды.
- Гомеремдә беренче тапкыр шәрә кыз күрдем, - диде әсәрләнеп калган Фазыл, күзләрен уа-уа. - Кара әле, Мөнир, чыннан да, Сәлимә идеме ул, әллә берәр җен кызымы?
- Әле соң түгел, мунчага кер: җенме, Сәлимәме икәнен күрерсең! - Мөнирҗанның Сәлимә белән түшәк бүлешкәнен Фазыл кайдан белсен. Әле генә төрмәдән кайту сәбәпле, Сәлимәнең Хәсьянов белән гыйшык-мыйшык уйнавы хакындагы бөтен авыл күптән чәйнәп төкергән хәбәр дә аңа барып ирешмәгән иде.
- Син нәрсә! Мине юләргә саныйсыңмы әллә? - диде ул, үпкәли төшеп.
- Түгел инде, түгел. Шаяртканны аңламыйсыңмыни?
"Чакырган җиргә бар, куган җирдән кач" ди халык мәкале. Атларын тугарып, алар Ксенияләргә керде. Ризыктан берәү дә олы түгел.
Егетләр кергәндә, Сәлимә мунчадан кайткан, таратып салган чәчләрен сөлге белән корытып утыра иде. Ал арны күргәч, кызарып һәм тагын да чибәрләнеп китте.
- Җиңел пар белән!
- Рәхмәт. 
Кәбестә шулпасы искиткеч тәмле булып чыкты. Аны болай итеп мичтә чуен чүлмәк белән бары тик марҗа хатыннары гына пешерә белә торгандыр. Югыйсә щи дип биргән кәбестә шулпасын сугышта да, төрмәдә дә авыз итәргә туры килде егетләргә, әмма моның белән янәшә ку ярлыклары очрамады. Хуҗа хатын, ихластан кыстап, егетләргә көмешкә сузды. Печән алып кайткан өчен ул тагын рәхмәт әйтә башлаган иде, мич башыннан карлыккан ир тавышы ишетелде:
- Ксюша, а ты меня не забыла?
Ксения тагын бер стаканга көмешкә койды:
- Как же я тебя забуду?! Какой ты нетерпеливый! На, милый, на, пей на здоровье! - дип, дуңгыз салосы белән стаканны иренә илтте.
Ашагач, рәхмәт әйтеп, егетләр кузгала башлады. Ксениянең ал арны тиз генә җибәрәсе килмичә, тагын көмешкә агызырга керешкән иде, егетләр бирешмәде.
- Алайса, мунчадан соң чәй эчәргә керегез!
Хуҗа хатын ихластан чакыра иде, әмма кеше булган адәм баласы чик-чама дигәнне үзе белергә тиеш. Өч тиенлек эш эшләп, биш сәгать кунак булып яту килешмәс, оят кирәк.
Сәлимә авылдаш егетләрен озата чыкты һәм, җаен туры китереп, Мөнирҗанның үзенә генә:
- Мөнирҗан абый, сагындым, барысы да юынып бетергәч, мунчага кил, көтәрмен. Синең үзеңә генә әйтер сүзләрем бар, - дип пышылдарга һәм кулын мәгънәле итеп кысарга өлгерде.
Тыныч тормышта көтелмәгән мәшәкатьләрсез генә яшәгәндә, татар атна саен мунчасын керми калмый. Ә бу юлы ике атнага тулып китте. Алар мунчаны, хуш исле каен себеркесен сагынуның аръягына чыкканнар иде, шуңа күрә ашыкмыйча юындылар. Мөнирҗанның сыңар кулы белән чабынуына җаны түзмичә, Фазыл аны, ләүкәгә яткырып, үзе чабарга кереште. Селтәнә-селтәнә дә себеркесен суга манчый, аны таш өстенә куеп, парландырып ала. Күзләрне әчеттереп, колак яфракларын көйдереп, мунча эченә пар тарала. Фазыл ничек түзә торгандыр, Мөнирҗанның тәне ут булып кызды инде, менә-менә кабыныр сыман. Ул әллә эсседән, әллә тәненә тарала барган рәхәттән әледән-әле ыңгырашып ала. Дусты ыңгырашкан саен, Фазыл аны себеркесе белән ышкый.
Бу рәхәт күпмегә сузылгандыр, ниһаять, Фазыл себеркесен идәнгә ыргытты һәм тышка атылды. Мөнирҗан - аның артыннан.
- Әйдә, без дә карда ауныйбыз! Сәлимәгә яраганны, безгә ник ярамасын! 
Кар тәнне өтеп ала да кызыштыра. Егетләр, ике-өч тапкыр аунап-тәгәрәгәч, канәгать калып, кабат мунчага керде.
- Мөнир, хәтерлисеңме, гармун яндырып көлен ашаган идек?
- Хәтерләми соң!.. Ике юләр.
- Юләр димә әле син. Менә син, ашагач, тәки гармунчы булып киттең бит. Чын гармунчы булдың. Ә мин "эт сөяккә бара"дан ары китә алмадым.
Кәефләр әйбәт. Мунчаның пары шәп, эчтән көмешкә кыздыра. Бала чакларын искә төшереп, күпме хатирәләр яңарды бу мунчада. Соңыннан, күп еллар узгач, сагынып искә алгаладылар әле алар урыс авылының карлы кышында кергән шушы кара мунчаны.
Аларның мунчадан кайтуын Пелагея Трофимовна өстәл хәзерләп көтә иде. Тик егетләрнең тамак тук. Бүген болай да гел кунак сыенда йөрделәр. Аның каравы "нарком нормасы" җибәреп, карлыган яфраклары салып пешергән такта чәйне тирләрен сөртә-сөртә озаклап эчтеләр. Утыны кайтканга бик күңеле булган Пелагея түти аларга карап-карап торды да:
- Бу татарларның карчыклары гына чәй яратамы дисәм, ир-атлары да кимен куймый икән, - диде. - Әллә соң самавырны тагын яңартыйммы?
Егетләр бертавыштан:
- Юк, кирәкми, кирәкми! - диештеләр.
Аларның урыны кайтуларына ук җәеп куелган иде. Фазылның вакыт әрәм итәсе килмәде, урынына барып ятты. Күп тә үтмәде, мыш-мыш килеп йоклап та китте.
Бүген көмешкәне югыйсә шактый эчәргә туры килде. Әмма Мөнирҗанның башына әллә китте, әллә юк. Киресенчә, аның баш миен бөтенләй башка нәрсә бораулый: ник чакырды икән Сәлимә мунчага? Барыргамы, юкмы? Бәлки, ул шаярткан гынадыр... Әллә шаяртмадымы икән? Нидер әйтәсем бар, диде түгелме соң? И, ул кычыткан чыпчыгының юньле сүзе булыр дисеңме! Ә шулай да теге кичне бик тәмле иде ул шайтан кыз. Кызның үзенә битараф түгеллеген күрә ул. Моны күрмәү өчен сукыр булырга кирәк. Хәтта сукырлар да тән күзәнәкләре белән сизәр иде Сәлимәнең ялкын бәреп торган сулышын.
Ни эшләргә белмичә, ул ишегалдына чыкты. Ихтыярсыздан күзе күршеләренең мунча тәрәзәсенә төште: анда тонык кына ут яна иде. Икеләнү-шөбһәләнүләрен кызыксыну җиңде: чыннан да Сәлимә микән мунчада? Әллә Марфалар барганмы?
Шыгырдавык кар өстеннән аяк тавышларын үзе дә ишетмәстәй атлап, Мөнирҗан мунчага юнәлде. Мунча эчендә кем барын күрү өчен аңа тәрәзәдән карау кирәк түгел - көндез дә йолдыз күрергә сәләтле күзләре "мунча иясе"нең Сәлимә икәнен шунда ук абайлап алды. Җинаять өстендә тотыласы да килми, кызыксынуын да җиңә алмыйча, ул песи адымнары белән сукыр лампа яктысы төшеп торган кечкенә тәрәзәгә якынайды. Иа Хода, нинди гүзәллек! Чыгып карда аунаганда, бу гүзәллекнең йөздән бере дә күренмәде. Алай да Фазыл телдән калды, хәзер күрсә, бөтенләй акылыннан язар иде. Их, исерекбаш, аулак өйдә теге чакта нинди гүзәл тәннең ләззәтен эчкәнеңне аңламагансың бит син! Бәлки, төкерергәдер Хәнифнең тәкәббер кызына һәм өйләнергәдер шушы чибәркәйгә?! Подумаешь, Хәсьянов белән чуалган. Фронтта күрде инде кемнең ничек гүләйт иткәнен. Офицер хатыннарының да, тере ирләре була торып, кайберләре гел "уҗымга" каеру ягын гына карый. Алар өчен сугыш та, мәхәббәт, тугрылык дигән изге хис тә юк. Сугышка алынгач та, өйрәнүләр вакытында бер капитанның хатыны Мөнирҗанга бәйләнеп йөдәтте. Ят ризык ымсындырса да, шәригать кануннары нигезендә тәрбияләнгән һәм хәрби хезмәткә алынганчы Бөгелмә стансасын да күреп карамаган Әскәй малае командирына хыянәт итү турында уйлап та карамады. Аның фикеренчә, командирга хыянәт ул илгә, Ватанга хыянәт белән бертигез. Гомумән, мондый якынлык бары тик ир белән хатын арасында гына булырга тиеш дип исәпли иде. Шуңа күрә сугыш елларында ирекле яки мәҗбүри рәвештә фронтка эләккән кызларның, бигрәк тә чибәррәкләренең, еш кына өлкән офицерлар сөяркәсенә әверелүләрен ул берничек тә аңлый һәм йөрәге белән кабул итә алмый иде.
Бер уйласаң, ул кызларны да аңлап була: сугыш бит сабан туе түгел, анда син шушы минутта бар, борылырга өлгермисең - юк. Дөньяга яратылган адәм баласының акылы гына түгел, табигый инстинктлары да хакимлек итә сугыш вакытында. Ходай Тәгаләнең бар биргән гыйшык-гыйшрәт хисләрен ник тыеп торырга? Ник ул байлыкны үзең белән кабергә алып китәргә? Сугыш ул кылган гына түгел, кылынасы гөнаһларны да ярлыкарга тиеш. Кемнәрдер шулай фикер йөртә. Ләкин үз принципларына, сөйгән ярларына соң сулышына кадәр тугры калган кыз-хатыннарны да, ир-атларны да күрергә туры килде Мөнирҗанга. Димәк, дөнья бер генә калыптан яратылмаган, димәк, күпме кеше - шуның кадәр холык-фигыль.
Ә капитан хатынының мәхәббәтен, аның кайнар кочагын кире кагуы Мөнирҗанга шактый кыйммәткә төште. Ул бит әле хатын-кыз мәхәббәтеннән мәкергә бер генә адым икәнен белмәгән сары томшык кына иде ул вакытта. Теләгенә ирешмәгән, дәртенә чыдый алмаган хатын ире аша Мөнирҗанга шактый әшәкелек эшләргә өлгерде. Ләкин алар Мөнирҗанның чираттан тыш нәрәт алуыннан артмады. Канлы, дәһшәтле сугыш барганда, көн саен танышларың, сугышчан дусларың һәлак булып торганда, ашханәдә чираттан тыш кизү тору яки бәдрәф юу, кем әйткәндәй, бәйрәм генә ул.
Мөнирҗан күз алдына тагын Сәлимә белән Гайнияне янәшә куеп карады һәм чагыштырырга тотынды. Сәлимә яшь, чибәр, энергиясе ташып тора. Аның кайнар кочагында егет түгел, таш булып таш та эрер иде. Ул кочак әле һаман сагындыра, төшләренә кереп йөдәтә. Кыз Мөнирҗанга үзе омтыла, сөйләшергә, аралашырга җай чыкканда, форсатны ычкындырмый. Менә бит әле бүген дә мунчага дәште. Ләкин...
Гайния исә, киресенчә, һаман аңардан кача. Гәрчә сугышка озатканда вәгъдә биреп калган булса да. Мөнирҗан кызга хисләренең элеккечә калганын (бәлки, көчлерәктер дә әле) аңлатырга тырышып карамады түгел, карады. Юк, Хәниф кызы селкенмәде дә. Әллә соң аңарда йөрәк дигән нәрсә бөтенләй юк микән? Алай дисәң, Гайниянең күз карашлары ник шулкадәр сагышлы? Сирәк-мирәк икәүдән-икәү генә калырга туры килгәндә, күз карашлары очрашса, йөрәгенә утлы күмер коела Мөнирҗанның.
Шушы сагышлы күз карашы Сәлимәнең мунчадагы ымсындыргыч шәрә тәнен дә, кайчандыр үзенә суырып алган кайнар кочагын да җиңде. Мунча тәрәзәсе аша күренгән сылу гәүдәгә тагын бер тапкыр күз ташлады да егет, кереп, Фазыл янәшәсендәге урынына ятты. Ятуын ятты, ләкин таң әтәчләре кычкырыр алдыннан гына йокыга китте.
Көтте Сәлимә, көтте Мөнирҗанны. Аны көтә-көтә, киемнәрен кат-кат юып элде. Өметләре акланмаудан үзәкләре өзелде, эче янды. Шул минутта карга чыгып аунаса да, бу януы басылмаячак иде - анысын да белде.
Ул бүген Мөнирҗанга бары тик аны гына яратуын, карынында бәби тибүен, ул бәбинең әтисе Мөнирҗан булуын әйтергә теләгән иде. Кызның тозлы күз яшьләре кара мунчаның себерке яфрагы белән чуарланган һәм сабын суы сеңгән җир идәненә тамды. Көтеп-көтеп тә көтеп ала алмагач, Сәлимә елаудан кинәт туктады һәм таш өстенә бер-бер артлы өч чүмеч су салып, атылып чыккан парда себеркесен кыздыра-кыздыра, тырпаешкан күкрәкләрен һәм бил тирәсен ярсып-ярсып чаба кереште.
Ул мунчадан кайтканда, хуҗалар изрәп йоклый иде. Сәлимә, ут кабызмаса да, өстәл өстендә торган шешәне күрде. Януына чыдый алмыйча, шул шешә авызыннан голт-голт итеп көмешкә йотты һәм көн дә йоклый торган түшәгенә ауды. 
Кичтән ял иткән урманчыларның бүген тавышлары көр чыга, балта, пычкы тавышлары да икенчерәк яңгырый сыман. Кемдер хәтта, әллә айнып бетмәгән инде, "Алмагачлары" көен интектерә башлады.
Электән әзерләп калдырган бүрәнәләрне төяп, урман чыгаручылар икешәрләп-өчәрләп кабул итү пунктына кузгалды. Бер җаен белгәч, Үгез хәзер теге үрдә туктамый. Төш вакыты җиткәнче, Мөнирҗан белән Фазыл әйләнеп кайтырга өлгергәннәр иде. Кайттылар да коточкыч хәбәрдән өнсез калдылар: Сәлимәнең башына агач төшкән. Бу хәбәр егетләрнең җаннарын өшетеп җибәрде. Аларның әле кичә генә мунчадан карга чыгып аунаган, тәненнән сәламәтлек, ныклык аңкып торган Сәлимәнең үлеменә һич кенә дә ышанасылары килми иде.
Бәхетсезлек болай була. Бер агачны аударганда, тегесе корыган наратка барып сөялә һәм аны да аудара. Коры нарат җиргә килеп төшүгә, ботагында әйләнә дә Сәлимә кисә торган агачка китереп бәрә. Ул агачның зур гына ботагы, сынып, кызның туп-туры башына төшә. Кыз бер тапкыр кычкырырга гына өлгерә. Янына кешеләр килеп җиткәндә, ул инде җан биргән була.
Саксызлыкмы, язмышмы? Ни генә булса да, әле унҗиденче яше белән генә баручы, сөяргә-сөелергә, җиргә ана булыр өчен туган кыз фани дөнья белән хушлашты. Аның үзе генә белгән көмәне дә мәңгелек сер булып теге дөньяга күчте. Мәрхүмәнең җәсәден, ат чанасына салып, Катифә белән Әскәйгә озаттылар.
Сәлимәнең үлемен урманчылар, бигрәк тә Мөнирҗан авыр кичерде. Чакыргач, мунчага бармый калганы, башка көннәрдә дә кызга ачык чырай бирмәгәне өчен үзен битәрләде. Дустының кинәт кенә йомылып калуы Фазылны гаҗәпләндерсә дә, юк-бар сорау биреп, Мөнирҗанны бимазаламады. Кайгыны да, шатлыкны да һәркем үзенчә кабул итә һәм кичерә. Сәлимәнең үлеме тетрәндермәслек түгел иде шул. Нишлисең, язмышның хөкеме шулдыр. Бәлки, уйнаш кылганы өчен күкләрнең җәзасы булгандыр.
Көн артыннан көн уза торды. Әскәйлеләр озакламый үзләренә тигән заданиене үтәячәкләрен, тиздән авылга, якыннары янына кайтасын уйлап, дәртләнеп, куана-куана эшлиләр. Ал ардагы дәрт атларга да күчте, ахры, ашар ларына такытокы гына булса да, ике әйттертмиләр.
Февраль урталары якынлашты. Әле чын-чынлап яз килергә иртәсен иртә, әмма кояшның каравы бөтенләй икенче. Көннәр дә сизелерлек озынайды. Озынаймыйча соң, хәзер гыйнвар башы гына түгел бит!
Шушы көннәрдә кечкенә авыл тормышында сизелерлек бер вакыйга булып алды. Көтмәгәндә-уйламаганда күкрәге орден-медальләр белән тулы егерме биш-егерме алты яшьләрдәге бер егет кайтып төште. Язган хаты буенча ул соңрак кайтырга тиеш булган икән. Авылныкылар "Настяның Степаны кайткан. Ул орденнары, ул киемнәре, әллә генерал, әллә полковникмы шунда!" дип гөж килде. Алар Настя өчен бер куансалар, кечкенә генә авылдан шундый "зур" кеше чыгуы белән дә авыл кешеләренә хас самими горурлану белән горурлана иделәр. Авыл гадәте шулай бит: кайтуының беренче көннәрендә Степан кызмача хәлендә өй борынча хәл белешеп йөрде. Беркөнне Пелагея түти янына да керде. Егетләр, эштән кайтканнан соң, юынып, табын янына утырганнар гына иде.
Степаннан Ходай Тәгалә чибәрлекне кызганмаган. Өстәвенә күкрәгенә ике Кызыл Йолдыз ордены, "Батырлык өчен" һәм бүтән медальләр таккан. Сугышның башыннан азагына кадәр булып, рота командирына кадәр күтәрелгән икән егет. Хәрби дәрәҗәсе "старлей", ягъни өлкән лейтенант икән. Кем инде җиде класс белем белән шуннан ары күтәрсен?
Үзләре дә дары исен иснәгән кеше буларак, егетләр Степан күкрәген бизәгән орден-медальләрнең чын бәясен беләләр. Степанның пехотада хезмәт иткәнен дә ишеткәч, аңа карата булган хөрмәтләре бермә-бер артты. Ник дисәң, кайда-кайда, әмма пехотада хезмәт иткәннәрнең дүрт ел буена исән калулары сирәк була торган хәл. Сугышчылар арасында иң күп үлүчеләр пехотада. Димәк, Степан, чыннан да, күлмәк белән туган. Ир-атлары сугышка кадәр дә бармак белән генә санарлык авылга Степан кебек егет асылы кайту, әлбәттә, зур вакыйга. Сугыш кайчысы кемнәрне генә кыркымады. Кайткан көненнән алып Степан күз өстендә кара кашка, авыл кызларының, яшь тол хатыннарның татлы сагышына әверелде.
Иртәгәсен бригадир Гена-Гыйният беренче рейстан кайтуына, Мөнирҗанга көтелмәгән эш кушты:
- Энем, бар, Ширәмәткә минем фатир хуҗасын илтеп кайт әле. Авырыксынсаң, кирәкми, бүтән берәрсенә кушармын...
Мөнирҗан ник авырыксынсын, Ширәмәткә кеше илтеп кайту бүрәнә төяп ташу булмас әле. Шуңа күрә:
- Кайчан китәргә? - дип сорады.
- Хәзер. Ул көтеп тора.
Чыннан да, капка төбенә ат килеп туктауга, кулына кечкенә төенчеген тоткан Марфа килеп тә чыкты. Аңардан бераз көмешкә исе аңкый иде.
- Киттекме?
- Киттек. 
- На, малкай! Әйдә, Күк бия!
Хуҗасының тавышыннан ук ни теләгәнен аңлаган бахбай Ширәмәт юлыннан җай гына юыртырга кереште.
Көн кояшлы. Җиңелчә генә җәяүле буран себерә. Толып эченә кереп чумган Марфа башта тегесен-бусын такылдап барды-барды да тынып калды. Күрәсең, йоклап киткәндер.
Кола яландагы бу ялгызлыктан Мөнирҗан күңелен сагыш корты кимерә башлады. Ул җырлап җибәргәнен сизми дә калды.
Җыр юлны кыскарта, диләр. Ширәмәткә кадәр калган ара сизелмәде. Шунда, көтмәгәндә Марфа телгә килде:
- Матур җырлыйсың, Мунирка. Татар җырларын яратам мин. Татар ирләрен дә! - Тапкыр сүзеннән үзе үк көлеп тә җибәрде. - Әллә үземдә дә татар каны бар инде бераз...
- Все может быть, - диде Мөнирҗан, сүзсез калуны килештермичә, гәрчә Марфа үзалдына гына сөйләнсә дә.
Ширәмәткә керделәр. "Уңга", "сулга", "турыга" дип бара торгач, Марфа бер йортның капка төбендә төшеп калды.
Кесәсендә җилләр уйнаган Мөнирҗан кая да булса кагылып тормады, кайтыр юлга чыкты. Алла боерса, озакламас, кайтып та җитәр.
Тик ул иртәрәк юанган икән. Ширәмәтне чыгуга, юлда тоташтан кара киенгән бер хатын басып тора иде. Кулын болгап, туктавын үтенде.
- Сез бит Кама Аланына кайтасыз. Зинһар, Ширәмәткә кереп, бер капчык кына салып чыгыйк әле, - дип гозерләнергә кереште. - Мин сезне буш итмәм.
Хатынның тавышына караганда, ул чарасызлыктан гаҗиз иде. Чыннан да, бу хатынны авылда күргәне бар бугай аның. Ярар, капчык икән капчык. Тикмәгә генә кеше бу суыкта кырга чыгып басмас. Әле вакыт бар, ярдәм итәргә кирәк.
Мөнирҗан кая барасын сорап тормады, теге хатын әмеренә буйсынып, атын куалавын белде. Ниһаять, хатын туктарга кушты. Күзе белән күрүдән элек, госпиталь-лазаретларда җитәрлек аунап, дару исен калган гомеренә җитәрлек итеп сеңдергән Мөнирҗан моның хастаханә икәнен аңлап алды.
Чанадан төшкән чагында хатын Мөнирҗанның исемен сорады. Үзенең исеме Евдокия икән.
Көтеп торырга кушып, Евдокия кереп китте дә гаип булды. Кайда йөри, ни эшли - берни билгеле түгел. Мөнирҗан толыпка төренеп черем итеп тә алды, аягына суык үтә башлагач, йөреп тә килде. Күк бия дә алдына салган саламны сайлый-сайлый ашап бетерде. Ул әледән-әле хуҗасына акыллы кара-зәңгәр (бәлки, коңгырт-карадыр?) күзләрен теки һәм: "Ни эшләп торабыз, хуҗам? Ник китмибез?" - дип дәшәргә итә. Ходай Тәгалә атларга акылны мул бирсә дә, сөйләшергә телне кызганган.
Ике сәгать чамасы вакыт узды. Инде күз бәйләнеп килә. Җил дә зәһәррәк исә башлады. Мөнирҗан күңеленә ирексездән кереп оялаган хәвеф канатын һаман саен ныграк җәя бара. Ник чыкмый бу хатын? Бәлки, кереп эзләргәдер? Ә кайдан, кем дип сорарга? Беләләрдер монда синең бер кечкенә авылдан килгән Евдокияңне! Әллә ташлап кайтып китәргәме? Юк, ярамас. Кеше бит тикмәгә гозерләнми. Никләр ризалашты? Ул инде хәзер чын-чынлап үкенә башлады. Мөнирҗан, инде күптән тагын бер йөк агач илтеп, Пелагея Трофимовнаның җылы өенә кайтып җиткән булыр иде. Аннан сузылып ят та ял ит.
Больница янында торган атлар берәм-берәм кими торгач, берзаманны алар үзләре генә торып калды. Тәмам күз бәйләнде. Ниһаять, чанага таба өч шәүлә якынаюы күренде. Икесе кулларына бер капчык тоткан. Күтәрүләренә караганда, ул капчык бик үк җиңел түгелдер. Артларыннан канатларын салындырган кош төсле, Евдокия атлый.
Капчык тотканнары ак халатлы ирләр булып чыкты. Йөкне чанага урнаштыруга, Евдокия:
- Көттергән өчен гафу итегез, зинһар! Поехали! - дип, чанага менеп утырды. Татар авылында туып үссә дә, бу сүзнең мәгънәсен Күк биягә тәрҗемә итеп торуның кирәге калмады, килгән юлыннан Кама Аланына табан теркелдәргә кереште.
Төнгә каршы һава суыта төште. Ләкин юлаучыларның куркасы юк, тун белән толып ул арада гына суык уздырмаячак. Тик буран чыкмасын да, бүреләр генә очрамасын. Бүреләрне быел күп диләр. Ач бүренең ничек тә корбанын бугазларга тырышасы билгеле. Бу явызлар исенә төшүгә, ул аяк астындагы балтасын капшап тапты. Балта мылтык түгел түгелен, шулай да буш кулга караганда бераз ышанычны арттыра төшә.
Җай гына кайталар иде, кинәт чана салулап китте. Мондый гына салулаулар юлда булып тора, шуңа күрә Мөнирҗан аңа артык игътибар итмәде. Ләкин Евдокиянең:
- Останови! - дигән әмерен ишетеп, Күк бияне туктатырга мәҗбүр булды. Баксаң, чанадагы теге капчык төшеп калган икән. Юл читеннән өч-дүрт метрлар читтә ята. Мөнирҗан үзе генә күтәреп алып килеп салырга теләгән иде. Кая ул, капчык шактый авыр булып чыкты. Әле Евдокия белән икесенә дә таманга туры килде.
Мөнирҗан түзмәде:
- Таш тутырганнармы әллә аның эченә? - дип сорады. 
Евдокия әйтерсең бу сорауны ишетмәде, җавап бирүдән тайчанды.
"Әйтмисең икән, үзеңә үпкәлә". Мөнирҗан күңеленнән рәнҗүле уй узды, ләкин бу хакта сүз куертып тормады.
Еракта Кама Аланының сирәк утлары күренде. Сәгать ничә икән соң? Сигезләр генә бардыр. Капчыкны Евдокиянең чоланына кертеп куйгач, хуҗа хатын ихлас күңеленнән рәхмәтен укыды. Өстәл янына утыртты. Өйләрендә әнисе дә бар икән, үзара чыш-пыш килеп, тиз генә табын хәстәрләделәр. Мичтән бәрәңге тулы чуен чыкты, чирекле шешә белән өстәлдә көмешкә пәйда булды.
Туңмаган дисәң дә, салкында озак булу үзенекен иткән иде, ашказаны да ярсып-ярсып ашарга сорый. Арыганлыгы да бар. Мөнирҗан аштан да, көмешкәдән дә баш тартмады. Киткән чакта, хуҗалар кәгазьгә төреп бер шешә көмешкә һәм киндер капчыкка салынган ике ипи бирде.
Кайтып, атын ишегалдына кертеп тугарганчы, капканы ябарга барган иде, кемнәрнеңдер сөйләшкән тавышын ишетеп, колак салды. Гайнияләр ягында икән.
- Кит, җибәр! Югыйсә, каравыл кычкырып, кеше чакырам!
Тукта, бу бит таныш тавыш. Гайния тавышы. Кем белән сөйләшә ул? Мөнирҗан колакларының бар сизгерлеген эшкә җикте.
- Кычкырма, дура! Үз кадереңне аңламыйсың. Бу чибәрлегең белән татарга әрәм син, понимаешь?!
- Анысы синең эш түгел. Җибәр, мин керәм!
- Ахмак, хәзер җиде-сигез хатын-кызга бер генә ир-ат туры килә. Минем сиңа күзем төшкәнгә куан гына.
- Бүтәннәр куансын. Минем сөйгән егетем бар.
- Төкерәм мин синең егетеңә!
Кем булыр бу? Бу сөйләшүне ничек тыныч тыңлап тормак кирәк?!
- Ярдәм итегез!.. - Гайния сүзен әйтеп бетерә алмады, авызын томаладылар, ахры.
- Ах, син, сука, әле тешләшәсеңме? Мә, ал кирәгеңне! Синең кебекләрне мин сугышта видал-перевидал!
Күрше ихатага кадәрге араны Мөнирҗан ике атлап бер генә сикерде. Хәрби киемдәге берәү Гайнияне сарайга сөйрәп маташа иде. Мөнирҗан мәче җитезлеге белән бу кабахәтне якасыннан эләктереп алды һәм өзелгән кулы белән Степанның - ул аны шунда ук таныды - касыгына төртте. Шактый салмыш Степан сыгылып төште. Ул арада ачудан үзен тыя алмас хәлгә килгән Мөнирҗан исән кулы белән аның чыраена тондырды. Степан каршылык күрсәтергә тырышып караган иде дә, Мөнирҗан "герой"ны сугып аударды һәм типкәли башлады. Әле генә ирексезләп мәхәббәтен тәкъдим иткән кавалер беренче форсат булу белән чыгып йөгерде. Капканы чыккач, үзенә бүтән куркыныч янамавын күреп, әтәчләнеп кычкырды:
- Сука, әле минем аска үзең шуып керерсең! Мин әле сезгә күрсәтермен!
Коты очып бер читтә басып торган Гайния Мөнирҗан - ның күкрәгенә килеп капланды һәм сулкылдап елап җибәрде:
- Рәхмәт! - Ул бары шушы сүзне генә әйтә алды.
Мөнирҗан бу мизгелне күпме көткән, Гайниянең үз янәшәсендә торуы хакында күпме хыялланган иде. Ләкин бу хәлнең нәкъ менә биредә - Әскәйдән ерак бер кечкенә урыс авылында - Хәнифнең сер бирмәс кызы күкрәгенә башын салыр дип күз алдына ялгыш та китереп карамаган иде. Кызның ни халәттә икәнен күреп, ул сораулар биреп йөдәтмәде, чәченнән, яшькә чыланган битеннән исән кулының бармаклары белән сыйпады һәм, үзе дә сизмәстән, иреннәренә үрелде.
Аның иреннәре кагылуга, Гайния дерт итеп китте. Күрәсең, эш моңа кадәр барып җитәр дип уйламаган булгандыр. Ләкин бу халәт бик тиз узды һәм ул да, күңелендә кайнаган янартаулар ихтыярына буйсынып, шашып үбешергә тотынды. Егет аяклары сыгыла барган кызны, күтәреп, үзләренә алып кереп китте.
- Нишлисең?
- Мин сине берәүгә дә бирмим. Матурым син, кадерлем син!..
Юк, кызны ул өйгә алып кереп тормады, чанасына утыртты. Баядан бирле үзен тугарганны көтеп арыган Күк бия, аптырап, хуҗасына карады. Мөнирҗан исә атын борды да юыртып чыгып китте. Чана үрәчәсе хәтта капка баганасына орынды.
Гайния бераз ушына килә башлаган иде инде:
- Нишлисең, кая алып барасың мине? - дип куркынып сорады. Ул үзенең нинди зур хәвефтән котылып калганын аңлап бетерә алды микән?
- Борчылма, Гайниябану, барысы да әйбәт булыр, - дип, күтәренке күңел белән җавап кайтарды Мөнирҗан. - Күрше авылга барып, мулладан никах укытып кайтабыз. Мин сине беркемгә дә бирмим. Бирмим, бирмим! - дип кабатлады ул.
- Мөнир, бәгърем, тукта, син бит берни дә белмисең.
- Белмим дә, беләсем дә килми!
- Тыңла инде...
- Юк, тыңламыйм!
Минуты ай, сәгате ел,
Гайниябану, сылуым-иркәм,
Шулкадәрле сагындым. 
Бүген үк, Гайния, сиңа өйләнмәсәм, йөрәгем ярылып үләчәкмен!
Мөнирҗанның күңеле тантана итә. Ул Гайниягә сүз әйтергә дә ирек бирми: йә туктаусыз сөйләнә, йә, кочагына кысып, иреннәреннән, салкын яңакларыннан үбә.
Татар авылында инде күбесе йоклаган, сирәк йортларда гына ут күренә. Керосинына да кытлык бит аның, шуңа күрә авыл халкы иртә ята йокларга.
Мөнирҗан уты янган беренче йортка керде. Өйдә башына түбәтәй кигән карт белән ак яулыклы карчыктан башка кем дә юк иде. Сәлам биргәннән соң, мулланың кайда торганын сорады.
- Безнең мулланы сөрделәр шул, - дип җавап бирде йорт хуҗасы, төн уртасында кергән бу сәер кунакка гаҗәпсенеп карап.
- Соң татар авылында җеназа укучы, исем кушучы булмый калмас бит инде? Әллә соң ясин чыкмыйча гына күмәсезме?
- Син, энем, көфер сүзләр сөйләмә, - диде карт, ачулана төшеп. - Йомышың нидә, әйт! Үзең кем буласың? Бер дә күргән-ниткән кешегә охшамагансың. Берәр мосафирмы әллә?
Әйтергәме, әйтмәскәме? Әй, Мөнирҗан нәрсә югалта соң! Тик тизрәк булырга кирәк. Гайния, чанада утырып, көтәкөтә көтек булып беткәндер инде.
- Син, бабай, безне белмисең. Без сезнең күрше урыс авылында урман кисәбез.
- Алай икән. Ишеткән идем шул. Ә мулла ник кирәк булды?
Мөнирҗан уратып тормады, тәвәккәлләп, йомышын әйтеп салды:
- Безгә, бабай, хәзер үк никах укытырга кирәк иде!
- Әстәгъфирулла-тәүбә! Шушы төн уртасындамы? - Бабайның карчыгы гаҗәпләнүдән кулларын шап итеп аякларына сугып алды. - Бер дә көтәрлегегез калмадымыни? Әллә, Ходаем, бәбәй алып кайтырга җыенасызмы?
Карчыкның бу соравыннан оялып, Мөнирҗан кая карарга белмәде. Нинди бәбәй ди ул! Моны күреп, бабай карчыгына:
- Сиңа әйтәм! - дип, бер генә карады, әби шым булды.
Шулай да Мөнирҗан әбигә җавап бирде:
- Юк, әбкәй, барысы да тәртиптә. Минем авылдаш кызым ул. Сугышка озатып калган иде. Кама Аланында урыс егетләре бәйләнеп җанына тия. Әле яңа аралап алдым бер кабахәтеннән. Никахсыз гына бергә яши башласак, зур гөнаһ булыр, дибез. Ярдәм сорап килдек. 
Картның йөзе яктырып китте.
- Бәрәкалла! - диде ул, сөенеп. - Әле инсафлы яшьләр дә бетмәгән икән. - Аннан сынаулы караш белән: - Кыз ризамы соң? Үзе кайда? - дип сорады.
- Монда гына. Чанада утырып тора.
- Алып кер алайса, Ходайга тапшырыйк.
Мөнирҗанның күзләре маңгаена сикерде:
- Ничек? Ә кем укый ул никахны? Безгә бит чын мулла, чын никах кирәк!
- Бәхетле бала икәнсең, улым. Хәзрәтне сөргәннән соң, авылда йоланы башкару миңа калган иде.
Бабай сүзен әйтеп бетерүгә, шатлыгын тыялмаган Мөнирҗан Гайниясе янына чыгып йөгерде һәм, атын бәйләп, инде туңа башлаган Гайнияне җилтерәтеп өйгә алып керде.
- Бабай, без әзер!
Теле бик кычытса да, баягы кисәтүне онытмаган карчык бүтән сорау бирмәде, бары тик күзләре белән Гайниянең корсак тирәсен капшады.
- Йә, балалар, түргә узыгыз. Кызым, исемең кем инде синең? Гайнияме? Бик күркәм, бик мәслихәт. Инде әйт, бу егет чын сүз сөйлиме, әллә иләсләнеп кенә йөриме?
- Нинди иләсләнү ди ул, бабай! Йә, әйт инде, Гайния, сүзеңне!
- Чын сөйли, - диде Гайния кыяр-кыймас.
- Алайса, тәһарәтемне генә яңартыйм да Ходайның ризалыгы белән үзегезне шәригать хөкеменә тапшырыйм. Никах уку бик саваплы гамәлләрдән санала.
Шартын туры китереп, бабай ашыкмыйча гына Мөнирҗан белән Гайниягә никах укыды. Ул арада хуҗа карчык самавыр да кайнатып өлгерткән икән.
- Балалар, чәй эчеп алыгыз да бездә генә йоклап китәрсез, - диде ул ягымлы тавыш белән.
Карчыгының бу гамәлен карты да хуплады:
- Маладис якларың бар да инде, карчык, - дип мактап алды.
Көтелмәгән тәкъдимнән яшьләр бер-берсенә караштылар.
- Кыенсынмагыз, без түрдә йокларбыз. Әбиегез сезгә алгы якка җәяр.
Гайния хәзер чарасыз, Мөнирҗан ничек теләсә - ул исә хәзер аның никахлы ире - шулай булсын. Ул хәл итсен. Аның исә үз кайгысы кайгы.
Ә Мөнирҗан чынлап торып уйга калды. Ул бизмәнгә тегеләй дә, болай да салып карады. Никахлашкан төнне аерым йокламаслар бит инде алар. Үз фатирларына бергә кайтырлар иде, Пелагея түти ни әйтәсен белми. Аннан соң алар кайтып җиткәнче, төн уртасы да җитәр, ятып торасы да калмас. Фазыл да бар бит әле. Гайния яшәгән апалы-сеңелле ике марҗа янына кайтуны уйлыйсы да юк. Шулай булгач, куана-куана бу тәкъдимгә ризалашырга кирәк.
- Сезгә мәшәкать тудырабыз бит. Болай да игелегегезне ничек бәяләп, бәхилләп бетерербез. Исемегезне дә сорамадык.
- Син, улым, юкка борчылма, - диде карт. - Исемгә килгәндә, мин Габдулла бабагыз, ә карчык Гашүрә әбиегез булыр. Әйдәгез, чәй эчеп алыйк. Бәхетле тормыш сезгә, балакайлар! Улларыбыз исән-сау кайта алган булсалар, без дә аларны башлы-күзле итеп, оныклар сөяр идек тә бит, булмады. Олысы - Мәскәү янында, кечесе Курск дугасында ятып калды. Уртанчысы хәбәрсез югалды. Менә син, улым, сугышта булган кешегә охшагансың, Ризатдинов фамилияле кешеләр белән очрашырга туры килмәдеме?
- Юк шул, юк. Кемнәр белән генә бергә сугышмадык, Ризатдинов фамилияле кешеләр белән очрашырга туры килмәде. Хәбәрсез югалганы, бәлки, табылыр. Әле һаман кайткалап торалар бит.
- Алла кулында инде, улым, Алла кулында. Йә, ярар, балалар, хәзинәдә барыннан җитешегез, сыебыз сыек дип гаепләмәгез.
Шул чакта Мөнирҗанның Евдокия биргән икмәк исенә төште һәм:
- Минем атым да урамда калды, чыгып кына керим әле, - дип, урыныннан кузгалды.
Ул дулкынлана иде. Хәтта - гомер булмаганны - чөелдерекне чишә алмый интекте. Атын тугарып бетергәч, өстенә Марфадан онытылып калган толыпны ябып, Күк бияне Чулман болынының хуш исле печәненә кушты. Печәннән Евдокия бераз өлеш чыгарган иде.
Кызык бу тормыш. Уйласаң, чәчләрең үрә торырлык. Бер-берсеннән бик ерак тоелган нәрсәләр дә кайвакыт күзгә күренмәс җепселләр белән үзара шулкадәр тыгыз бәйләнгән - гаҗәп! Менә кара инде: әгәр Гыйният абзасы аңа Марфаны Ширәмәткә илтергә кушмаса, ул фатирына иртәрәк кайтыр иде. Иртә кайтса, Степанның Гайниягә бәйләнүен, ихтимал, белми дә калыр иде. Белмәгәч, Гайнияне күрше авылга алып барып, никах укыту форсаты чыкмас иде. Шул ук Евдокиянең йомышын йомышламаса, бу ике түгәрәк ипи аның кулына кермәс иде. Бу ипиләр булмаса, никах укыган өчен ничек бәхилләр иде. Кесәсендә шымытыр бит. Ә бәхилләтергә тиешлеген, хәтта никах укучы моны өмет итмәсә дә, ул белә. Икмәк исә бу елларда алтыныңнан да, акчаңнан да кыйммәтрәк бүләк. 
Мөнирҗан алып кергән тегермән ташы кадәр ике икмәкне күргәч, Гашүрә карчыкның күзеннән яше чыкты.
- Чын ипекәйләрне дә күрер көн бар икән! - Аның икмәкне күкрәгенә терәп кисүдән искитмәле ләззәт алганы күренә иде. Болай иттереп гомере буе икмәк үстереп тә, бик күптән туйганчы чын икмәк ашамаган кеше генә кисә ала.
Менә бит ул язмыш дигәнең: сөйгәнең белән кавышып, зөфаф кичеңне туган авылыңнан еракта, беренче тапкыр бусагаларын атлап кергән кешеләр өендә уздыр инде. Чәй эчкәндә Мөнирҗан күңеленнән шундый уйлар узса, Гайния үзе өчен хәлиткеч минутлар якынлашуын тоеп тетрәнә иде. Аның курку хисе көчәйгәннән-көчәя бара. Иң кадерле җимешенә корт төшүе беленәчәк бит. Мөнирҗан ни дияр, аңларга тырышырмы? Юлда чакта үзенең гыйффәтле кыз түгеллеген ни әйтергә теләде, әйттертмәде. Әллә хәзер берәр сәбәп табып чыгып качарга һәм Мөнирҗан белән бүтән бер дә очрашмаскамы? СССР зур бит. Әнә төрле төзелешләргә, Урта Азия якларына күпме кеше китте. Бер Гайниягә генә урын табылыр әле. Ул китәр дә котылыр, ә Мөнирҗан ни эшләр? Ярата бит ул аны, ярата!
Чәй тәмамланды, ут сүнде. Бәлки, менә хәзер әйтергәдер. Әмма яту белән Гайнияне Мөнирҗан шунда ук кочагына алды, икесенең дә сулышлары кысылыр хәлгә җиткәнче, шашып-шашып үбәргә һәм кыз өчен тансык, күңелен иркәли торган берсеннән-берсе матур татлы сүзләр пышылдарга тотынды. Әче хакыйкатьне әйтергә Гайния тагын омтылды, ләкин Мөнирҗанны инде тотып тыярлык түгел иде...
Хатын-кыз дөньясы Мөнирҗан өчен галәмдәге ерак караңгылык кебек үк билгесез иде. Ул белгән беренче хатын-кыз Сәлимә булды (авыр туфрагы җиңел булсын). Дөрес, фронтта да, авылда да адәмнәрнең бу темага шапырынганнарын тыңларга туры килгәләде. Ләкин ишетү - бер нәрсә, ә менә үз башыңа төшкәч исә?..
Әйе, ул тәҗрибәсезен тәҗрибәсез, ләкин Гайниянең кызмы, түгелме икәнен аңламаслык ахмак түгел. Әйтерсең аның башына күсәк белән китереп ордылар. Бәлки, ул ялгышадыр, бәлки, аның шик-шөбһәсе урынсыздыр...
Хәлиткеч мизгелне тойган Гайния үксеп еларга кереште. Мөнирҗанның да дәрте кинәт сүрелде. Ул, вазифасын да төгәлли алмыйча, кырыйга ятты һәм:
- Кем? - дип кенә сорады. "Кайда?", "кайчан?" дигән сораулар киләчәккә калды.
- Мөнирҗан бәгърем, гафу ит. Минем бит синнән качып йөрүем дә сөймәгәннән түгел, үземне саклый алмаган ояттан иде. Хәтта Сәлимә белән кунганыңны ишеткәч тә рәнҗемәдем. 
- Син аны белдеңме? Кайдан ишеттең? - Мөнирҗанның гаҗәпләнүенең чик-чамасы булмады.
- һи, авылда һәр капка баганасы - күз, коймалары колак бит, Мөнирҗан. Икенче көнне үк бөтен авыл сөйләде.
- Алай икән...
- Ләкин, әйтәм ич, мин сиңа үпкәләмәдем. Чөнки үземне сиңа лаек санамадым. Монда килгән чакта никах укыганчыга кадәр ничә тапкырлар әйтергә омтылып карадым, ирек бирмәдең. Кичерә алсаң, кичер, гомерем буена турылыклы хатының, йомшак түшәгең булырмын, чәчем белән җир себерермен. Кичермисең икән, синең эш, хәзер үк талак ит. Син яшь, саф, гыйффәтле кызга өйләнерсең. Әле соң түгел. Монда булган монда калыр.
Гайниянең яшьләре Мөнирҗанның шәрә күкрәгенә тамды. Хәзер егетнең күңелен бер генә сорау талкый:
- Кем?
Бу сорауга җавап бирүгә караганда, җан бирүе, ихтимал, җиңелрәктер. Ләкин моңа җавап бирми торып, тормыш алга таба дәвам итмәячәк, вакыт, шул ноктада туктап, әлеге сорауга эленеп калачак иде.
Мөнирҗан хәлиткеч соравын өченче тапкыр кабатлады. Кыз үзен бу хәлгә төшерүченең исемен телгә алырга ипчекләр генә теләмәсен, барыбер әйтергә мәҗбүр булды:
- Мисбах...
- Кайсы Мисбах?
- Хисапчы...
- Теге аксак шайтанмы?
- Шул инде.
Менә сиңа мә! Гайниянең кыз буларак асылы ачылгач, Мөнирҗан гөнаһлы баштан Хәсьяновтыр дип уйлап куйган иде. Үзе таза, үзе чибәр, иң мөһиме, колхозның чыбыркысы аның кулында. Аның кулында власть, ул колхозда үзе закон. Теләсә кемеңне сузылып ятарга мәҗбүр итәр. Кайтканнан соң, Гайнияне эзләп, кәнсәләргә баргач та бик төксе күренгән иде.
Гарьлегеннән Мөнирҗанның тыны кысылды. Бәлки, ул бу минутта бик-бик нык кычкырыр да иде, дивар аша үзләренә якты чырай күрсәткән, ал арны кавыштырган мөхтәрәм карт белән карчык ята. Ярамый. Яр-ра-мый! Ул йөрәген яндырган, иренен көйдергән сүзләрне тешен кысып кына чыгарырга мәҗбүр булды:
- Алай бик дәртеңә чыдый алмагач, юньлерәк адәм беткән идемени?! Икенче аягын да сугып сындырам мин ул өч тәпинең!
Гайниянең елавы көчәя барды һәм, күз яшьләренә буыла-буыла, каһәрле буранлы төндә колхозның Доха карчыклардагы фатирында булган хәлләрне Мөнирҗанга бәян итте.
- Әкият! - Үзен хөрмәт иткән һәм чак-чак кына булса да акылга зәгыйфь булмаган кайсы егет моңа ышансын?! Акланыр өчен Гайния ниләр уйлап чыгармас.
- Ышансаң ышанасың, ышанмыйсың икән - анысы синең эш. - Ачы хакыйкатьне сөйләп биргәч, Гайниянең өстеннән гүя авыр йөк төште. Күпме сакларга була шундый күңелең теләмәгән нәрсәне! - Икмәк белән ант итәм, мин бары тик дөресен генә сөйләдем. Ходай шаһит.
- Ходай шаһит, Ходай шаһит! - дип үртәлде Мөнирҗан. - Аннан миңа ни файда?! - Аның тагын кычкырасы килде.
- Минем тәкъдим үз көчендә кала. - Бу юлы ул елаудан туктаган, Гайниянең тавышы тыныч иде. - Әйтәм ич, теләмәсәң талак ит, әле соң түгел. - Ул торып киенә башлады.
Ни эшләргә? Егет ике ут арасында калды. Бу шундый да четерекле хәл ки, башка берәү белән киңәш-табыш итеп тә булмый. Моның белән чагыштырганда фронтта өстеңә пуля явуы да чүп кенә сыман. Анда синең өчен күбрәк командирың уйлый, командирың хәл кыла. Ул командир өстеннән дә командир - юлбашчыбыз Сталин бар. Башкалар ялгышканда да, иптәш Сталин ялгышуны белми. Аның акылы һәм кулы җитмәгән җир юк. Кодрәте чиксез. Әгәр дә даһи Сталин монда булса, нинди киңәш бирер иде икән?
Алар сүзсез озак яттылар - бер-берсенә чит тә, газиз дә булган ике җан. Ниһаять, Мөнирҗан, бер карарга килеп, торып утырды һәм күлмәген кияргә өлгергән Гайнияне кабат кочагына алды.
- Мин синсез яши алмыйм, - дип пышылдады ул.
Кыз ни әйтсен?
- Мин дә, - дип, күңелендәген ачып салды.
- Мисбах турында оныт, яме!
- Мин онытырга тырышырмын, ә син үзең оныта алырсыңмы?
Җавап урынына егет кызның иреннәренә капланды.
Алар бик озак яратышты. Гайния сөйгәне кочагында үзен искиткеч бәхетле сизде. Хәтта ул, ни гаҗәп, оялуын да онытып торды. Иа Раббым, ләззәтнең мондые да була икән! Берүк бездән бәхетне кызганма!
Хуҗаларга рәхмәт әйтеп, яңа өйләнешкән ир белән хатын караңгылы-яктылыда Кама Аланына кайтып җитте.
Фазыл инде күптән аякта иде. Мөнирҗанны күрүгә, дустын битәрли кереште:
- Кайда йөрисең син? Киттең дә югалдың. Берәр нәрсә булдымы әллә? 
Куанычын тыя алмаган Мөнирҗан, Фазылның кайнана кебек сорау алуына елмаеп, серле генә җавап бирде:
- Бик мөһим эш белән йөрелде.
- Соң аны әйтеп китәргә ярамый идемени?
- Вакыт булмады, дустым, вакыт булмады, гафу ит.
- Нигәдер авызыңны җыя алмыйсың әле син! Гел инде кыз куеныннан чыккан кияү егете төсле.
Мөнирҗан шаркылдап көлеп җибәрде:
- Нәкъ өстенә бастың, сыер икәнсең!
Фазылның хәтере калды:
- Мин синнән чынлап сорыйм, ә син ихахайлап җавап бирәсең. Кайда булдың, дим мин сиңа!
- Нәкъ син әйткән җирдә.
- Ягъни мәсәлән, кайда инде ул?
- Бигрәк хәтерең начар икән! Әле генә әйттең ич, кыз куеныннан чыккан кияү төсле, дип. Белмәсәң бел, үскәнем: абзаң өйләнде.
Фазылның күзләре маңгаена менде: чынлап сөйлиме бу, әллә шыттырамы?
- Шаяртма инде.
- Кем шаярта? һич кенә дә шаяртмыйм, дөресен сөйлим.
- Кемгә? Неужели берәр марҗага? Алдан ук әйтеп куям, марҗага өйләнсәң, туеңа да бармыйм, дус та санамыйм!
- Бигрәк хәтәр кеше икәнсең. Тынычлан, марҗаң үзеңә булсын. Тынычлан, йә йоклый алмассың, әйтәм: Гайниягә!
Фазыл өнсез калды.
- Яки мин аңгыра, яки син дурак, - дип нәтиҗә чыгарды ул ахырдан, ни әйтергә белмәгәч.
Мөнирҗанга хәлнең ничек булганын сөйләп бирүдән башка чара калмады. Әлбәттә, Гайниянең кызлык намусына, Мисбахка кагылышлысын әйтмәде.
- Үзең дә бер мыштым икәнсең, - диде Фазыл, тыңлап бетергәч. - Менә дус дип йөр инде сине. Гайния исемен телеңә дә алмадың бит.
- Ник алай иткәннең сәбәпләрен хәзер беләсең. Минем урында син булсаң, ни эшләр идең?
- Әллә инде. Берүк Аллаһы Тәгалә алай сыный күрмәсен. "Кеше хәлен кеше белми, үз башына төшмәсә" дип юкка әйтмәгәннәрдер. Ярар алайса, миннән фатиха! - Фазыл дустының нык итеп кулын кысты. - Бәхетле яшәгез!
- О, мәхдүмнең фатихасын алгач, булды инде бу! - Дуслар иртәнге тынлыкны дер селкетеп көлеп җибәрде.
- Карале, теге Степанны әйтәм, нинди кабахәт кеше булып чыкты. Әллә үзен тотып ярыйммы?
- Кирәкми, сасысы чыгар. Мин ярганы да җиткән.
Урманчылар арасында яңа хәбәр күз ачып йомганчы таралып өлгерде. Очраган берсе яшьләрне котларга ашыкты. Хәтта бригадир Гыйният абзасы да:
- Әйбәт кызны эләктергәнсең, бәхетле яшәгез, - дип, кулын кысты. - Әллә бүгенгә ял биримме?
- Кирәкмәс.
- Тешәү елны хәл бик булмый дип кенә әйтүем! - Карт төлке белә шул ничек төрттерергә.
Мөнирҗан белән Фазыл, бер рейс ясап, төшкелеккә кайтканнар иде, урамнан табут күтәргән халык узып китте. Алда баручыларның берсен таныды Мөнирҗан - ул кичә үзе утыртып алып кайткан Евдокия иде. Күңеле сизенеп, хуҗа хатын Пелагеядан сорады:
- Кемне күмәләр? Нәрсә булган?
- Евдокиянең ирен, - дип җавап бирде Пелагея түти.
- Нишләп үлгән?
- Сугыштан яраланып кайткан иде, мантымады. Аякларында гангрена башлангач, икесен дә бот төбеннән кискәннәр. Барыбер үлгән, мескен. Әҗәлең җитсә, кем дә коткара алмый шул. - Пелагея Трофимовна почмакка карап чукынып алды. - Кичә алып кайткан. Саклап больницада ята иде.
Шунда Мөнирҗанның башына кичә нинди капчык алып кайтканлыгы барып җитте. Әйтмичә, бәлки, Евдокия дөрес эшләгәндер. Белсә, мондый йөкне чанасына салдыртыр иде микән?
Тиздән кайтасы булганга, Гайния белән Мөнирҗан, һәркем үз фатирында яшәп торыр, дип килешкәннәр иде. Чыннан да, ике-өч көн өчен кайда яңа оя корасың?
Сәлимә мәрхүмә фатирда торган Ксения кайдан ишеткән һәм ничек башы җиткәндер, эштән кайтуларына:
- Мунирка, бар кәләшең белән кияү мунчасына, - дип шаккатырды.
Ярамаган эш өстендә тотылгандай, Мөнирҗан кызарып чыкты. Ләкин ул күп сөйләшергә ярата торган күрше марҗасына бу минутта бик рәхмәтле иде. Чынлап әйтәсеңме дигәндәй, әле Ксениягә, әле Пелагея Трофимовнага карады. Аннан, дулкынлануын яшерә алмыйча:
- Кайдан белдегез? - дип сорады.
- Саесканнар хәбәр итте, - дип шаяртты Ксения. - Ярар, бар, бар, кәләшеңне ал да сыпырт мунчага. Беренче мунча тәмле була ул. Әйе бит, Трофимовна! - Ксения, шактый кабарынкы түшләрен селкетеп, куллары белән ботларын чәбәкләп куйды. - Ух!
- Фу, тебя, бестыдница! - Йорт хуҗасы Ксениядән читкә борылды. 
- Что естественно, то не безобразно! Шуны онытма, Пелагея Трофимовна!
- Син аңа карама, Мунирка. - Пелагея Трофимовна күршесе өчен чын-чынлап уңайсызлану хисе кичерде. - Ә мунчага чынлап та барырга кирәк.
Гайнияне мунчага барырга озак үгетләргә туры килде. Үткән төннең маҗараларыннан ул көне буена бәхетле, шул ук вакытта җанына тынычлык тапмый йөрде. Дөрес эшләдеме ул язмышын Мөнирҗан белән бәйләп? Мисбах белән булган хәлне исенә төшереп, җанын талкымасмы? Онытыйк, дип әйтүен әйтте дә бит. Андый нәрсә алай җиңел генә онытылыр микән? Кайчан булган хәл, Гайниянең күңеле һаман урынына утырганы юк.
Аннан соң, ничек инде мунчага бергә барасың? Баргач чишенергә туры киләчәк бит. Оялмыйча! Шул минутта Гайниянең никахтан соң, үзләре генә калгач, яратышулары исенә төште һәм тәненә рәхәт дулкын таралды. Акыл белән уйлаганда, ник оялып торырга? Алар бит хәзер ир белән хатын. Бер-берсенә таяныч, тормышның авырын-җиңелен дә, шатлыгын-кайгысын да бергә бүлешергә, бергә-бергә тупырдап торган уллар, кызлар үстерергә тиешле кешеләр. Аларның ничә баласы булыр икән? Гайния беренче баласын имезер өчен күкрәгенә алган мизгелне күз алдына китерде. Шушы уйдан тәне рәхәтләнеп чемердәп киткәнен тойды.
- Әйдә, Гайния. - Мөнирҗан, Әскәй гадәте буенча, "карчык" дип дәшәргә уйлаган иде, кыюлыгы җитмәде. - Әйдә барыйк, мунчаны үпкәләтергә ярамый.
- Оялам, - диде кыз ихластан.
- Соң безгә барыбер бер-беребезгә күнегергә туры киләчәк бит.
- Шулаен шулай да...
- Күтәреп кенә алып барыйммы?
- Көчең җитмәс. Авыр бит мин.
- һи, Гайния, әйт кенә, син әйтсәң, үзеңне күтәреп, артыма чана тагып, Әскәйгә кадәр алып кайтам!
- Юләр! - Гайния көлде дә Мөнирҗанның яңагыннан үбеп алды.
- Киттек.
Мунчага җитәрәк Гайния, туктап:
- Син бераз көтеп тор. Башта мин кереп чишеним, - диде. ^
Гайния алдында батыр күренергә тырышса да, Мөнирҗан үзе дә кыенсына иде. Ләкин ул шушы Чибәркәйнең ире. Ире икән, ир булырга кирәк!
Ул кергәндә, Гайния, ләүкәгә менеп, аның иң ерак почмагына поскан иде. Чишенүгә, Мөнирҗан ташка бер чүмеч су салды. Кечкенә мунчаның һәр тарафына өтәли-өтәли кытыклаучы хуш исле пар таралды. Ул себерке алды да, Гайнияне яткырып, аркасын чабарга кереште. Яшь хатынның оялуы сәбәпле туган киеренкелеге торган саен кимеде. Ул инде исе җәйге урманны хәтерләткән себеркенең тәненә тию мизгелен көтеп ала. Аның тәне генә рәхәтләнеп калмый, гүя ул шул рәвешле табигать белән, гүзәллек белән очраша.
Аркасын туйганчы чапкач, Мөнирҗан:
- Борыл! - дип әмер бирде.
Бу әмергә ничек буйсынганын Гайния башта сизми калды. Сизгәч, шунда ук куллары белән кендектән түбән җирләрен каплады. Мөнирҗан моңа игътибар итмәде, себерке белән хатынын һаман чабуын белде.
Гайния соңыннан гына бер нәрсәгә игътибар итте: тәнен әнисе дә, дус кызлары да, үзен инде әйткән дә юк, чабып караганнары бар. Ләкин берсе дә бүгенге кадәр үк рәхәт булмаган икән. Аның тәне изрәп, җыеп ала алмас хәлгә килде. Шунда Мөнирҗан, туктап, башта Гайниянең өстенә, соңыннан үзенә салкын су койды. Көтелмәгән салкын Гайниянең мондыйга өйрәнмәгән һәм моны көтмәгән тәнен өтеп алды. Ул, сулышы кысылып, әле генә оятын каплап торган кулларын җәеп җибәрүен сизми дә калды.
- Ой, энекәем!
Хатынының бу хәрәкәтеннән Мөнирҗан рәхәтләнеп көлде дә аны янә чабарга кереште. Берзаман Гайния аңына килде:
- Җитәр, Мөнирҗан, арыгансыңдыр. Китер себеркеңне, үзеңне чабыйм!
- Икенче мунчада, яме. Җитәр дисәң, кил, төшерәм. - Ул, Гайния "әйе", "юк" дияргә өлгергәнче, аны күтәреп алды һәм себерке белән чабудан куе кызыл чия төсенә кергән ими башларына иреннәрен тигезде. Мөнирҗанны кочаклап алганын Гайния сизми дә калды.
Кама Аланының җир идәнле шушы кара мунчасы, аларның гомерләре буена хатирә булып, күңелләрен җылытачак әле...
Гайния акча алып килгән булган икән, татар йоласын истә тотып, мунчадан үзләре кайтып киткән чакта, утызлыкны күренә торган җиргә куеп калдырды.
Ура! Әскәйләр өчен 1946 елның урман каторгасы бетте. Соңыннан монда килүчеләр аны "Сәлимә үлгән ел", "Мөнирҗан белән Гайния өйләнешкән ел" дип искә төшереп сөйлиячәк. Рәсми тарих моны ничек теркәр, әмма Әскәй авылы халкы хәтерендә шулай калачак. Халык исәбенең үз тәртибе бар.
Хәниф картлар кызларын күз күгәртеп көтсәләр дә, яшь гаилә туп-туры Мөнирҗаннарга кайтып төште. Габделихсан абзый белән Минсафа карчыктан урманнан чак кына алданрак кайтучылар сөенче алырга өлгергән иде инде. Бу хәбәрдән аңнарына килеп бетмәсәләр дә, Минсафа үзенең киленен ишек төбенә бала каз мамыгыннан эшләнгән яңа мендәр салып каршы алды. Йола буенча Гайниягә бал да каптырган булыр иде дә бит, анысының тәме онытылган, сугыш башланганнан бирле өйләренә бал кергәне булмады. Алдан белсә, ничек тә бераз юнәтми калмас иде калуын. Бигрәкләр дә көтмәгәндә булды шул. Кышкы күк күкрәү шикелле. Ышанасылары да килми...
Урманчыларның кайтыр көне билгеле булганга, Исламовлар улларын хәзинәдә барын хәзерләп көтә иде. Ашап-эчкәч, алдан сөйләшкән буенча, яшь пар Гайнияләргә китте. Алар белән дә күрешергә, фатихаларын алырга кирәк ич.
Авылда хәбәрнең ничек тиз таралуына исең-акылың китәр. Гайниянең урманнан башта туп-туры Габделихсаннарга кайтуын ишеткәч, Хәниф картның башта бераз хәтере калган сыман иде. Тора-бара килеште: анда кайттылар ни дә, монда кайттылар ни. Кыз бала туган йортында бары кунак кына - вакыты җитте исә, канатын җилпи дә оясыннан очып китә. Үзенә дә бит Тәзкирәсе ябышып чыкты. Сугыш елларында, аннан соң да хатын-кыз азды, ирләр кытлыгы үзен нык сиздерә. Уйнашчы дип телгә керүчеләре дә, уйнаштан бала табучылары да бар. Алар авылында гына шулай булса бер хәл, иле белән шулай диләр бит. Аллага шөкер, Гайнияләре яман ягы белән мир теленә эләкмәде. Үзен, никахлар укытып, кияве куенына тапшырган икән, бәрәкалла дими ни диярсең. Халык алдында карчыгы белән аның, нәселләренең йөзе ак, күңелләре тыныч. Тик шуны аңлый алмый Хәниф абзый: кавышуны аны кешечә, Әскәй йолаларына, татар, мөселман гадәтенә туры китереп тә эшләргә була иде бит. Ник ашыкканнар? Яшьләр шул, аларның законнары үзләре белән.
Уйларыннан аны капка шыгырдавы бүлде. Дегеткә кытлык булгач, майлаганы да юк. Ачкан-япкан саен шыгырдап теңкәләренә тия.
Хәниф карт, буш вакыты чыгудан файдаланып, чабата үрә иде. Өйрәнелгән гадәт буенча, ул тәрәзәгә күз салды һәм кереп килүче Мөнирҗан белән Гайнияне күреп, мич тирәсендә мәш килүче карчыгына дәште:
- Сиңа әйтәм, Гайния кайтты!
Карчыгы Тәзкирә каушаудан корымлы кулларын чиста алъяпкычына сөртте.
- Үзе генәме, әллә к-к-кияү б-б-беләнме?
Гомер булмаганны, Тәзкирә кинәт тотлыкты. 
- Күрмисеңмени? Әнә ич, кияү белән! Әйдә, тиз бул, аңгыраеп торма, каршы чыгып алыйк!
Алар нәкъ вакытында чыгып өлгерде. Яшьләр, ишек төбенә килеп җитеп, итекләренә ияргән карны каз канаты белән себереп тора иде.
- Кайттыгызмы, балалар? - Кайтканнарын күрә торып "кайттыгызмы" дип сорау, бәлки, мәгънәсезлектер дә. Ләкин ни эшләсеннәр, телләренә килгән беренче сораулары шул булгач.
- Исәнме, әтәй! - Гайния башта атасына кул бирде, соңыннан әнисен барып кочаклады.
- Нихәл, бабай!
Мөнирҗан Хәниф картка күрешергә кул сузды.
- Аллага шөкер, кем... Мөнирҗан... - Ахыр чиктә ул "кияү" дип тә өстәде. Әллә кем малаена кияү диюләре бер дә җиңел түгел икән. - Исән-сау кайтып җиттегезме? Бик авыр булмадымы?
- Ничава, бабай, без бит төрлесен күргән! - Мөнирҗанның һич кенә дә бабасы алдында сер бирәсе килмәде. - Менә кызыгызны да алып кайттым әле, урманда адашып йөри иде. Ә ул урманнарда аюлар, бүреләр һәм... урыслар йөри...
- Мөнирҗан!
Кирәк чакта бу Хәниф кызы назлы гына кылана да белә икән, һәм килештерә дә бит, чукынчык!
- Балалар, әйдәгез, өйгә керик. Йә самавырым кайнап түгелер.
Өйгә уздылар. Табын янында ата-ана сагындырган кызларын һәм беренче тапкыр бусагаларын атлап кергән кияүләрен хәзинәдә бары белән кунак иткәч, үзеннән-үзе туйлап озату хакында сүз кузгалды. Тик ничек итәргә? Гадәттә, бит башта никах укыла иде. Ә монда андый ихтыяҗ юк, чөнки никах укылган, тукыласы тукылган, алар инде хәзер ничә көн ир белән хатын булып яши. Шулай да авыл советына барып рәсмиләштерәсе, туган-тумача, күрше-күлән, дус-ишне җыеп, кызны кыңгыраулап озатасы иде. Кызлары моңа лаек, ул азып-тузып, исеме белән ата-анасын рисвай итеп йөргән бала түгел, хакы бар. Ахыр чиктә бергәләшеп уртак фикергә килделәр: бүген яшьләр Мөнирҗаннарда куна, иртәгә исә кызыл туйга тартым мәҗлес ясап алырлар да берсекөнгә, Аллаһы боерса, шартын туры китереп, Гайния килен булып төшәр.
Йоласына һәм шәригатькә ни дәрәҗәдә туры киләдер, бу чишелешкә Хәниф абзыйдан бигрәк Тәзкирә түти куанды:
- Үстереп-үстереп тә, кызыңны кияүгә адәм рәтле итеп бирмәгәч! Болай, ичмасам, кешедән оят түгел, - дип, сөенечен яшермичә сөйләнде ул. 
Туйлагач, кияү егете дә кирәк булачак. Монысы өчен баш ватып торасы юк. Бу хакта ике төрле фикер булырга да мөмкин түгел, Фазыл булмый тагын кем булсын инде Мөнирҗанның кияү егете. Хамматны да туйга чакырасы килгән иде, авылдан киткән, диделәр. Баулыгамы, Шөгер якларынамы - төгәл генә әйтүче табылмады.
Барысы да алдан уйлаганча булды. Мөнирҗан өчен Хәсьянов, бәлки, селкенмәс тә иде, Гайнияне килен итеп төшерү өчен ул үзенең бурлы айгырын да кызганмады. Дилбегә Фазыл кулында, чанада Мөнирҗанның тальяны, туктаган араларда аны Фазыл бака ягына басым ясап тартып җибәрә. Бертөрлелектән туйган авылга туй, бәйрәм рухы иңде. Авыл советында язылышып, сәвит рәисе Садрый Минһаҗев аларны котлагач, авылны бер кат әйләнделәр дә, йомшак мендәргә кабат басып, Гаптелихсан белән Минсафа нигезенә закон тарафыннан рәсмиләштерелгән килен сыйфатында Гайния аяк басты.
Синнән-миннән сорап тормыйча, тормыш дәвам итә. Таң ата, кич була. Гайния белән Мөнирҗан иртән торалар да һәркайсы үз эшенә китә. Дөрес, Мөнирҗан атлар карарга иртәрәк кузгала, аны озатып күп тә үтми, хисапчы да колхоз идарәсенә тырт-тырт атлап китеп бара. Ул инде үзенең килен булуына күнегеп килә. Минсафа карчыкның куануының иге-чиге юк, чөнки, килен кергәч, өйгә кот кунды, каралып беткән диварлар да яктырып киткәндәй тоелды. "И Раббым, безне бәхетебездән аерма", - дип, Минсафа карчык, көн туса, бәхет теләде.
Ә Хәнифләр өендә элеккеге тынычлык югалды. Сәбәбе - Тәзкирә һаман, көн туса, ирен талкый: Гайния белән кияүне чакырып, кунак итәргә кирәк, кешедән оят, имеш. Өйләнешкәннәренә айдан артык, әле һаман Мөнирҗанга кияү коймагын ашатканнары юк. Белә Тәзкирә, белә кияү коймагын ничек пешерергә, майларда гына кыздырып, киявен чәй белән кыстый-кыстый сыйлар иде. Чәй арасында тел куәсенә генә ярарлык балы да әнә мич башында чемер-чемер итеп утыра. Сыйлар иде дә бит... ак оннары беткән. Яңа уңышка әле ерак, аңынчы кем бар да, кем юк. Димәк, кичекмәстән кайдан да булса яхшырак он табарга кирәк. Кирәк икәнен Хәниф абзый да белә. Тик кайдан? Кулга керер акча юк, түлисе салымнар гына бар. Бар карап торганнары абзардагы буаз сыер да өч баш сарык. Икесе бәрәнләде, өченчесе, рәхмәт төшкере мал, кысыр бугай, бер дә җилем башлаганы сизелми. Әллә шуны суеп сатаргамы? Өч-дүрт кило он алса, калганын салымга түләр иделәр...
Суеп сату дип әйтүләре генә ансат. Авылның үзендә генә аны алам диючене табам димә, базарга алып барырга кирәк. Ә базарның иң якыны Әскәйдән утыз биш чакрым ераклыктагы Ютазы стансасында. Соңрак чакырсалар да ярамас идеме икән? Берәр җае чыкмый калмас иде әле. Кияү бит үзебезнеке, авылдаш Гаптелихсан малае, ханзадә түгел.
Ләкин ир-ат мантыйгы белән хатын-кыз мантыйгы еш кына капма-каршы туры килә һәм җиңү кем ягында дисез? Күп очракта әнә шул чәче озыннар җиңә. Дөнья белән без идарә итәбез дип, ирләр күкрәк суга, мактана гына. Ә хатынкыз дәшсә дәшә, дәшмәсә - юк, үзенекен итми туктамый.
Кысыр сарык суелды. Колхозлашкан елларда ук ясаган бака чанасына ат урынына җигелеп, апрельнең әрсез кояшы һәм юха җиле ашаган, адашмас өчен атлар калдырган тамгалар белән чуарланган һәм төн эчендә шыкыраеп катарга өлгергән туң юлдан Хәниф абзый Ютазы базарына дип чыгып китте. Иренә хәерле юл теләп, ул күздән югалганчы, Тәзкирә аның артыннан карап калды.
Юл догасын укып, югыйсә бик изге ниятләр белән кузгалган иде дә бит, ләкин Хәниф абзыйның базарда юлы уңмады. Көч-хәл белән сәгать унберләргә генә килеп җитә алды. Әскәй белән Ютазы арасындагы утыз биш чакрым аңа йөз чакрым булып тоелды - ул эт булып арыган иде.
Аруы ару, анысына гына ничек тә түзәрсең, аның бәхетсезлегеннән, базарда ит өелеп тора, алучылар исә берән-сәрән генә иде. Алары да бик сайлана торган булып чыкты: килеп карыйлар да, итең артык симез дип, Хәниф яныннан китеп баралар. Кызык инде, симез булса да, арык булса да ярамый икән бу ит акчалы кешегә!
Хәниф картның базарга үз гомерендә беренче тапкыр ит сатарга чыгуы иде. Башкалар төсле ул үз товарын кычкырып мактарга өйрәнмәгән. Башкалар мактаганны тыңлыйтыңлый да гаҗәпләнеп куя: кешеләрнең бит маңгаенда ике күзе бар, алтынны көмештән, көмешне бакырдан, бакырны тутыккан тимердән аера белә торганнардыр...
Базар таралганчы торды Хәниф абзый, эчендәге ачу, үпкәрәнҗүләре бер йодрык булып тупланып гарьләндерде, җанын талкыды. Өмете бөтенләй сүрелде, бер генә граммы да сатылмаган итен капчыгына салды һәм иң соңгыларның берсе булып базардан чыкты.
Инде кая барырга? Юлда килеп, ул бик арыган-алҗыган иде. Аннан соң да базарда аяк өсте күпме торды. Үтереп ашыйсы, эчәсе килә. Кая барырга, ни эшләргә? Артык катлаулы бу сорауга Хәниф картның талчыккан мие, ни киерелеп уйласа да, җавап табар хәлдә түгел иде. Ул җеп өзәрлек хәле дә калмаганын сизде һәм, чанасындагы ит тутырылган капчык өстенә утырып, янә уйга калды. 
Ни эшләргә?
Дөнья яратылганнан бирле адәм баласы, четерекле хәлдә калган саен, үз-үзенә менә шул сорауны бирә. Бирүен бирә, ләкин һәрвакытта да җавап таба алмый. Чөнки җавап табуга караганда, сорау бирүе күп тапкырлар җиңелрәк.
Хәниф абзый, башына кигән малахаеның колакчынын күтәреп, башын кашып торды-торды да, ашказанының боруына чыдый алмыйча, куенына төреп тыккан икмәк телемен тешсез авызы белән умырып алды һәм ашыкмыйча гына чәйнәргә-әвәләргә кереште. Шунда гына үзенең өеннән чыгып киткәннән бирле берни капмаганы исенә төште. Ипи гаҗәп тәмле иде, ләкин күпме генә чәйнәмәсен, йота алмады - төкерек бизләре эшләүдән туктаган, ә коры икмәкнең йотыласы килми, тамак төбенә утыра иде.
Чәйнәгән икмәген яртылаш йоткан көе карт йокымсырап китте. Игътибар белән караган кеше аның чарасызлыктан яңагына тәгәрәгән күз яшьләрен күргән булыр иде.
Кыска гына черем итеп алганда, бик тәмле төш күрде Хәниф абзый. Имеш, базарда ит сатучылар күп булса да, халык аның янына җыела икән. Алар башкаларныкына борылып та карамый, берсеннән-берсе югарырак хак биреп, Хәнифнең итен алырга тырыша. Чиратсыз керергә теләүчеләр дә күп, аларны куып җибәрәләр. Хәнифнең кесәләре инде акча белән тулды, кая куярга белми баш вата. Ни сәбәпледер, сата торган ите бетми генә түгел, кимеп тә карамый. Бу акчага әллә ничә капчык он сатып алып, Мөнирҗан кияве белән кызына көн дә коймак пешерергә була... Шунда ул:
- Әллә Хәниф абзый инде? - дигән тавышка уянып, күзен ачты һәм, төшенең дәвамы түгелме дип, як-ягына каранды. Каранырсың да, каршысында авылдашы Мирхәбибҗан басып тора иде.
- Хәниф абзый, исәнме, дим, әллә танымыйсыңмы?!
- Таныйм, таныйм, ничек танымаска ди! Мирхәбибҗан, син бит бу! - Үзе дә сизмәстән, аның күңеле күтәрелеп китте. Күтәрелер дә, чит-ят җирләрдә япа-ялгызың калгач, авылдашың килеп чыксын әле!
- Мин шул, мин. Нинди җилләр ташлады Ютазыга? Ни эшләп утырасың?
Башыннан үткәннәрне сөйләгәндә, карт чак кына елап җибәрмәде. Бу минутта хәленә керүче, үзен кызганучы кеше барлыгын тою күңелен нечкәртте.
Ул сөйләп туктагач, Мирхәбибҗан сорады:
- Инде ни эшләргә уйлыйсың?
Их, әгәр белсә икән! Ул әле һаман ни эшлисе хакында бер карарга килеп өлгермәгән иде. Дөресен әйтте: 
- Белгән юк. Ичмасам, өч-дүрт кило он алырлык кына булса да саталмадым, - диде ул, ачынып. - Мөгаен, кайтырга кузгаласы булыр...
- Син нәрсә, Хәниф абзый, акылыңдамы? Төнгә каршы шундый ерак арага юлга кузгалалармы?! Итең дә барын сизсәләр, үзеңне бүреләр ботарлап бетерер. Хәзер алар ач, бик аздылар. Әле беркөн Бөгелмәдән төнгә калып кайткан идем, урап алдылар. Хәлләреннән килсә, машина өстенә сикерерләр иде, һич курыкмыйлар. Юк-юк, уйлама да, әйдә, безгә киттек! Итеңне сата алмаганга да бик бетеренмә, ул турыда да уйлашырбыз. Иртә кичтән хәерле, диләр. Әйдә! Аннан соң, итеңне сатмый кайтсаң, Тәзкирәттәй сине өеңә дә кертми бит.
Мирхәбибҗан көлеп җибәрде һәм, каршы килергә урын калдырмыйча, чана бавына үрелде. Хәнифнең буйсынмыйча чарасы калмады.
Авылдашы базардан ерак тормый икән.
- Менә шушы инде безнең куышыбыз, - диде ул, борынгылыгы әллә кайдан күзгә бәрелеп торган кечкенә генә йорт янында туктагач. - Искесен иске инде, ләкин үзебезнеке!
Мирхәбибҗан "үзебезнеке" сүзен ниндидер эчке горурлык белән басым ясап әйтте.
- Фатирларда торып карамадык түгел, карадык, иске булса да, үз өеңә җитми икән. Әйдә, Хәниф абзый, уз, гаепләмә генә. Икенче килүеңә яхшырак йорт салып куярбыз, Алла боерса.
Мирхәбибҗанның хатыны да ачык йөзле, сөйкемле генә икән.
- Менә минем йөземем - Гөлйөземем шушы була инде. Таныш бул, карчык, безнең авылдаш Хәниф абзый.
- Исән-сау гына торасызмы? Нихәл, килен!
Карт кыенсынып кына хуҗабикәнең ап-ак кулын кысты.
Гөлйөзем уңган хатын икән. Ирләр чишенеп, кулларын юган арада, табын хәстәрләп өлгертте. Өстәл артына утырам дигәндә, Хәниф карт авылдашы өенә бөтенләй буш кул белән кергәнен исенә төшерде һәм, чыгып, сатасы сарыгының әйбәтрәк җиреннән бер кисәк ит алып керде.
- Кызым, ал әле, миннән кечкенә генә күчтәнәч булыр.
Гөлйөзем иренә карады. Мирхәбибҗан исә:
- Юкны сөйләмә, Хәниф абзый, без алай килешмәдек, - дип, күчтәнәч хакында авыз да ачтыртмады.
- Юк-юк, Мирхәбибҗан энем, килешмәгәнне! - Карт та шактый үзсүзле. Аның бик четерекле хәлдә үзенә ярдәмгә килгән авылдашы белән бу ачык йөзле хатынга ниндидер яхшылык эшлисе килде. - Шикләнмәгез, бисмилла әйтеп, үзем суйган сарык ите. Барыбер сатып булмады. Ходай Тәгалә кушмагандыр инде.
- Юкка көяләнмә әле, Хәниф абзый. Әйттем бит инде, берәр нәрсә уйлашырбыз дип. Җан биргәнгә җүнен бирми калмас, һич кенә дә кыенсынма, син безнең кадерле кунагыбыз, үзең күчтәнәч.
- Әйе-әйе, - дип иренә ярдәмгә килде Гөлйөзем. - Бу йортка күчкәнгә ярты ел, Әскәй кешеләренең аяк басканы юк. Сез - беренче. Аягыгыз җиңел булсын. Тартынып утырмагыз, үз өегездәге кебек хис итегез.
Юк, хуҗалар кабул итмәде картның нужа мәҗбүр иткәнгә генә суеп, базарга алып килгән итен.
1944 елда авыр яраланып кайткач, Мирхәбибҗан авылда озак тормады, терелүгә, Ютазыдагы автоколоннага шофер булып эшкә урнашты һәм заманына күрә ару гына акча ала башлады. Туган авылына күптән кайтканы булмаса да, колхозчыларның кесәсендә җилнең ничек уйнаганын ул әллә белми дисеңме?!
Хуҗаларның ихлас кыставына каршы тора алмады Хәниф карт, ярты стакан аракы да эчте. Әнә шул аракы, итле токмач ашы, кайнар чәй һәм чиктән тыш арыганлык үзенекен итте - амин тотуга, Гөлйөзем җәеп биргән урынга башы тиюе булды, шунда ук изрәп йоклап та китте.
Иртән Мирхәбибҗан аңа:
- Хәниф абзый, син мин кайтканны көтеп тор, беркая да китмә, - дип эшенә кузгалды.
Гөлйөзем мәктәптә укыта икән. Ул да эшенә җыена башлады. Картның борчылуы йөзенә чыкты: "Ә Мирхәбибҗан кайтмаса? Ашыгыч рәвештә берәр кая җибәрсәләр..."
Гөлйөзем аның хәлен аңлады:
- Борчылма, абый. Мирхәбибҗан әйткән икән, эшләр. Ул - сүзендә тора торган кеше.
Ул сүзләрен әйтеп бетерергә дә өлгермәде, капка төбенә йөк машинасы килеп туктады.
- Әйттем ич, әнә кайтты да!
Шау-гөр килеп, Мирхәбибҗан өйгә керде. Аның шатлыгы йөзенә чыккан.
- Булды бу, Хәниф абзый! Гараждагы малайлар белән сөйләштем. Хәзер итеңне алып бетерәчәкләр. Әйдә киттек. Аннан соң мин эш белән Азнакайга барам. Юри шунда сорадым. Сине утыртып кайту өчен. Азнакайдан Әскәйгә унике чакрым тәпиләү әллә ни булмас әле. Дөрес, турыдан машина юлы юк, Бөгелмә аша барырга туры киләчәк. Туйганчы бер машинага утырып йөр әле! Киттекме, карчык! - Ул, шаяртып, хатынының биленә төртеп алды.
- Кит, юньсез! 
Гадилек, киң күңеллелек хөкем сөргән бу йортта Хәниф абзыйның янә күңеле йомшарды.
Машинаның кысан кабинасына өчесе кереп утырды. Мәктәп шактый еракта икән, башта шунда Гөлйөземне калдырдылар. Аннан соң гына, выжылдатып, автоколонна гаражына барып керделәр. Шушы яшенә җитеп, Хәниф картның машинага беренче тапкыр утыруы иде, куркуыннан тирләп чыкканын тоткага чытырдатып ябышкан кулларын алган чакта гына сизде.
Менә бит Ходаның хикмәте: кичә базарда берәү дә алырга теләмәгән итне шул ук бәядән шофер халкы кулына да тигермәде. Тагын ике сәгать ярымнардан Мирхәбибҗан машинасы Азнакайда иде инде. Алар кочаклашып аерылыштылар.
- Сорашкан идем, кызганыч, Әскәйгә машина юлы юк икән, югыйсә авылга кадәр илтеп килгән булыр идем, - дип уфтанды Мирхәбибҗан. - Ходай биреп, нефть чыкса, сезне дә юлсыз тотмаслар әле, иншалла.
- И энем, булган кадәресенә дә нинди генә рәхмәтләр укырга да белмим. Олыгайгач, утыз-кырык чакрым ара ерак икән ул. Яшь чакта алай ук сизелми иде. Син очрамасаң, ни эшләр идем. Фәрештәләр җибәргәндер сине кичә минем янга. Бөтенләй хәлем бетеп, мием аңгыраланган иде бит. Исән-сау йөр, авылга кайтсаң, безгә керми китмә, яме! Туп-туры үзебезгә кайтсаң, тагын да яхшырак.
- Авылда безнең нәсел-нәсәп калмады шул инде...— Мирхәбибҗанның һәрвакыт көләч йөзенә моңсулык, сагыш иңде. - Ә сагындыра ул авыл... Ач-ялангач булса да...
- Әйтәм ич, туп-туры үзебезгә кайт дип. Гөлйөзем киленне дә алып кайт. Матур бит ул безнең Әскәй!
- Матур...
Хәниф карт, сәфәренең көткәннән дә уңышлырак булуына куанып, сарык ите саткан акчасына кибеттән биш кило ак он, ярты кило зур шакмаклы шикәр һәм бер такта кытай чәе алды. Озак уйлагач, капчыгының төбенә бер шешә аракы да салды. Киявен беренче тапкыр кунакка чакырганда, оятыңнан битең ертылырлык түгел инде болай булгач. И-и, кайлардан очрады бу рәхмәт төшкән Мирхәбибҗан!
Ул Әскәйгә кайтып кергәндә, көндезге икеләр иде. Куанычыннан карт Ютазы хәлләрен карчыгына кат-кат сөйләде. Боларны сөйләгән чакта, ул үзен гаять булдыклы кеше итеп санады һәм Тәзкирә карчык каршында бер башка үсеп киткәндәй тоелды. Әйтерсең берүзе Берлинны алып кайткан.
Икенче көнне үк алар кичке якка Мөнирҗан белән Гайнияне кунакка чакырды. Әүвәл яшьләрне мунчага җибәрделәр, аннан кайтуларына өстәлдә кунакларны майда гына йөздереп пешергән кияү коймагы көтеп тора иде. Аны мактый-мактый ашап, кытай чәен эчкәндә, Хәниф карт белән Тәзкирә карчыктан да бәхетлерәк җан ияләре Әскәй авылында бүтән булмагандыр. Бәхет өчен адәм баласына күп кирәкмени!
Бу сыйның өстәлгә нинди авырлык белән килгәнен Мөнирҗан белми дә калды.
Җир шары кояш тирәсендә туктаусыз әйләнгән кебек, тормыш та өзлексез дәвам итә. Ачмы син, тукмы, кәефең яхшымы, начармы, бәхетлеме, бәхетсезме, илең котлымы, котсызмы - берсенә дә карамый. Кешеләрнең бәхете, бәлки, шушы һәр секунд, һәр минутны сизмәвендәдер. Әнә шулай берни сизмичә яшисең-яшисең дә берзаманны аһ итәсең: карале, гомер узып бара түгелме соң! Бигрәк тә яшьлекнең гомере кыска.
Агымсулар ничек ага,
Яшь гомерләр дә шулай, - дип җырлый халык.
Ширәмәттә урман кискәндәге авырлыклар онытыла төште. Анда барган кешеләр, бер-берсе белән очрашкан чакларда, бары тик истә калган кызыклы мизгелләрне генә хәтергә төшерәләр иде.
Язгы кыр эшләре беткәч, татар авылларында борын-борынгыдан сабантуйлары уздырыла. Сугыш елларында исә бу йола онытылып торды. Илдә вәйран барганда, бәйрәмгә урын каламы соң! Сугыш тәмамланып, бер ел узганнан соң, ягъни 1946 елның июнь башында, сабан туе уздырылачагы турындагы хәбәр киләчәккә өметен югалтмаган халыкның күңелен күтәреп җибәрде. Уен эшмени: 1941 елда авылның күпме ир-егетләре мәйданнан туп-туры фронтка озатылды. Дүрт ел буе тарткан, бер генә минутка да туктап тормаган үлем тегермәненнән аларның ничәсе генә исән-сау кайта алды икән?
Кешеләр яу кырында кан койган чакта, тылдагылар фронт өчен дип соңгы тирен сыкканда, бөтен эшне ташлап сабантуйлы уйнау кемнең башына килсен, һәм моңа кем рөхсәт бирсен. Башбаштакланып, кемдер уздырырга уйласа, системаның үткен күзләре тиешле урынга җиткереп, гаярь башлар үзләренең ничек урыннарыннан очып барып төшүләрен сизми дә калыр иде.
Шуңа күрә 1946 елдагы сабан туе турындагы хәбәрне халык яхшыга, бары тик яхшыга - фашистларны җиңүнең чынлыгын раслау дип, тормышларның рәтләнүгә таба баруы дип юрады. Югыйсә әле халыкның иң зур күпчелеге һаман да ак күмәч турында түгел, бәлки туйганчы бер ашау хакында хыялланып яши иде.
Сөрән җыюны Фазыл һәм тагын сугыш гарасатыннан исән калган берничә егет яңа үсеп килүче һәм үзләрен зурга санаучы берничә бүлтерек белән бергә башкарды. Өйләнгәннәр инде зурга сан була, шуңа күрә Мөнирҗан читтә калырга теләгән иде, ләкин яшьләр аның ай-ваена карамады: чыгасың һәм и бетте вәссәлам! Сабан туе - халкыбызның ничә елга бер көтеп алган иң зур бәйрәме. Гайния дә каршы килмәде.
Йоланың язылмаган законнары нигезендә яңа йортка күчүчеләр, өйләнешүчеләр, баласы туганнар сабан туена махсус бүләк хәзерли. Сөрән җыючыларның хәтере яхшы: кемнең ниндирәк бүләк бирергә тиешлеген онытмый, әгәр дә кем дә булса "оныта" калса, аларның исләренә төшерә, хәйләләп калырга теләүчеләрне җыр белән фаш итәргә дә күп сорамый.
Үзен бүгенге көннең иң бәхетле хатыннарының берсе санаган Гайния, Ширәмәттән кайтуга, алдына шундый максат куйды: быелгы сабан туенда иң затлы сөлге аныкы булырга, баш батырга яки алдан килгән менге атка бирелергә тиеш! Шуңа күрә ул ашыкмады, кабаланмады: буш вакыты булган саен, бирнәгә әнисе сугып биргән җитен сөлгене чигүен белде.
Мөнирҗан хатынының сөлге чигүен карап торырга ярата. Гайния җепле энәләрнең әле берсен ала, аннан икенчесен, өченчесен... Мондый чакларда ул онытыла, хәтта карап торган ирен дә күрми.
Соңгы вакытларда яшь хатын үзендә моңа кадәр булып карамаган сәер үзгәрешләр сизә. Йа Раббым, йа Ходам, шикләнүләрен дөрескә чыгар да аны бәхетле ит. Бәлки, Мөнирҗанга да әйтергәдер? Юк, кирәкми. Ашыккан ашка пешкән, ди. Беләсе иде, аларның беренче мәхәббәт җимеше кем булыр икән: малаймы, кызмы?
Ә үзе аның малай булуын тели. Малай булса, Мөниренең түбәсе күккә тиясен белә. Дөрес, бу хакта аларның сөйләшкәне юк-югын. Ләкин кайсы ата әүвәлге баласының үзенә ярдәмче, нәсел фамилиясен дәвам итүче тыпырдап торган малай булуын теләмәс.
Хатынының күз нурлары сеңдерелгән, аның кул һәм күңел җылысын саклаган сөлгене Мөнирҗан сөрән колгасының иң башына бәйләп куйды. Ә сабан туенда ул сөлге баш батырның киң җилкәсен бизәде.
Күпме көтеп алган сабан туе үтте дә китте. Бәйрәмдә җыр-моң эчендә йөзгән авыл икенче көнне тынып, ямансулап калды. Авыл тынды, тик кешеләрнең күңелләрендәге рух күтәренкелеге әле озак сакланды. 
Авылда кеше, бик теләсә дә, эшсез тора алмый. Тормыш мәшәкатьләре, берсе артыннан берсе туып, үзара ялганып тора.
Әскәйдә дә башта печәнгә төштеләр. Колхоз дәүләт урманыннан һәм урман алдындагы болыннардан, өмә ясап, берничә көн печән чаптырды. Карты-яше, кыскасы, чалгы, тырма, сәнәк ише тотарга яраган берәү дә өмәдән читтә калмады. Беренче Герман сугышында сыңар аягын калдырып кайткан Фәхразый карт кына чалгы чүкеп өлгертә алмагач, аңа ярдәмгә ике коданы - Гаптелихсан белән Хәнифне дә куштылар.
Башта көннәр бик әйбәт торган иде. Кояш иртән чыга да, печән хәзерләүчеләрнең хәленә керергә теләгәндәй, кыздыра да кыздыра. Бүген чапкан печәнне икенче көнне төштән соң һич икеләнмичә җыярга да була. Кызар дип куркасы юк - шулкадәр тиз кибә.
Дүртенче көнгә киткәч, Саклау урманы артындагы Үчәлле авылы ягыннан башта ак болытлар күренде, озакламый күзгә күренмәс көчләр аларны куып җибәрде дә күк йөзен берсеннән-берсе карарак болытлар белән тутырды. Күңелләргә шом салып, күк күкрәде. Бу күкрәү әле еракта иде, ләкин яңгыр явасына инде берәүнең дә күңелендә шик калмады. Күкләр ихтыяры каршында көчсезлекләрен, каршы торырга яки ни дә булса үзгәртергә кодрәтсез икәнлекләрен аңлаган кешеләр язмышларына буйсынырга мәҗбүр иде.
- Их, тагын өч-дүрт көнгә түзмәде, - дип аһ итте халык.
- Боз гына ява күрмәсен иде...
- И Раббым, хәерле яңгырлар гына булса иде!
Алар кайту хәстәренә дә керешмәкче иде, ләкин Хәсьянов бу хакта ишетергә дә теләмәде, чак кына каршы әйткәннәрне аты-юлы белән сүгеп ташлады; сукмаса да, чыбыркысы белән кизәнде. Ул әле һаман яңгырның яумасына, яуган очракта да печәнчеләрне читләтеп узасына өметләнде.
Чикерткәләргә кадәр тынып калган, сайрар кошлар аваз чыгарырга курыккан бу мизгелдә печән төягән арбаларның атларын ай-һайлап куалаган, чалгы янаган һәм чалгыларның бер-берсе белән ярышып үлән кискән тавышлары аеруча көчле ишетелә. Әле бая гына еракта ишетелгән күк күкрәү авазлары якынайганнан-якыная барып, кинәт гадәттән тыш көчле шартлау яңгырады. Бу юлы ул баш өстендә генә иде, ахры. Күк йөзен караңгылык басты, анда бияләйгә салырга ямаулык кадәр генә дә яктылык калмады. Ни әйтер икән дип, кешеләр Мидхәткә карады. Бу карашларда курку һәм өмет бергә тупланган иде. Ләкин "Дәҗҗал" кайтырга әмер бирүне һаман кичектерде.
- Ләхәүлә вә лә куәтә...
Әле генә күкрәгән тавыштан куркудан котлары ботларына җиткән кешеләрнең берничәсе авызыннан берьюлы шушы сүз ычкынды. Чөнки бу күкрәүнең көчен сөйләп кенә аңлатырлык булмады. Ул печәнчеләрнең колакларындагы тавыш ярыларын томалады, урман буенда бу күкрәүнең кайтавазы, адашып, каеннардан имәнгә, имәннән яшел кәүсәле усакларга бәрелеп-сугылып йөрде, күңелләргә тычкан кебек кереп оялаган шомны тагын да көчәйтә төште. Атларның колаклары шомрайды, Хәсьянов җигеп йөри торган бурлы айгыр, тезгенен өзеп, җан-фәрманга авылга таба элдерде. Печәнчеләр арасында чын-чынлап анархия башланды: моңа кадәр арба үрәчәсенә бәйләп куелган атлар ашык-пошык җигелде. Курку һәм ашыгу аркасында каушап, кемнәрдер камытларын ат муенына тискәре ягы белән кидерде, чөелдереген кыса алмый интекте. Җигелгән атларга кем өлгерә, шул утырып китә торды. Мөнирҗаннар кузгалганны гына көткән диярсең, моңа кадәр берән-сәрән генә төшкәләгән яңгыр тамчылары кинәт болыты белән ишелде. Монысына артык хафаланмадылар: нәрсә, яңгыр күрмәгән, чыланып карамаган бәндәләр түгел. Берәү дә тоз түгел, эремәс. Игеннәрне генә екмасын иде... Иа Раббым, рәхмәтеңнән ташлама. Кешеләр, Аллага шөкер, яңгыр гына ява дип куанырга да өлгермәде, өсләренә чыпчык башы кадәрле боз төшәргә тотынды. Гарасатка эләккән халык өстенә таш булып ишелгән боздан ничек сакланырга белмәде. Баш өстендә учмасы белән печән тотып караганнар иде, файдасыз гамәл икәненә төшенгәч, кул селтәделәр. Пешекчеләрнең генә хәле башкаларныкы белән чагыштырганда бераз арурак иде: алар башларына чиләк киеп куйды. Чиләк төбенә эләккән боз чәчрәп читкә оча, тавышы калай мичкәгә таш белән орган авазны хәтерләтә.
Күз ачып йомган арада тирә-юнь яп-якты боз белән капланды, күңелләргә ышаныч, аерым бер ләззәт биреп утырган басу санаулы минутлар эчендә кызганыч бер хәлгә килде: өсләренә төшкән боз авырлыгына түзә алмыйча, өскәйләрнең кул белән чәчеп үстергән, яхшы уңышка өметләндергән бодае ауды, боз белән тапалып изелде, "ә" дигәнче юкка чыкты.
Атлар томырылып чаба, ал арны куалап торасы да юк. Тәгәрмәчләрдән, ат тоягыннан чәчрәгән пычрак арбада утыручыларның киеменә, битенә, чәчләренә сылана. Кемнең кем икәнен чыраена карап кына танырлык та түгел - барысы бер кыяфәткә кергән. Манма су булган кешеләрнең хәзер чыланудан, пычранудан, яуган боздан куркасы юк. Барысының да башында бары тик бер уй: тизрәк, тизрәк кайтып җитәргә кирәк! Күптән, бик күптән мондый көчле, афәтле яңгыр яуганы юк иде.
Кайтканда ике тау төшәсе: Кызыл тауны һәм Гатият тавын. Кызып ярсыган атларны тыеп кына төшмәсәң, әллә нинди бәлаләр китереп чыгарулары бар. Мөнирҗан Күк бияне туктатып, түшлеген тарттырып бәйләде, камыт бауларына күз төшерде. "Сакланганны саклармын" дигән бит Ходай да.
Печәнчеләр, Аллага шөкер, ике тауны да исән-сау төштеләр. Әмма иң зур сынау су буенда көтеп торган икән. Гадәттә күп җиреннән атлы арба белән чыгып йөри торган Эстәрлене хәзер танырлык түгел. Аркылы салынган күпер су астында калган, култыксалары гына тырпаеп тора. Эстәрле кыргый көчкә ия, котырыпмы-котырып ага, әйтерсең тау елгасы. Көчле ташкын инеш буенда җыелып яткан чүп-чарны гына түгел, төрле күл-чокырларны да чистартып алып төшкән. Печән күбәләре, киртә агачлары, бүрәнәләр, хәтта буралар да актарылып-актарылып аккан ташкын кочагында калган. Алар Җиһанша картлар турындагы борылмадан килеп чыгалар да, күпер өстеннән агып үтеп, күздән югалалар.
Хәлнең никадәр хәвефле икәнен аңлап алган Хәсьянов күпергә шунда ук кереп китәргә теләгән дуамалларның юлына аркылы төшмичә булдыра алмады. Бу минутларда ул үзен кабат фронттагы кебек хис итте.
Бу күпер - авылда бердәнбер күпер. Язгы ташуда ул һәр ел саен сүтелә. Сүтеп өлгермәсәләр, гаять зур көчкә ия ташкын, Уразайдан ук агып килгән калын-калын буа бозлары аны барыбер алып китә. Күпер булмагач, Аръяк белән Бирьяк арасында бәйләнеш өзелә. Күперсез яшәгән көннәр Әскәй мәктәбе укучылары өчен сабан туе кебек үк бәйрәм көннәре. Чөнки аръяклылар мәктәпкә укырга чыга алмый. Ә анда җидееллык мәктәптә укучылар саны йөздән артык. Шуңа күрә мәктәп дирекциясе язгы каникулга да, шәһәр мәктәпләрендәге сыман, мартның егерме өченнән түгел, күперсез калган көннән туктата, һәм, күпер төзелеп бетми торып, укучылар үзләренең тузанлы мәктәпләренә аяк басмый. Алар өчен укымаудан да зуррак тагын нинди бәйрәм булырга мөмкин.
Аръяк белән Бирьяк арасында бәйләнеш өзелә дип әйтү ул шартлы рәвештә генә. Күперсез калган көнне үк гаярьрәк йөрәклеләр субайларга буалып калган бозлар аша юл сала. Ул юл салучылар арасында, әлбәттә, бераз кызмача Әмирша Мәгъсүме дә була. Мәгъсүмнең бозлы суда коенып чыкмый калган елы булдымы икән?
Мәктәп дирекциясе боз аша балаларга йөрергә рөхсәт итми, ләкин вакытлы "күпердән" укучылардан да күбрәк йөрүче юк.
һы, йөрмәссең сиңа! Таулар бит Аръякта. Аларның көньякка карап торган битләре авыл урамнары кардан арынырга өлгергәнче үк кипшенеп, яшелләнеп чыга. Көзен кышны сагынып көтеп алсалар да, аның кырык корама йөз ялгаулы кием эченнән кереп чеметүче зәһәр, миһербансыз җиленнән, зәмһәриреннән туеп өлгергән нарасыйларның тизрәк яланаяк чабып йөрисе, ямьле язны якынайтасылары килмиме!
Мөнирҗан күңелендә бер яз аеруча нык саклана. Бишенче класста укый иде. Күпер китте. Боз өстенә боз өелде. Укымаган малай-шалайның (хәер, кызларның да) әллә ни эше юк. Эшләре юк, ә вакытлары тагын да азрак: чөнки су буена төшәсе, бозлар акканны карыйсы, яр буендагы чирәмдә уйныйсы бар. Су буе бигрәк тә кичкә таба, ташу көчәйгәч, нык җанлана.
Фазылларның Магниткада чагы. Төшкә кадәр Мөнирҗан малайлар белән ат абзарындагы саламлыкта кәрт сукты. Аны зурларга күрсәтеп уйнарга ярамый, югыйсә колагыңны боруларын көт тә тор. Ашарга таралышканда, әбәттән соң тауга менәргә сүз куештылар.
Кызлар ничектер, ә малайлар киләчәктә егет буласы кеше, сүзләрендә тора торган халык, бигрәк тә уен дигәндә, сөйләшкән вакытка күпер буендагы ярга җыйналдылар.
Мәктәптә чакта Аръяк малайлары белән еш кына үзара чәкәләшсәләр дә, күрешми торган ике-өч көн эчендә алар бер-берсен сагынып өлгерә. Аннан соң, аннан соң... Аръякның кызлары да чибәррәк бугай, һәрхәлдә, Бирьяк кызлары кебек, чебен тисә чер итәргә генә тормыйлар.
Яз кешеләргә иркенлек һәм өстәмә борчу-мәшәкатьләр тудыра. Кышны кем - чабата, тула оек, хәллерәкләр исә калын итеп олтан салынган киез итекләр белән уздыра. Ә язгы пычракта кияргә һәркемнең дә аяк киеме юк. Димәк... Димәк, галошы, күн итеге булмаганнарга яланаяк йөрергә кала.
Яланаяк дигәннән, анысы ул кадәр куркыныч түгел. Язын яланаяк йөреп, аягын чебиләтмәгән малай авылда кала микән? һи, аягын чебиләтмәгән малай малай түгел инде ул. Чебиләгән аяклар уйнаганда сизелми, ә менә кайткач... Җылы суда юып ак май, солидол сөртүләр дисеңме, сытып, чәүкә күкәенең сарысы белән сылаулар - берсе дә калмый. Чып-чын җәйгә чыккач та, бик озак төзәлә әле ул чебиле аяклар. Тик карлы-бозлы җирдә яланаяк йөрсәләр йөрделәр, суык тидереп чирләүнең ни икәнен белмәде Әскәй малайлары һәм, күпер салганчыга кадәр, Аръякка чыгып, тау битендә уйнаудан туктамадылар.
Эстәрленең язгыдан да хәтәррәк ташуын күреп, Мөнирҗан менә шуларны исенә төшерде.
Уйларын Гайния бүлдерде:
- Мөнирҗан, кара әле, кара, сарыклар ага! Әнә тегесе безнең Чуар борын түгелме соң? Валлаһи, шул! 
Сарык әллә хуҗасын таныды, су тавышын җиңеп, кызганыч тавыш белән аның мәэлдәве ишетелде.
Хәзер Мөнирҗан да таныды: Чуар борын иде агып баручы сарыкларның берсе.
Гайния түзмәде:
- Тәч-тәч-тәч! - дип сарыгын чакырырга кереште.
Сарыкны аңгыра хайван дип әйтәләр. Булыр сиңа! Әнә ич, Чуар борын борылды да, агым белән көрәшә-көрәшә, ярга таба йөзә башлады. Аңа тагын берничә сарык иярде.
Күз карасыдай саклап үстергән малларны күрәләтә харап итмәсләр бит инде. Ирләр, актарыла-актарыла аккан су ташкынына бу мәхлукларны коткарырга ташланды. Барыбер, чыланган булгач, кием салып торасы да юк иде.
Чуар борын бәхетле сарык, акыллы сарык икән. Өстәвенә үзсүзле дә. Әнә ич, кайсысыдыр эләктереп алырга теләгән иде, читкә тартылып, Мөнирҗан янына юнәлде. Мәхлук дисәң дә мәхлук шул, югыйсә кем коткарса да барыбер түгелме?!
Печәнчеләр ничекләр генә тырышса да, күзгә чалынган сарыкларның барысын да коткара алмады. Гаять ярсыган, бөтерелә-бөтерелә аккан инеш аларның кайберләрен кешеләрнең күз алдында чоңгылына йотты, кайберләре су өстеннән анда-санда калкып күренгән күпер араталарына бәрелә-сугыла ары таба йөзеп китте.
Кызганыч кыяфәт белән аргы яр буйлап агучы ике бозау да күренде.
Яңгыр барлыгы сәгатьтән артык кына яуды. Аннан соң ялтырап кояш чыкты. Ләкин су кимергә һич уйламый, киресенчә, артканнан-арта гына бара иде. Печәнчеләрнең көтәкөтә көтеге бетте. Шаулаша башладылар:
- Җәмәгать, кайтырга кирәк бит!
- Күпме көтеп торырга була инде!
Кешеләр өйләренә ашыга иде. Ләкин Хәсьянов аларны күпергә кертмәде. Дуамал Шәһит:
- Фәлән итәм мин синең рөхсәтеңне, мин үзем генерал! - дип башбаштакланырга уйлаган иде, артыннан куып җитеп, Хәсьянов изүеннән күтәргәч, тынды, "генерал" икәнен дә онытты. "Дәҗҗал"ның бала башы зурлыгындагы йодрыгы ипи шүрлегеңне җимермәсен дисәң, "ефрейтор" дәрәҗәсенә дә канәгать калырсың.
Ләкин халыкны болай тотуның да гамәлгә сыймаганын белә Хәсьянов. Авыл адәмнәренең берсен ияртеп, ул, сәнәк сабы белән капшый-капшый, күпердән аргы якка юнәлде. Аның ни өчен бу кадәр кыланганын аңларга була иде. Күпер бит ул гадәти шартларда йөрү өчен салынган. Субай өстендәге өрлекләрне ташу агызып алып китмәгән яки күпергә керә торган җир катламын юмаган дип кем ышандыра ала? Бәладән башаяк. Берәрсе батып үлсә, кем җавап бирә? Әлбәттә, ул - Мидхәт Хәсьянов. Дөрес, авыл советы рәисе, үзе әйткәндәй, "местный блач" Садрый Минһаҗев та бар барлыгын. Ләкин Хәсьянов бу кешегә ышанырга ярамаганын танышкан мәлләрдә үк аңлаган иде. "Ярый әле күпергә култыксалар куйдыртырга баш җиткән", - дип уйлап куйды Мидхәт. Шулардай кырыйны чамалап барырга була.
Печәнчеләр бәхетеннән, хәзергә күпергә зыян килмәгән иде. Атларын йөгән тезгененнән җитәкләп, печәнчеләрнең бер-бер артлы күпер аша чыгуы сәгатьтән артыкка сузылды.
Көндезге икеләрдә башланган ташкын суы кичкә таба гына кимеде. Эстәрле әлегә үз эзенә үк кайтып җитмәсә дә, кояш баер алдыннан күпер аша курыкмыйча йөрерлек иде инде. Бирьякның яңгырга манма чыланган, ләкин кибәргә өлгергән көтүчеләренә, көтүне тау башына туплап, бу мизгелне ничә сәгать көтәргә туры килде. Авылга керер-кермәс мал көтүен тыеп торып кара әле! Сарыклары бер хәл, арада Вәгыйзьләрнеке кебек башкисәр сыерлар, мең төрле хәйләгә ия кәҗә-мәкәрҗәләр дә бар. Сарыгын да әйтмә, ул мие сыеклар да, бер кузгалса, саранча кебек, бара да бара, егылып үлгәнен дә белми. Көтүчеләргә әгәр дә ул көнне этләр ярдәм итмәгән булса, бигрәк авырга туры килер иде. Әле шулкадәр чабып-йөгереп тә, Югары оч белән Түбән оч көтүләре барыбер кушылган, буталып беткән. Шуңа күрә, көтү кайтып, малларның төп өлеше үз ихаталарына кергәннән соң да, урамда адашып калган бәрәннәр, балаларын җуйган сарыклар кычкырып йөрде. Аларның тавышы шулкадәр кызганыч иде, сугышта якыннарын югалткан кешеләрнең йөрәкләрен телде.
Мөнирҗаннарның Югары оч көтүе яңгыр гарасатына Шомыртлык туплавыннан кузгалгач эләкте. Ярдәмгә ике малаен иярткән Чатан Шәрәфи малларын калку җиргә чак менгереп өлгертте. Ары китәрләр иде, Әйшә кулыннан төшкән көчле ташкын суы юлларын бүлә. Ләкин хайван аңгыра тек аңгыра шул, бердәнбер котылу юлы шушында тыныч кына тупланып тору икәнен аңларга теләми, күк күкрәгән саен куркышып, авыл ягына койрык чәнчеп чабу ягын каера. Бигрәк тә сарыкларны тыеп тоту кыенга туры килә. Акыллы, хәйләкәр, кирәк чакта урлашуны да гөнаһка санамаган Чуар борын тота да ташкынга ташлана. Әниләре артыннан ике бәрәне дә иярә. Шуннан соң ни булганын белмәдем, дип, соңыннан сөйләде Шәрәфи.
Чуар борын - карт сарык. Аның ничә яшьтә икәнен, белсә дә, бары тик Минсафаттәй генә беләдер. Гаптелихсан абзый аны өченче ел ук суярга ниятләгән иде. Акыллы хуҗа бер сәбәпсез җәй уртасында сарык бугазламый, көзне, кышны көтә. Ә аның корсагы көзен як-якка бүлтәеп чыкты. Карасалар, җилене тулып килә икән. Гомерен Ходай саклаган шул, мәхлук яңа ел алдыннан менә дигән ике тәкә бәрән китерде. Буазлыгы аркасында ул алдагы көздә дә, пионер булып, кызыл галстук киюдән котылып калды. Инде менә бу ташкыннан да исән-имин чыгуы - үзе бер могҗиза. Әйтерсең Чуар борынның гомерен Аллаһы Тәгаләнең изге фәрештәләре махсус күзәтеп, саклап тора.
Бозлы яңгыр, сил дип әйтерлек көчле ташкынның китергән зыянын ул көнне генә берәү дә әйтә алмады. Чуар борынның ике бәрәне табылмады. Тора-бара авылда шактый гына сарыкның, берничә бозауның җитмәгәнлеге ачыкланды. Ике кешенең бурасын агызып, унлап бакчаның читәнен җимергән. Черек салам түбә аша су үтмәгән йорт калмагандыр да.
Колхозга килгән зыян шулай ук җитәрлек иде. Имешмим ешләргә караганда, кырыктан артык сарык юкка чыккан. Көтүче Ибрай сарыкларны көндез Бабеч-карам буендагы утарга япкач, гадәттәгечә, әче бал чүмергән дә ятып йоклаган. Аруы да җиткәндер, кара таңнан торган кеше бит, бал да тәэсир итми калмагандыр, һау-һаулап өргән этләр тавышына уянса, астына ташкын суы кергән. Аңына килеп, малларны коткару хәстәренә тотынганда, әллә никадәр сарыкны ташкын үз кочагына алып өлгергән була. Ибрайның сөйләвенә караганда, үзе дә батып үлмичә чак исән калган.
Бусы әле баласы гына булган. Анасын икенче көнне күрделәр. Ташкын көченә түзә алмыйча, тегермән буасы ерылган. Аны язгы ташудан соң озак кына бугач, Сабан туе алдыннан гына өмә ясап, арыгын басканнар иде. Хәзер, Эстәр лене кабат бумый торып, тегермән тартмаячак, ә тегермәнсез авыл авыл түгел инде ул. Бозлы яңгырдан соң әйтерсең күкнең төбе тишелде. Нәкъ җырдагыча: "Килә ява, килә ява, ияләнде бер болыт". Озакка сузылмаган, ләкин бик көчле яңгыр икенче көнне, өченче көнне дә яуды. Иртән ялтырап кояш чыга, кешеләрдә якты өмет кабына. Төштән соң, бар халыкны туплап, печәнгә китәргә ниятлиләр, хәстәрлеген күрәләр. Әллә Алла боерса дияргә оныталар, әллә башка сәбәп - төш җитте исә, теге көндәге кебек, башта кечкенә генә ак болыт чыга да, бераздан каралары белән алышына. Ул кара болытлар зурайганнан-зурая бара. Инде кояш та күренми башлый, һәм ишеп яңгыр яварга тотына. Июнь беткәнче шулай булды. Хәсьяновтан печән хәзерләү турында көн саен белешмә сорыйлар, бер тапкыр хәтта бюро утырышына да куеп пешерделәр.
Бюрога барыр алдыннан кемнәндер ишеткән мәзәк хәтеренә төште. Имеш, бер колхозның рәисен алыштыралар икән. Китүче рәис яңасының кулына өч конверт тоттыра һәм әйтә: 
- Менә сиңа өч конверт. Син аларга хәзергә тими тор. Бик кыен булганда башта - беренчесен, аннан - икенчесен, көймәң бөтенләй комга терәлгәч, өченчесен ачарсың, - ди.
Яшь председатель бер ай, ике ай эшли. Берзаманны моның көймәсе комга терәлә: терлекчелектә план үтәлми, ит юк, сөт юк. Бюрога чакырталар. Шунда барыр алдыннан моның исенә келт итеп теге өч конверт төшә. Беренче конвертны ачса, анда: "Барысын да миңа сылта", - дип язылган була. Шул киңәшкә таянып, ул бюродан исән-имин чыга.
Күпмедер вакыттан соң хуҗалыкта хәл тагын кискенләшә. Тагын бюрога чакырталар. Барыр алдыннан егетебез икенче конвертны ачып укый. "Алдаш, вәгъдә бир, ләкин тотылма!" - Конверттагы киңәш бу юлы да аның башын саклап кала.
Бераздан чират өченче конвертка җитә. Колхоз рәисе, котылуны өмет итеп, өченче конвертны ача. Анысында "Туган, өч конверт хәзерлә" дип язылган була.
Хәсьяновның өч конверты юк иде, бюрода, аның учет кенәгәсенә язып, шелтә бирделәр.
Шелтәсен шелтә, эшкә файдасы тиярдәй булса, Мидхәт берне түгел, биш шелтә алырга да риза булыр иде. Ләкин шелтәсе дә, райком, обком бюросы да, кирәк чакта яңгыр яудыра алмаган кебек, вакытында аны туктата да алмый иде. Соң ул райком бюросында тавык мие ашаган нәрсәләр утырмый лабаса, берсе дә күктән төшмәгән, печән хәзерләү өчен кояш, коры көн кирәк икәнен барысы да белә.
Колхоз рәисе камытын киеп җигелеп тартучы Мидхәт Хәсьянов хәзер шулай уйлый. Кеше үзгәрсә дә үзгәрер икән. Райкомда бүлек мөдире булып эшли башлагач кына түгел, гап-гади инструктор чагында да печән хәзерләүдә артта калган колхоз җитәкчеләрен яңгырны сылтау иткәннәре өчен утлы табага бастыручыларның берсе әйтерсең ул булмаган. Беренче секретарь Һади Вәгыйзов аны бюро әгъзалары алдында бастырып, ялкаулыкта, эшне оештыра белмәүдә, булдыксызлыкта гаепләп аты-юлы белән сүккәндә, ул шул турыда уйланды. Ахмак! Бохар диванасы! Әгәр дә мөмкин булса, хәзер ул кайчандыр үзе рәнҗеткән кешеләрдән гафу үтенер иде.
Аеруча аңа бервакыт "Коммунизм" колхозы рәисе Кашапов рәнҗегән иде. Урыны оҗмахта булсын, Сталинградны саклап, башын салган, мескен. Хәсьяновны кичердеме икән ул, әллә шул рәнҗегән көе китеп бардымы икән бу якты дөньядан?
Шул ук вакытта тәҗрибәле, партия аппараты казанында кайнаган хезмәткәр буларак, ул Һади Вәгыйзовның да гади генә бер сырлы тәгәрмәч икәнен аңламый түгел, аңлый. Әгәр дә шестерня үзенең кайда, кем икәнен онытып, партия тәгәрмәчләренә каршы әйләнергә яки туктап калырга теләсә, шунда ук сафтан чыгарылачагын Мидхәт кебек райком мәктәбен узган тәҗрибәле кеше ничек аңламасын.
Тарихта барысы да кабатлана диюләре хак икән. Бүген менә ул Вәгыйзовка рәнҗи. Ә иртәгә үзен беренче секретарь итсәләр, һәр көн саен район өчен җавап сорасалар, Мидхәт ничегрәк сайрар иде икән...
Мидхәтнең башы катты инде. Катарлыгы да бар шул. Күкләр Әскәйне нинди гөнаһлары өчен шулкадәр җәзалый торгандыр. Сабан туеннан соң булган гарасатны гына ал: күпме бәла-каза китерде. Маллар акканга, буа киткәнгә кәефләре бозылса да, моны баш бәласе итеп санамадылар. Икенче көнне, атка атланып, берничә кеше белән кырда йөрде Хәсьянов. Басулардагы икмәкнең ким дигәндә өчтән икесен боз сукканын, көчле яңгыр аударганын, чокыр һәм уйсу җирләрдә җирне агызып, уңдырышлы катламның әрлән туфрагына кадәр юылганын күрде ул, һәм Мидхәтне чак кына йөрәк өянәге тотмады. Ләкин фаҗига болар белән генә дә бетмәгән икән: өмә белән куелган эскертләр янына баргач, алар үз күзләренә үзләре ышанмады - җәйнең җиләкле аланнарын хәтерләтеп, хуш исләр тараткан, кышын маллар авызына кереп ит, сөткә әвереләсе печән эскертенең икесе дә янып көл булган иде. Кем ут төрткән, кем яндырган? Якында яшен сугып яндырган имәнне күргәч, табигатьнең илаһи кодрәте эскертләрне дә корбан иткәне әйтмичә дә аңлашылды.
Өмә белән чабылып, җыелырга өлгермәгән печән теземнәре көн дә яуган яңгыр аркасында кибә алмыйча яткан-яткан да тирескә әверелгән. Күкләр кодрәте каршында Хәсьянов чарасыз иде. Ул хәтта, кешеләрдән кача-поса күрше авылга барып, йөзьяшәр карчыкка сәдака да биреп карады. Файдасы тимәде, яңгыр явуын дәвам итте.
Иң гаҗәбе, ул елны ни сәбәпледер яңгыр башка хуҗалыкларга алай ук каныкмады. Урманайлар, эстәрлеләр әллә ничәшәр печән эскерте куя алды. Хәтта орынып ук торган митрәйләр дә. Ә әскәйләр курпы җитешкәч көч-хәл белән куйган бер эскерт печән белән кышка килеп керде. Хәсьянов аны да сарык бәрәннәренә генә ашатырга боерык бирде.
Печәне печән инде, саламы күбрәк булса, озын кышны ничек тә ерып чыгарлар иде. Яртысыннан артык басуыңны боз суккач, җитәрлек саламны кайдан аласың? Күзгә күренеп, ачлык якынайды. Моны Хәсьянов кына түгел, олыга сан булган һәркем аңлый иде. Тик бу ачлыктан ничек котылып калырга, кышны ничек чыгарга - шуны әйтүче генә юк.
Хәсьянов ары сугылды, бире сугылды, ялынды, ялварды, кемгәдер алтын таулары вәгъдә итте. Бәхетенә, бөтенләй үк тай тибеп бетермәгән икән: хәллерәк хуҗалыклардагы элеккеге әшнәләре кайсы арыш, кайсы бодай, солы саламы бирергә вәгъдә итте. Райкомда эшләгән чагында урман хуҗалыгы директоры Назаровны шактый гына зур күңелсезлектән коткарып калган иде, рәхмәт төшкере, онытмаган. Яшәсен әшнәләр, яшәсен дуслар! Алдагы елда түләү шарты белән Назаров бераз печән бирергә ризалашты.
Мидхәт - карт төлке, авызы бер генә пешмәгән, хәлләрнең кырыкка төрләнү мөмкинлеген белә. Бүген сиңа вәгъдә иткән колхоз председателе әле ул иртәгә дә председатель дигән сүз түгел. Алып атулары да, күтәрүләре дә бар. Ләкин, кем генә булуына да карамастан, саламга яңа килгән рәис хуҗа. Яңа себерке ничек себерә бит, бирәме ул, юкмы - бер Ходайга гына билгеле. "Знать не знаю!" дисә, ни әйтерсең. Шуңа күрә ул вәгъдә ителгән печән белән саламны тизрәк кайтару өчен колхозның бар булган көчен җикте. Унбиш-егерме көн эчендә ындыр табагында өч салам, бер печән эскерте үсеп чыкты. Ындыр табагы - колхозның иң ышанычлы урыны. Анда сакчы булганы өчен түгел, сакчысы Нури карт булган өчен. Хәсьянов белә: әгәр дә тиешле документлары булмаса, Нури карт саламны башкаларга түгел, Мидхәтнең үзенә дә бирмәячәк.
Авылның бик кискен хәлдә - искиткеч авыр кышлау алдында торганын аңладымы, ул елны Хәсьянов ни эшләптер вакытлы-вакытсыз үзенә терлек азыгы хәзерләгән хуҗалыкларның печәнен тартып алмады. Алай гына да түгел, мең авырлык белән кайтарылган саламнан да өлеш чыгарды. "Дәҗҗал"ның миһербанлы бу адымы берәүләрне сагайтты, күпчелегендә рәхмәт хисе уятты. Ә райкомда моны башбаштаклык санап, Хәсьяновка тагын күсәк белән тондырдылар - янә бер каты шелтә чәпәделәр.
Атлар - колхозның терәге, бар карап торган тарту көче. Мөнирҗан белән Фазылны менә шушы гаять җаваплы эшкә, ягъни бригада атларын карарга куйдылар. Гайниянең бил тирәсе тулылана баруы хәзер берәүгә дә сер түгел. Авылның кендек әбисе Гөлнаһар карчык гыйнвар азакларына бәби алып кайтырсың, ди. Ул әйттеме, нәкъ шулай булачак. Әскәй халкының яшьрәкләре барысы да Ходаның рәхмәте һәм Гөлнаһар карчыкның бисмилласы, шифалы куллары белән дөньяга килгән. Гайниянең үзенең дә кендек әбисе ул.
Колхоз рәисе тырышлыгы белән юнәлтелгән салам белән печәнгә хәзергә тимиләр. Анысы кара көнгә саклана. Хәзергә кырда булган саламны ташып ашаталар. Атларны исән-имин саклау тулысы белән ат караучылар өстендә. Шуңа күрә һәр көнне диярлек икесенең берсе атлар янында кала: ашата, эчертә, асларын җыештыра, кайберәүләргә башбирмәс атларны тотып җигәргә булыша. Ат бит ул шундый хайван, аз гына хәл кердеме, теләсә кемгә баш бирергә яратмый. Тазарагын әйткән дә юк, кайвакыт хәлсезе дә әллә кем булып кылана. Ат караучыларның икенчесе саламга китә.
Авыл халкының бәхетеннән ул елны көз соң килде. Июнь ае тоташ яңгырлы булды да, июль, августта кояшлы коры көннәр хакимлек итте. Сентябрьдә бәрәңге алыр алдыннан берничә көн яңгыр ыс-пыс итеп маташкан иде, китте аннан әбиләр чуагы! Чишенеп эшләгәннәрнең тән тиресе ком гарәбе төсенә керде. Әбиләр чуагы узганнан соң да, җәйне көнләштерерлек көннәр җитәрлек булды. Моның өчен Ходайга кемнәр генә рәхмәт укымагандыр. Хәтта Хәсьянов булып Хәсьянов та Ходайны искә төшерде. Төшерерсең дә шул. Нишләр идең, әгәр октябрь башында ук кар төшеп, туңдырып куйса? Болай, ичмасам, унбишенче ноябрьләргә кадәр маллар кырда йөрде. Тамаклары туядырмы-юкмы, тояк астыннан барыбер авызларына нидер эләгә. Ашарга сорап абзарда кычкырган тавышлары да йөрәгеңне өзәр иде. Аннан соң бер җилләнеп кайту малларның алгысуын да баса.
Әскәй җиде бригадага бүленгән, һәр бригаданың атлары аерым асрала. Атларга мөмкин булган хөрмәтне күрсәтергә тырышалар. Ләкин юрганың кыска булгач, аякны капласаң - баш ачыла, башны капласаң - аяк шәрә кала. Хәер сорашып дигәндәй тапкан такы-токы ризыкны кемгә җиткерсеннәр. Сыерлардан - сөт, сарыклардан йон сорала, ә атлар - җаны чыгар-чыкмас колхозның, әйтергә кирәк, бердәнбер терәге. Алар бетсә, маллар гына түгел, колхоз үзе дә күтәрәмгә калачак.
Хәсьянов моны яхшы аңлый иде. Шуңа күрә атларга бирү өчен саламның төгәл нормасын билгеләде, һәр иртәне җиде бригаданың да берәр ат караучысы Карагыш кулындагы эскерттән арыш саламы төяп алып кайта. Ул саламны башта атлар алдына болай гына салалар. Соңыннан калдык-постыгын, кәҗә сакалы, билчән кебек кураларыннан арындырып, башак итеп болгаталар. Әлбәттә, ул башак һәммә атка да эләкми. Күбрәк болгатырлар иде, кайдан фураж җиткермәк кирәк.
Ул көнне саламга барырга Фазыл чираты иде. Атлар янында эшләрне иртәнге якта бер катка бетергәч, үзләренә беркетелгән Күк бияне җигеп, Фазыл Карагыш култыгына юнәлде.
Әле башка бригадаларның ат караучылары килеп җитмәгән. Эскерт төбенә утырып, Фазыл уйга калды. Сугыш тәмамланганга да икенче ел китте. Тормышыбыз менә арулана, менә арулана дип, өмет йолдызына күз текәгән халык көннән-көн хәерчелек сазлыгына бата бара. Җитмәсә, быелгы җәй болай да очын очка көч-хәл белән ялгап барган авыр тормышны бөтенләй соң чиккә терәде. Менә бу атларны гына ал: Хәсьянов биргән норма белән генә ашатсаң, озакламый алар, хәлсезләнеп, күтәрәмгә калачак. Хәер сорап, теләнеп күпме яшәп була.
Күршеләрнең хәле алай ук авыр түгелдер. Әнә бит аларның күпме эскерте тезелеп тора. Нинди гөнаһлары өчен Ходай Тәгалә быел Әскәй халкын шулай җәзалады икән? Ходай Тәгаләгә тел-теш тидерергә ярамаганын мулла малае белмиме? Ничек кенә белә әле! Барыбер дә авылы, авылдашлары өчен рәнҗи ул.
Иптәшләре һаман юк та юк. Фазыл түзмәде, утырган җиреннән күренеп торган Митрәй басуындагы эскертләрне санарга кереште. Чик буендагы басуда гына да унлап эскерт санап, митрәйләрдән чын-чынлап көнләште ул. Яшәп куялар болай булгач күршеләр!
Тукта, тукта, бер эскерт янына җигүле ат килеп туктаган түгелме? Әйе. Димәк, алар да саламны моннан ташый башлаячак...
Ул арада бүтән ат караучылар да килеп җитте. Салам ташуда "пырафиссырга" әверелеп беткән ат караучылар өчен бер йөк ул май ягып бер телем ипи ашаган ише генә. Төш җиткәндә, йөкләр төялеп бетеп, җиде ат, бер-бер артлы тезелеп, кайтырга кузгалды. Фазыл кайтып кергәндә, Мөнирҗан әле яңа гына төшкелеген капкалап килгән иде. Алып кайткан саламның кирәк кадәресен тиз генә икәүләп атлар алдына салдылар. Калганын кертеп куйдылар. Шуннан соң Фазыл ашарга кайтып китте. Күңелендә бүген туган уен хәзергә Мөнирҗанга әйтми торырга булды. Ул әйләнеп килгәндә, атларны төнгелеккә эчертеп, абзарга ябасы гына калган иде.
Озакламый эңгер-меңгер төшәчәк. Бүген һава алмашырга итә. Иртән үк берән-сәрән төшкән кар бөртекләре һаман саен ешая барды. Ниятне тормышка ашырырга Ходай Тәгалә үзе үк шартлар тудыра түгелме соң... Икеләнеп шактый йөргәннән соң, кулдашына серен чиште:
- Мөнир...
- Тыңлыйм, дус.
- Безнең бит озакламый атларга ашатыр нәрсәбез калмаячак. Басуда да, дим...
- Монысын әйтмәсәң дә беләбез, яңалык түгел. Син менә ни эшләргә икәнен әйт. Шул чагында булырсың кеше!
Хәзер инде артка чигенер урын юк, әйтми кала торган түгел...
- Митрәйләрнең саламы бар... 
- Башкортларда тагын да күбрәктер әле ул, ә Америкада бодай онын кая куярга белмиләр, ди. - Мөнирҗан киная белән көлеп җибәрде.
- Син көлмә. Мин чынлап әйтәм. Без саламга барган җирдән ерак түгел бер эскертне башлаганнар...
- Башласа соң. Шуннан ни булган? - Мөнирҗан һаман да Фазылның тел төбен аңламады.
- Әллә соң төнге якта берәр йөк саламга юл тотабызмы, диюем...
- Син нәрсә? Кемнән сорап?
- "Кемнән сорап, кемнән сорап!" - дип үртәлде Фазыл. - Кемнән сорыйсың инде? Аларның быел саламы күп. Бер йөктән генә бөлмәсләр әле.
- һ.м-м... Әгәр эздән килсәләр?
- Соң, Мөнир дустым, кара әле, кар ничек ява, җил дә себереп тора. Мондый һавада кайдан килеп эз калсын.
- Анысы шул аен шулай ла ул. Нигәдер күңел тартмый. Гайния дә соңгы көннәрдә кәефсез йөри. Аны калдырып чыгып китүе әллә ничек...
- Ярый, алай булгач, мин үзем генә барып кайтыйм. Төйи алган кадәр төярмен, - диде Фазыл, дустының хәленә керергә теләп.
- Ничек, берүзеңме?
- Төямәгән йөк түгел лә!
- Төявен төягән дә бит...
- Шулай булгач...
- Юк, мин синең үзеңне генә җибәрмим!
- Ярар, бармыйм алайса, син теләмәгәч.
- Юк, барасың!
- Аңламыйм.
- Икебез барабыз.
- Әле генә "бармыйм" дигән идең...
- Ә хәзер барабыз, дим! Әйдә, кайсы атны җигәбез?
- Мөнирҗан, бәлки, йөрмәссең. Күңелең тартмый бит. Гайнияне дә кәефсез дидең.
- Ул берүзе түгел. Өйдә анда миннән башка да кешеләр бар.
- Син дә өйдә калсаң, яхшырак булыр.
- Үзеңне генә җибәримме? Булмый. Син дөрес әйтәсең, китап барны бүлешергә кушкан. Безгә ничек тә атларны исән-имин кыш чыгарырга кирәк.
Мөнирҗанның гадәтен белгәнгә, Фазыл дустының сүзеннән кире кайтмасын аңлады. Силсәвит рәисе Садрый Минһаҗев җигеп йөри торган Чәкчәк белән ике дус төнгә каршы саламга юнәлде.
Өч сәгатьләп вакыт уздымы икән, алар салам төяп кайтып та җитте. Ялкау гына искән җил ат караучыларның эзен кар белән тигезләде.
Беренче барулары уңышлы чыккач, Фазыл белән Мөнирҗан ул басуга көнаралаш диярлек тагын биш-алты тапкыр сәфәр кылды.
Атлар колынлый. Яшь колыннар йөгереп уйныйлар да, койрыкларын чәнчеп, тизрәк әниләренең имчәген суырырга керешәләр. Каты саламнан башка ризык күрмәгән, әле анысы да җитәрлек түгел, кабыргаларын мандолина кылы урынына чиртеп уйнарлык арык бияләрнең болай да чыкмаган җаны гына калган. Такы-токы ризык белән ул мескенкәйләр кая барсын. Их, бирәсе иде чак кына чемченә башлаган колыннарга бераз гына булса да чәй урынына кайнатып эчәрлек хуш исле урман печәнен! Бирәсе иде, тик аны кайдан аласың. Хәсьянов рөхсәтеннән башка фуражир аның сыңар бөртеген дә бирми. Председательгә дә үпкәләп булмый, чөнки башка бригадаларда да шул ук хәл.
Беркөнне, саламга баргач, ат караучылар җыелып сөйләште дә уртак фикергә килде: иртәгә барысы бергә Хәсьянов янына керә һәм хәлне аңлатып бирә. Таш булмаса, йомшамый калмас "Дәҗҗал" күңеле.
Мөнирҗан белән Фазыл анда керүнең уңышлы тәмамланасына алдан ук шикләнгәннәр иде, хак булып чыкты. Хәсьянов бу хакта ишетергә теләмәде генә түгел, ат караучыларны бүтән борчып йөрмәслек итеп куып ук чыгарды. Башта атыюлы белән сүкте, соңыннан әйтте:
- Минем җилкәдә ат кына түгел, сыеры, сарыгы, дуңгызы, хәтта үлалмаган бетле тавыгына кадәр! К... кашып йөрмәгез, башыгызны эшләтегез. Мин сезгә печәнне бирмим, әмма атларны, колыннарны үтерсәгез, рәхим-шәфкать көтмәгез!
Бу сүзләргә каршы ни әйтсеннәр ат караучылар: закон көчленеке! Хәсьянов белән бәхәсләшкәнче, ишәккә акыл өйрәт яки җилгә каршы пес ит!
Кышка шулай хәерче кергәч, аны ничек тәмамлар Әскәй халкы? Бу хакта кычкырып уйларга да куркыныч иде. һаман-һаман күршеләрнең саламын урлап яшәп булмый ич.
Салам дигәннән... Мөнирҗаннар хәзер шактый гына запас туплады. Салам кайдан килгән, бу хакта беркемгә, хәтта бригадирга да әйткәннәре юк. Югыйсә Харрас сукыр түгел, аксак булса да, күзләре үткен. Яшереп эчкә тутырган саламны күрми калмагандыр. Сак кына тотканда, шактыйга җитәр бу запас, Аллаһы боерса. Бераз печән дә юнәткәндә, бигрәкләр дә шәп буласы иде дә бит...
Бу юлы инициативаны Мөнирҗан күрсәтте:
- Хәтерлисеңме, урманайларның Бүре убасында печән эскертләре бар иде, - дип башлады ул сүзен. 
- Ничек хәтерләмәскә! Дүрт эскерт тора анда.
- Менә-менә! Әллә, мин әйтәм, ике ат җигеп, берәрне юллыйбызмы? Колыннарга гына тотсак, шактыйга җитәр иде.
- Ә тотсалар...
Тотсалар, печән өчен җәза саламныкы ише генә булмаячагын чамалыйлар алар. Печән бит аның исеме дә!
- Тотсалар, баштан сыйпамаслар. Шуңа күрә тоттырмаслык итеп эшләргә кирәк. Саламга баргандагы кебек. Аннан соң без бит үзебезгә түгел, колхоз маллары өчен алабыз. - Шушы дәлил аларны тынычландыра төште.
Ул көнне һава тыныч иде, артык суык та түгел. Салам, печән ишене төяргә менә дигән. Ләкин моның бер уңайсыз ягы бар: тын һавада карда эз кала. Ак кәгазьгә шигырь юллары язган сыман. Егетләр моны гына белә иде югыйсә, шулай да тәвәккәлләргә булдылар. Янәсе, калган эшкә кар ява. Өстәвенә эскертләр Урманайдан бик ерак, ул эскертләргә чират җиткәнче, йөз тапкыр кары да явар, җәяүле бураны да көттермәс. Аннан соң тап эзләп диңгездән ком бөртеген!
Иренең кичләрен озак кайтмый торуларына эче пошса да, Гайния моңа кадәр сүз әйтмәде. Эш белән йөрим, ди бит. Эш диюе әллә сылтау гынамы? Эшне пәрдә итеп, берәр чәчбикәгә ияләшмәгәнме аның ире? Кияүгә гыйффәтле көе чыга алмаганга үзен Мөнирҗан каршында гаепле санап йөргән Гайниянең никадәр генә теле кычытмасын, бу хакта сүз кузгатканы булмады. Бүген түзмәде, ире кайтмый торгач, кайнанасына сүз катты:
- Инәй, ни эшләптер соңгы араларда Мөнирҗан өйгә озак кайтмый тора башлады. Әллә атларга булмаган тозны үзләре ясый инде.
Ана күңеле дә сизә, шөбһәләнә. Әмма корсагы борынына көннән-көн якыная баручы киленен ул да тынычландырмаса, кем тынычландырыр?
- Кызым, юкка борчылма, эше бардыр, кайтыр. Исән-сау гына булсын, - дип юатты аны Минсафа карчык.
- Караңгы бит инде, төн. Бу караңгыда ни эшләмәк кирәк?
- И-и, килен, эшләгән кешегә эш бирермен, дигән Ходай.
Кайнанасы шулай юатса да, Гайния түзмәде, берәүгә бер сүз әйтмичә, ат абзарына китте. Анда ат караучыларның ник берсе булсын! Бу аның шиген көчәйтте генә. Ул иренә чынчынлап үпкәләде генә түгел, күңелендә моңа кадәр кыяркыймас яткан көнчелек корты баш калкытты.
- Оятсыз, бүген-иртәгә бала атасы булырга торган башы белән! Башка җирдә түгелдер, берәр сөйрәлчекне тапкандыр. Әйтәм аны арып-талып кайта. Адәм рәтле кочаклаганы, яратканы да юк соңгы вакытларда. Алдакчы!
Яшь хатын үзен алданган һәм кимсетелгәнгә санап, Мөнирҗанны да өзгәләп ыргытыр хәлгә килде. Хәзер аның берәүне дә күрәсе, беркем белән дә сөйләшәсе килми иде, шуңа күрә, өенә кайткач, чыбылдык эченә керде дә Гайния мендәргә капланды.
Бу вакытта Мөнирҗан белән Фазыл Урманайның эскертенә әле генә килеп җиткән һәм, ашыга-кабалана, печән төяү хәстәренә керешкән иде.
Ике чанага печән төяү һәм алып кайту артык авыр булмады. Беренче көн сәнәк тотулары түгел ләбаса! Кайтуын да тиз кайттылар, ни дисәң дә юл үргә түбән, атлары да бөтенләй үк хәлсез түгел. Сәгать уннар тулганда, печән, кертеләсе җиргә кертелеп, салам белән капланган, чана төбе "ялап" алынган иде. Дуслар шунда гына җиңел сулап куйдылар.
- Аллага шөкер, бүгенгә эш бетте! - диде Фазыл.
- Әллә колыннарга бераз салыйкмы? - Мөнирҗанның тизрәк колынкайларын сөендерәсе килде.
- Ашыкма, - дип каршы төште Фазыл. - Ашыккан ашка пешкән. Тыныч кына бер-ике көн көтик әле.
Гөнаһ шомлыгына каршы, печән алып кайтканның икенче көнендә урманайлылар кырдагы эскертләргә ревизия ясарга чыктылар. Төш җитәрәк, алар Бүре убасына да килде һәм эскертнең башланганын күреп аһ иттеләр. Мондый хәлнең күптән булганы юк иде.
- Кем эше булыр бу?
Карак исемен язып калдырмаган, ләкин карда өр-яңа эзләр ярылып ята.
- Күрмисеңмени, Әскәй ягына юл тотканнар!
- Ашыкма, митрәйләр йә үчәллеләр булуы да бар.
Бу фаразларга аучы Шәвәли нокта куйды:
- Җәмәгать, юкка бәхәсләшмәгез, эз буенча барырга кирәк, шунда ук кайдан икәне ачыкланыр печән бурларының, - диде ул. - Теләсәгез, мин карап кайтам.
Чыннан да эз тануда аучы буларак даны тирә-юньгә таралган Шәвәли барында, алар көтүләре белән йөрмәс бит инде. Шәвәли белән барыбер ярыша алмаячаклар. Шәвәли Шәвәли инде ул. Куян, төлке ишеләрне атучылар, капкынга эләктерүчеләр күп ул, ә менә бүре тотып карагыз сез! Юк инде, агайне, Азнакай Хаҗи белән Урманай Шәвәлидән башкалары бүрене тоту түгел, күрүгә шыр җибәрәләр. Ә бу ике атаклы аучы, бүрене тере көе тотып алып кайтып, халыкның ел саен ушын алмый калмый.
Юньле аучы эзне китап урынына укый. Чана эзен тикшерергә үзе теләк белдергәч, кырдагылар Шәвәли тәкъдименә бик теләп риза булды һәм, ике атның берсен Шәвәлигә тоттырып, авылларына кайтып киттеләр. 
Чана эзе аны адаштырмый-саташтырмый гына туп-туры Әскәйгә алып килде. Авыл эченә кергәч, эз югалды, чөнки иртәдән бирле ул эздән күпме ат узгандыр, Ходай белсен. Шәвәли үзенә тапшырылган бурычны үтәде. Карак - Әскәйнеке! Бусына иманы камил, калганын председатель белән милиция карасын. Ник Әскәйнең астын өскә китермиләр шунда - Шәвәлинең анда эше юк.
Хәерле юлга чыккан икән Шәвәли. Кире кайткан чагында, Әскәйне чыгып күп тә китмәде, һич уйламаганда төлке атып алды. Зур төлке иде ул! "Оныгыма бүреккә булыр", - дип куанды яше алтмышка җитеп килүче аучы, төлкене көлтә койрыгыннан чанага алып салганда.
Идарәдә колхоз рәисе аның кайтуын көтеп утыра иде.
Озакламый район милиция идарәсенә Урманайдан "Әскәйләр безнең эскерттән печән урлаганнар" дигән хәбәр алынды. Мондый хәбәр нәтиҗәсез каламы соң. Икенче көнне иртән үк авылга участковый Исхак белән тикшерүче Ильин килеп төште. Болар инде тикшерү эшендә азау ярган, моның ише вак-төякне генә түгел, кибет басуларны да күргән кешеләр.
Милиция туп-туры авыл советына юнәлде. Садрый Минһаҗев беренче көнен генә эшләми, килүчеләр белән күптән таныш.
- Тагын нәрсә калган сезгә монда? - дип, уенын-чынын бергә кушып каршы алды ул иске танышларын. Минһаҗев мондый халыкның юкка гына йөрмәвен белә. Икәүләп булгач, бигрәк тә.
Исхак кечкенә гәүдәле, бөтерчек кебек кенә булса, Ильинны урталайга ярсаң, нәкъ ике Исхак чыгар иде.
Әскәйне Исхак ярата да, яратмый да. Яратуы шуның өчен: бу авылда җинаять эзен табуы җиңел. Ник дисәң, халык көнчел, бер-берсен чагып кына тора. Әнә күрше Митрәй авылына барып кара син! Анда барысы да белә, тик ник шунда берсе әйтсен. Ләм-мим! Тикмәгә генә Митрәйгә тагын Җүнәй дигән исем дә кушмаганнар. Халкы бик юнәтергә ярата.
Әскәйне яратмавының да сәбәбе бар: ул милициядә эшли башлаган елында нәкъ менә Әскәйдә адәм көлкесенә калды.
Ничек дисезме?
Вакыйга болай булды.
1938 ел иде. Шәхес культының пары сүрелә төшсә дә, илдә эчке һәм тышкы дошманнарга каршы көрәш көн кадагындагы иң мөһим мәсьәләләрнең берсе булып калды. Кызыл Армиядә хезмәт итеп кайткан Исхак Әюповны райком милициягә эшкә җибәрде. Күпмедер инструкцияләр алганнан соң, Әюповны Әскәй, Митрәй, Урманай авылларына участок милиционеры итеп билгеләделәр. 
Участок милиционерының хокуклары зур. Үз биләмәсендә ул кечерәк кенә булса да - хан. Карасаң, чыраең күренерлек итеп ялтыраткан итекләрен киеп, үтүкләнгән формасын изеп таушалдырудан курка-курка гына, үзенә беркетелгән аты Орликка атланды да бер иртәдә ул Әскәйгә танышырга китте. Декабрь урталары иде. Азнакайдан Әскәйгә кадәр унике чакрым ара булгач, ул юлга караңгыда ук кузгалды.
Исхак Әскәйгә килеп җиткәндә, әле яңарак кына яктырган иде. Яңа участковый танышуны колхоз председателеннән башларга уйлады. Аннан башламый, тагын кемнән башласын? Колхозга ул хуҗа. Димәк, тәртип өчен дә ул җавап бирә.
Әюпов килеп кергәндә, председатель кабинетында ялгызы гына иде. Участок милиционеры исәнләшергә һәм танышырга гына өлгерде, кулларына беләк буе пычак тоткан дүрт адәм килеп керде. Аларның берсе керә-керешкә:
- Башта прсидәтелне суябызмы, әллә милитсиянеме? - дигән сорау биреп, Исхакның ушын алды.
Исхак тикмәгә генә армиядә биш ел хезмәт итмәде. Ул пычаклы адәмнәрнең тазалыгын һәм дүртәү икәнлекләрен күреп, тегеләр һөҗүм итә калган очракта, алышның үз файдаларына тәмамланмаячагын шунда ук бәяләп өлгерде. Каушавыннан кобурасында корылган пистолеты барлыгы да исеннән чыкты.
Армиядә хезмәт итү кискен очракларда Исхакны тиз арада карарлар кабул итәргә өйрәтте. Бу юлы да ул хәлне тиз бәяләде: каршылык күрсәтү файдасыз, тизрәк районга кайтып, тревога игълан итәргә һәм, отряд белән килеп, биредәге "халык дошманнары"ның тамырына балта чабарга!
Исхак, ишек төбендәге һичнидән шикләнми басып торган адәмнәрнең берсенә башы белән бәреп, үзенә юл ачты һәм, Орликка атланып, җан-фәрманга Азнакайга элдертте.
Милиция идарәсенә кайтып җитүгә, ул начальник бүлмәсенә атылып барып керде һәм сулышына буыла-буыла кычкырды:
- Иптәш начальник, Әскәйдә бунт күтәрделәр, сручны әтрәт җибәрүегезне сорыйм!
Бунт сүзен ишетүгә, милиция башлыгы Зәйнуллин ничек сикереп торганын сизми дә калды:
- Нинди бунт? Аңлатып сөйлә!
Зәйнуллинның хәлен аңларга була. Кулакларның, "халык дошманнары"ның тамырын корытып килгәндә, аның биләмәсендә дошман элементлар баш калкыта икән, рәхимшәфкать көтәсе түгел. Киресенчә, моннан файдаланып калырга кирәк. Бәлки, күптән тынычланып калган Татарстанда бу очрак аңа танылырга, үсәргә ярдәм итәр. Нәкъ шушы очрак аркасында Зәйнуллин, бәлки, каһарманга әверелер... 
Исхакның:
- Председатель бүлмәсенә пычак тоткан дүртәү бәреп керде һәм "прсидәтелнеме, әллә милитсиянеме алдан суябыз" диюгә, икесен бәреп егып, мин көч-хәл белән чыгып ычкындым! Председательне харап итеп кенә өлгермәсәләр ярар иде! - дигән сүзләрен ишетүгә, Зәйнуллин, әлеге минутта кул астына кем эләксә, шуны тревога белән күтәрде:
- По коням!
Унбишләп кешедән торган отряд тагын бер ярты сәгатьләрдән Әскәйгә килеп җиткән иде инде. Алар шунда ук колхоз идарәсе урнашкан йортны урап алды.
Пистолетын әзер тоткан хәлдә, Зәйнуллин Исхак һәм тагын берничә милиционер белән бергә председатель кабинетына бәреп керде. Үз урынында исән-имин утырган Гайнаншинның:
- Лилин! Лилинны бир дип әйтәм мин сиңа, анаңны фәлән итим! Син нәрсә, Лилинны да аңламаслык тавык мие эчтең мәллә? Безнең вождь, прлитиариат юлбашчыбыз! Бездә бар да нурмалны, иптәш секретарь!
Керүчеләр аның районның беренче секретаре белән сөйләшкәнен аңлап алды!
Председательне исән-имин күреп, Исхакның күзләре маңгаена менде. Ә Гайнаншинның аптыравы аныкыннан да артык иде.
- Сезгә нәрсә булды? Көтүегез белән йөрисез. Берәр җирдә пужар түгелдер бит? Әллә корт чактымы? - дип сорады ул, күрешер өчен Зәйнуллинга кулын сузып.
- Нинди бунт монда сезнең?
- Бунт? - дип кайтарып сорады Гайнаншин. - Нинди бунт?
- Соң йә сине, йә мине суярга теләгәннәр иде бит! - дип сүзгә катышты Исхак. - Син ничек исән калдың?
- Кем суйсын мине? Минем карт сөяк кемгә кирәк булсын. Әллә саташасыңмы? Иртән дә кеше төсле чыгып китә белмәдең.
- Ничек инде саташам? Иртән бит пычак тоткан дүрт адәм кереп, прсидәтелнеме, милитсиянеме алдан суябыз, дип сорады.
Гайнаншин Исхак Әюповка карап торды-торды да шаркылдап көләргә тотынды. Көлә торгач, ютәлли башлады. Ютәлен басар өчен өстәлдә торган графиннан сырлы стаканга су агызып эчте. Аннан соң гына:
- И энем, энем, алар бит сугымчылар. Мин аларга ике ат суярга куштым. Атларның берсенең кушаматы Милиция, икенчесенеке - Прсидәтел. Шуларның кайсысын алдан суябыз, дип сорарга кергәннәр алар. - Ул тагын көлә башлады. Хәзер инде аңа эшнең нидә икәнен аңлаган Зәйнуллин һәм тревога белән атка атландырылган бүтән милиционерлар да кушылды. Тәмәке төтененнән саргаеп беткән, бүрәнә арасына кыстырган мүкләренә кадәр төтенгә уралган идарә диварларының шушы кадәр ир-атның шаркылдавын күптән, ә бәлки гомерендә дә ишеткәне булмагандыр. Түшәмнәренә кадәр селкенде бугай, мич кырыендагы такта арасыннан туфракса коелып, нәкъ Исхак өстенә туры килде.
Исхак Әюповның ничек көлкегә калуы көне-сәгате белән илгә таралды. Әскәйнең үзендә дә халыкка җитә калды - Исхакка эте дә, бете дә аңардан көлеп каладыр кебек тоелды.
Әскәйне яратып бетермәвенең сәбәбе менә шул иде. Дөресен әйткәндә, авылда инде бу хәл күптән онытылды. Исхак үзе генә никтер оныта алмый.
Садрый Минһаҗев участок инспекторы белән милиция тикшерүчесенең тикмәгә генә йөрмәгәнен белә.
- Ни эшләр майтарасыз? - дип каршы алды ул килүчеләрне. - Нәрсә, әллә тагын берәр җирдә кибет басканнармы?
Килү сәбәбен белми торып, Садрый тынычланмаячак иде. Ә моның өчен тел ачкычы кирәк. Авыл советына "важный" кешеләр гел килеп тора. Коры кашыкның авыз ертканын белә Садрый, шуңа күрә эшендә һәрвакыт ким дигәндә бер шешә аракы белән ике-өч баш суган, ипи катысы тота. Район кешеләрен көйләп-чөйләп тормасаң, тәртәгә тибү ягын гына каералар. Ә аның һич кенә дә "былач" башыннан төшәсе килми иде.
Садрый кулындагы шешәне күргәч, тикшерүче куанычыннан улап җибәрде:
- У-у, мать честная, Садрый Мингазович! - диде ул, төкерекләрен йота-йота. - Валлаһи, син күрәзәчедер. Кичә бик каты эшләргә туры килде, шуңа күрә бүген башның чатнавына түзә торган түгел.
Ильин тарафыннан әйтелгән мондый мактау сүзләреннән Садрыйның тыны кысылды. Ильинның районда абруе югары, шундый кеше мактап торсын да, тының кысылмасын.
- Дарагуй Алексей Митрофанович, - Садрый дулкынлануын милициягә сиздермәскә тырышты. - Низнал бит сезнең кебек кадерле кунак киләсен. Аш салдырып куйган булыр идем. Извиняйте, закуска каты-коты гына.
- Не болтай ерунду! Аш - потом. Без монда әллә ашарга килгән дип беләсеңме? Наливай тизрәк! Ә син, Исхак, суган кис.
Татар районында эшләгән Ильин татарчаны аңлый, ипилек-тозлык кына сукалый да белә иде.
Җыештыручы булып Хәят силсәвиттә унынчы елын эшли. Җыештыручы дигәч тә, эше идән юу-себерү белән генә чикләнми, йомышчы вазифасы да аңа йөкләнгән. Силсәвиткә Хәят аша әле тегесен, әле бусын чакырталар. Бигрәк тә финагент килгән чакларда тынычлык бетә. Ике йөз илле йортлы авылның салым түләмәгән кешесен Түбән очтан дәшеп кайтып керүе була, икенчесе артыннан Әрәмә тавы астына җибәрәләр. Андый чакларда хәлдән таеп, тәмам аяктан егылыр чиккә җитеп арый Хәят.
Авыл советында рәис булып колхозлашкан еллардан бирле Халикъ Насрыев эшләгән иде. Хәятне эшкә дә ул алды. Насрыев элеккеге хәлфә малае, укыган, тәрбияле, чын мәгънәсендә зыялы кеше иде. Кемгә кай ягы белән ошамагандыр, аның "япун шпиуны" булуы хакында шикаять кулларына эләгүгә, органнарга уяу икәнлекләрен расларга җай чыкты: бер төндә килделәр дә, озакламый кайта дип, алып та киттеләр. Кая ул аны кайтару, әле Хәяттән дә әллә ниләр сораштырып, башын бутап бетерделәр.
Совет властеның авылдагы иң югары органын озак буш тотарга ярамый иде, авылның үзендә, күрәсең, лаеклы кеше булмагандыр, күп тә үтми район үзәгеннән утыз биш-кырык яшьләрдәге Садрый Минһаҗев дигән берәүне китереп куйдылар. Насрыевның хатыны Мөслим районыннан иде, ире кулга алынганнан соң, ата-анасы янына кайтып китте.
Буш калган йортка Минһаҗевны урнаштырдылар. Авыл советының яңа рәисе ни өчендер хатынын шунда ук алып килмәде. Бусы авыл халкы өчен сер булып калды.
Йорт йорт инде, бер генә кеше яшәсә дә, аны каран, җыештырып торырга кирәк. Садрый Хәяткә бу вазифаны да йөкләде.
Теләсә дә барды Хәят, теләмәсә дә барды. Ачуын китерсәң, Садрыйның холкы кырыс, эштән куарга да күп сорамас. Ә Хәятнең һич кенә дә көннәр буена урак урып, көлтә бәйләп йөрисе килми. Юк, килми. Авыл советындагы эше җиңел булмаса да, декабрь айларында чабагач белән ашлык сугу түгел инде ул.
Хәят өй җыештыруны бер дә авырга санамады. Исең киткән икән атнага бер тапкыр юып чыгаруга.
Садрый эшли башлаган елның июле бик эссе килде. Күләгәдә утыз-утыз биш градус. Сулыш алыйм дисәң, борын яфраклары көя, эсселек тынга каба. Уракка төшәргә чак кына иртәрәк булса да, файдага ярардай һәркем кырда, печән хәзерләүдә.
Минһаҗев белән колхоз рәисен урып-җыюга хәзерлек мәсьәләсе буенча районга киңәшмәгә чакырдылар. Садрый Хәяткә телефоннан ерак китмәскә кушкан иде. Авыл советында утырды-утырды да Хәят төш җиткәндәрәк Минһаҗевның өен җыештырып кайтырга булды. Гадәттә, ул бу эшне йорт хуҗасы өйдә юкта башкара.
Ул ике чиләк су, мунчала алып керде. Авылда кеше юк югын, ләкин Ходай сакланганны саклармын дигән. Усал күзләр күрмәсен дип, тәрәзә пәрдәләрен тартып куйгач, ашыкмыйча гына күлмәген салды һәм аны чөйгә элде. Оят булмаса, калганын да салыр иде дә... Юк, ярамый, ялгыш берәрсе күреп калса...
Хәят стенага эленгән зур көзге каршысына басты. Монда килгән саен ул шул көзге каршысында боргаланмый түзми. Хатын-кыз барыбер хатын-кыз булып кала. Менә хәзер дә ул күкрәкләрен сыйпап, үзенең йомры тез башларына, төпкә таба матур юанаеп күтәрелгән ботларына суккалады, кызларныкына алыштырмас билен сыйпап, рәхәт бер елмаю белән елмайды. Тора-бара бу елмаю көрсенү, сагыш белән алмашынды. Дүрт ел элек кулаклар атып үтергән тракторчы Шакирҗанның егерме сигез яшьлек хатыны үткәннәрне уйласа, тәненең тартыша башлавын тоя, барча күзәнәкләренә өстәмә кан тула.
Хан кызы булса, Хәят көзге каршысыннан китмәс, болай көрсенеп тә тормас иде. Ләкин, кызганыч, ул шушы авылның Гыймади батрак кызы гына, һәм аны эш көтә.
Тагын бер тапкыр көрсенде дә, иелеп, Хәят идән юарга кереште. Бераздан аның сагышы узды һәм ул җырлап җибәрде:
Көймә килә, көймә килә,
Көймә килә, эзе юк.
Хаты гына килә генә,
Сүзе генә килә генә,
Сөйләшергә үзе юк.
Садрыйларның киңәшмәсе, ни гаҗәптер, озак бармады. Киңәшмә тәмамлануга, ул туп-туры Әскәйгә кайтып китте. Хатыны янына кереп, нервыларын бозасы килмәде. Тискәре дисәң дә тискәре аның Мәгъфиясе: Әскәйгә бармас өчен җан тартыша. Әйтерсең анда мөгезле кешеләр яши. Б...тан көрәк булган дивана баш ни өчендер Садрыйның партия солдаты икәнен аңларга теләми.
Озаграк торырга туры килгән чакларда, ул Азнакайда өенә кагылып, капкалап кайта торган иде. Бу юлы төшкелекне авылга кайткач кына ашарга уйлады. Җырлый-җырлый идән юып йөргән Хәят, Садрыйның кергәнен сизмичә, эшен дәвам итте.
Хәятнең кыяфәтен күреп, Садрый башта сиздермичә генә кире чыгып китәргә дә уйлаган иде, әмма бармаклар белән иңләп алырлык нечкә бил, таза аяклар аның күзен томалады, үзенең ир икәнен, бу гүзәллек каршында көчсез икәнен сиздерде. Хатыны янына да ике атналап кайтканы юк, өстәвенә соңгысында Мәгъфия белән ачуланышып та аерылышканнар иде.
Беренче эш итеп карт төлке ишек келәсен элеп куйды. Калганы күз ачып йомганчы эшләнде: ажгырып торган ир арттан килеп Хәятне күтәреп алды да тыпырчынган гәүдәсен түшәге иртән җыештырылмый калган сәкегә илтеп салды. Ул шашып-шашып Хәятне үбәргә кереште һәм иреннәре бушаган арада:
- Хәят, акыллы бул, мин сине яратам! - дип сөйләнде.
Хәят башта чын-чынлап карышып карады, чәбәләнде. Ләкин аның бу чәбәләнүе чебеннең имән ишеккә килеп бәрелүенә генә тиң иде. Чәбәләнеп берни дә барып чыкмагач:
- Кычкырам, җибәр! - дип куркытты. Ләкин үзе кычкырмады, югыйсә авызын каплаучы да юк иде. Аның тартышуы озакка бармады, наз теләгән яшь тәннең табигый инстинкты әдәп-ояттан көчлерәк булып чыкты. Ул берзаманны Садрыйны кысып кочаклап алганын сизми дә калды...
Аларның мәхәббәт уены, Мәгъфия күчеп килгәнче, шул өйдә дәвам итте. Мәгъфия килгәч, Садрый Хәятне барыбер онытмады: йә авыл советында берәр җаен таба, йә кеше-карага сиздермичә генә өенә сугылып чыга. Авыл советы рәисенең хокуклары киң вә широкий, кемгә керсә дә гаеп түгел.
Баштарак Хәят, халык моны сизәдер дип, уңайсызлану кичерә иде. Адәм баласы һәрнәрсәгә күнегә, тора-бара бу гыйшык-гошрәт уенын шулай булырга тиеш кебегрәк хис итә башлады.
Авыл советында эшләгән ун ел эчендә күпне күрде Хәят. Күрергә яраганын да, ярамаганын да. Садрый аны килгән көнендә үк кисәтеп куйган иде:
- Минем янга кешеләр килсә, чык, безнең важный сүзләрне тыңлап утырырга ярамый!
"Важный" сүзләр дә булгандыр силсәвиттә, булмый калмагандыр, шулай да Хәяткә мондый "важный" сөйләшүләр тәмамлангач, кагыйдә буларак, буш шешә, тозлы балык калдыклары, ипи валчыгы кебекне җыештырырга туры килә иде.
Белә Хәят, белә үз урынының кайда икәнен: председатель кочагына кергәләп торса да, силсәвиттә аның янында "важный" сүз барган чакларда, алгы бүлмәдә мич янындагы эскәмиядә аның урыны. Эскәмиягә иске чикмән җәелгән. Хәят шунда утырып, кеше юкта ятып та торгалый. Ул Минһаҗев абыйсына әйтми генә: рәис бүлмәсендәге "важный" сүзләр барысы да диярлек Хәяткә ишетелә. Үзе теләсә дә, теләмәсә дә. Садрый шуны әллә белми, әллә белеп тә колагына элми. Менә бүген дә ул башта кабинет хуҗасының:
- Исхак белән без ешрак күрешәбез. Сезнең приезлар хөрмәтенә, дарагуй Алексей Митрофанович! - дигән тавышын ишетте. - Сезнең кебек зур кешеләр зерәгә генә йөрмәс, берәр чыпы булдымы әллә?
- Тост тәкъдим иткәч, күп сөйләшмиләр, югыйсә стакандагы ризык үпкәли. - Ильинның инде баядан бирле тәкате коргаксыган иде. - Башта салганын эчеп җибәрик. - Тикшерүче аракысын голт-голт йотып куйды. - Уф, дөньялар яктырып китте. Нәрсә сорамакчы идең әле? Спрашивай!
- Чыпы случилсамы әллә, дим!
Ильин суган капкан иде, ул авызындагын йоткалаганчы, Исхак килүләренең максатын ярып салды.
- Начар, начар, Садрый абзый. Авылыгызда урлашалар.
- Юкны сөйләмә, апай. Нәрсә урлашалар, кем урлаган?
Әйтергәме-әйтмәскәме дип, Исхак тикшерүчегә карады. Тегесе, фатиха биргәндәй, баш какты.
- Урманайлар жалу итте: аларның эскертеннән печән урлаганнар!
- Кем әйтте?
- Сүз иясе белән йөрми. Кем әйтсә дә барыбер түгелмени? Ә печәнне сезнең авылныкылар урлавы - туп-тучны!
- Кайчан?
- Ике-өч көн элек.
Шул чакта Садрыйның өченчекөн төнлә белән күргәне келт итеп исенә төште. Юмарт хатыннарның берсе яныннан чыгып, тугыз сәгатьләр тирәсендә өенә кайтып бара иде. Беренче бригада турысына җиткәнгә, чаптырып килгән ат аның өстенә менә язып үтеп китте. Йөктәге печән хәтта йөзенә ышкылып диярлек узды. Әче бал эчеп, шактый мәлҗерәгән булса да, чанадагы йөкнең салам түгел, печән икәнен борынын ярып кергән исеннән таныды ул.
Эченнән генә сүгенә-сүгенә, Садрый бригада капкасыннан кереп киткән йөк артыннан карап калды. Башта кереп пыр туздырырга уйлаган иде, башында адашып калган кечтеки генә аек акылы аны бу адымын эшләмәскә үгетләде.
Садрый Әскәйнең бер-бер артлы утлары сүнә барган урамыннан чайкала-чайкала өенә кайтты да мыштым гына урынына менеп ятты. Мәгъфиясе инде йоклый иде.
Икенче көнне йокыдан торганда, ул бу хакта оныткан да иде. Моның ише чакта кайсысы мөһимрәк: печән йөгеме, әллә "уҗымда" булганыңны сиздертмәүме? Әлбәттә, соңгысы!
Бөтенләй онытты дисә, бик үк дөрес булмас иде. Төштән соң исенә бер кереп чыкты ул. Ләкин моны төшендә күрдеме, әллә өнендәме - тәгаен генә әйтә алмас иде. Ә хәзер, Исхак урманайларның печәнен урлаганнар дигәч, тамчы да шиге калмады. Кызганыч, йөк өстендә кемнәр утырганына игътибар итмәгән. Хәер, беренче бригада ишегалдына борылып кергәч, Чулак Мөнир белән Фазылдыр. Бүтән кем булсын.
Уйларыннан аны Ильин бүлдерде:
- Садрый Мингазович, как ты думаешь, кто может быть бу печән бурлары?
Күңелендәгесен әйтергәме, әйтмәскәме? Садрый икеләнеп калды. Милиция каршысында бик "әфтәритит" тә казанасы килә, шул ук вакытта авылдашларына әверелгән әскәйлеләр өстеннән сөйләүнең дә килешмәгәнен сизенә. Нишләп соң алар, урлагач, ул печәнне өйләренә бушатмыйча, бригадага алып кереп киттеләр. Ник? Менә шунысын аңлый алмый, шунысы Садрыйның башына сыймый. Колхоз атлары өчен алып кайтмаганнардыр бит инде канса да кансуф?! Булмас, булмас, кеше ышанмаслык сүзне чын булса да сөйләмә! Ат карый торгач, башларына тай типсә генә инде. Барысы да колхозныкын урлаганда, болар гына башка камырдан түгелдер. Әһә, кеше шикләнмәсен дип, башта бригадага бушатып торырга уйлаганнар!
Әле генә эчкән аракы пары Миһаҗевның ми күзәнәкләренә таралды. Ул шешәдәге калганны да өч стаканга бүлеп салды.
- Эчик әле. Мужыт без печән бурларының кем икәнен беләбездер дә. Садрый Минһаҗевичның күзләре үткен, колаклары сак. Әйе-әйе, кем икәнлекләрен мужыт без беләбездер, - дип кабатлады ул. Садрый җай чыкканда урыс сүзләрен кыстырып сөйләргә ярата иде.
Исхак Әскәй авыл советы рәисенең гадәтен күптән белеп бетергән. Садрый чыннан да күпне белә, күпне күрә. Ләкин җаен тапмасаң, берсен дә әйтмәячәк.
Кешелекнең иң зур гөнаһларыннан берсе - аны мактау. Урынлымы ул, урынсызмы - анысы башка мәсьәлә. Шушы мактау кемнәрнең генә телен чиштермәгән дә, кемнәрнең генә башына җитмәгән. Мактау ишеткән черки үзен - кигәвен, кигәвен - чыпчык, гади эт - овчарка, ә овчарка исә үзен арыслан итеп тоя башлый. Үгез исә филгә әверелә.
Исхак Садрыйга ничек ачкыч табарга икәнен белә иде, һәм ул ялгышмады.
- И-и, Садрый абый, райондагы барлык местный влач та синең кебек булса, милициягә эш тә калмас иде. Сине белеп кенә бетермиләр, югыйсә районга гына түгел, Казанга ук алырлар иде! - Исхак тикшерүчегә күз кысты. - Шулай бит, Алексей Митрофанович?!
- Что правда, то правда, Исхак. Кеше түгел, алтын ул Садри Мингазович! - Уенны Ильин да эләктереп алды.
- Спасиба, спасиба, рәхмәт, иптәшләр! - Башына аракы пары киткән Садрыйның күңеле тәмам нечкәреп, кайсы төстән икәнлеген күптән җуйган кулъяулыгына ул лыңгырдатып борынын сеңгерде.
Исхак иң уңайлы мизгел җиткәнен сизеп, тактикасын үзгәртте:
- Түлке бу юлы син булып син дә белмисең, Садрый абый!
Исхак нәкъ ноктасына басты. Садрый бу сүзләрне үзен мәсхәрәләү дип кабул итте.
- Мин белмимме? - дип сорады ул, ярсый төшеп.
- Белмисең шул. Белсәң әйтер идең.
- Белми дисең инде, ә? Әйдә бәхәсләшәбез!
- Әйдә әйт, нәрсәдән? Бер яртыданмы?
- Юк, бер литрдан! - Садрый, үзен инде җиңүчегә санап, бу бер литрның тәмен авызында тоя башлаган иде. - Бер литрдан! - дип кабатлады ул.
- Ярар, синеңчә булсын, бер литрдан булсын. Белмисең!
- Беләм!
Бала-чага сыман тарткалашу Ильинны туйдыра башлаган иде.
- Җитәр сезгә, хватит! Тизрәк кул бирешегез, мин аерам.
Шулай иттеләр дә.
Садрый куанычыннан кычкырып җибәрде:
- һа! Бар, Исхак энем, йөгер кибеткә! Алып кайт бер литрыңны!
- Акылың алтын икән! Башта әйт, миннән тормас. Егет сүзе бер була.
Бу сүзләрне алгы якта ишетеп торган Хәятнең колаклары сагайды.
- Печәнне беренче бригададан эзләргә кирәк. Аны ат караучылар Мөнирҗан белән Фазыл алып кайтты.
- Әллә бергә урладыгызмы? Кайдан беләсең?
Ильин ялтырый башлаган күзләре белән Садрыйга текәлде.
- Күрдем. Өченчекөн кичке тугызларда бригада капкасыннан кереп баралар иде.
- Ә син, карт шайтан, төнлә белән ни эшләп йөри идең?
- Мин бит, Исхак энем, местный блач, сәвитски блач. Барысын да күрергә, белергә тиеш. Правдамы, товарищ Ильин? Мин дә йоклап кына ятсам, ирсез хатыннарның күңелен кем күрер! Берсенең хәлен белеп кайтыш иде. Ха-ха!
Бу сүзләрне ишеткән Хәятнең ачудан тәне кызышып чыкты. Тфү! Хатыны булган өстенә Хәят белән йөрүе җитмәгән, тагын әллә кемнәр белән сөйрәлә икән бит, карт тәре! Итәк бете! Күрсәтермен әле мин сиңа ничек итеп ирсез хатыннарның күңелен күрергә икәнен!
Эчтән тагын тавышлар ишетелде:
- Әйдәгез, ул бурларны тизрәк кулга алыйк! 
- Стоп, Исхак энем! Башта бәхәстә оттырган бер литрыңны алып кайт. Ат караучылар пычагыма да китмәс, соңыннан кулга алырсыз.
Хатын-кызны мәхәббәт һәм нәфрәт утларга сала, бозлы суга ыргыта, көчле итә, хәлдән тайдыра, тауларга күтәрә, упкынга төшерә. Мәхәббәт һәм нәфрәт хатын-кызны тыеп булмый торган бер затка әверелдерә. Менә хәзер дә Хәят ачуыннан буыла-буыла чыгып йөгерде. "Карт тәре, әләкче! Сатлык җан! Кулга алмый гына торыгыз әле!"
Кинәт уянган көнчелек хисе аны туп-туры беренче бригадага алып килде. Ул барып кергәндә, Фазыл атлар астын чистартып йөри, ә Мөнирҗан саламга киткән булып чыкты.
Хәятне күрүгә, Фазылның йөрәге жу итеп китте: силсәвитнең йомышчысы юкка гына йөрмәс.
- Фазыл апаем, авылга ике милитсә килде. Урманайларның печәнен урлаганнар икән. Мөнирҗан белән икегездән шикләнәләр. Сезне кулга алырга җыеналар. Булдыра алсагыз, качыгыз, апаем! Мөнирҗанга да әйт.
Хәят күңелендәге ярсуын пулеметтан аткандай тиз-тиз сипте дә җәһәт кенә китеп тә барды. Фазыл таш кебек катып калды. Кан тамырлары киңәйде, сулышы кысылды. Баш миен яндырып, "беттем!" дигән уй сызылып узды. Төрмәдә бер утырып кайткан кешегә котылу юк. Эш судка барып җитә икән, срок чәпәми калмаячаклар. Фу, шайтан! Ичмасам, Мөнирҗан да юк. Ни эшләргә?
Әйе, бик хәтәр хәлгә килеп капты Фазыл. Мөнирҗан - ның утырганы булмагач, аңа, бәлки, әллә ни булмас та. Хәят аягы кычытканнан йөрмәс. Кулга алганнарын өйгә кайтып көтәргәме, әллә бригададамы? Әллә тиз генә Әскәйдән табан ялтыратыргамы? Мөнирҗан ни эшләр? Ул бит әле милиционерлар килгәнен дә белми. Аңа берни әйтми ташлап китү егетлек булырмы?
Фазыл Чәчкәгә ничек итеп йөгән кидергәнен һәм сикереп менеп атланганын сизми дә калды. Хәзер аның башында бер генә төрле уй: тизрәк, тизрәк!
Чәчкә Мөнирҗан саламга киткән тарафка очты. Ул килеп җиткәндә, ат караучылар бер генә чана төяп өлгергән иде әле.
- Егетләр, сәлам!
- Сәламеңә - салам! Ярдәмгә килдеңме? Бигрәкләр вакытлы йөрисең дә инде үзең! - Җор телле саламчылар аны шаяртып каршы алды.
Ләкин Фазылның шаяртып торырга теләге дә, вакыты да юк иде. Ул, башкаларга игътибар итмәстән, Мөнирҗанны бер читкә чакырып алды:
- Кил әле... 
- Ни булды, әллә нашатыр кыстырып җибәрделәрме?
- Ташла әле юк-бар сүз сөйләвеңне, уен кайгысы түгел монда. Беттек!
- Аңлатып сөйлә, ничек инде ул "беттек?"
- Урманайларның печәнен алып кайтканны сизгәннәр. Авылга ике милиционер килгән. Силсәвиттә утыралар икән. Хәят апа синең белән мине кулга алырга җыеналар дип кисәтеп китте.
- Кем әйткән? Кайдан белгәннәр?
- Анысын сорамадым. Кем әйтсә дә барыбер түгелмени? Ни эшлибез? Кулга алсалар, баш бетәчәк. Сизеп торам: мине төрмәгә тыкмый калдырмаячаклар. Корчаңгы тайга тизәк тиз ябыша.
- Шуның өчен дә кулга алырлар дисеңме? Юкны сөйләмә!
- Ә син ничек уйлыйсың: ике йөк печән алып кайту бурлыкка керәме, әллә юкмы? Бер уч ашлык өчен дә утыртканнарын оныттыңмы?!
- Ул бит сугыш чорында. Аннан соң без бит ул печәнне үзебезгә түгел, колхоз колыннарына дип алдык.
- Урманайларга аннан җиңелрәктер дип беләсеңме?
Мөнирҗан уйга калды.
- Ни эшлибез соң?
- Белмим. Әйт. Минемчә, авылдан вакытында сыптырырга кирәктер.
- Кая?
- Әгәр белсәм... Ләкин, кулга алсалар, миңа әбизәтелне икенче судимость чәпәячәкләр. Мин инде төрмә баландасының тәмен беләм, икенче тапкыр эчәсем килми. Әйдә, ни уйладың?
- Уйламадым. Сиңа ансат, берүзең. Гайнияне ташлап кая китим. Аннан соң шуның өчен генә хөкемгә тартуларына да ышанмыйм. Бер сүгәрләр дә бетәр.
- Миңа калса, Мөнирҗан дустым, син ялгышасың. Соңгы тапкыр әйтәм: китик!
- Юк. - Мөнирҗан гаҗизләнгән карашын Фазылга текәде. -Миннән булмый. Бар, син кит, миңа карама.
- Хуш, дустым! Үпкәләп калма.
- Хуш, Фазыл, бигайбә.
Алар башта кул бирештеләр, соңрак кочаклаштылар һәм, атына атланып, Фазыл чаптырып китеп барды.
Ындыр артына җиткәч, Фазыл, атыннан төшеп, тезгенне йөгәнгә бәйләп куйды да Чәчкәнең сыртыннан сөйде:
- Бар, малкай, бар! Күрешәбезме синең белән, юкмы - Хода гына белә.
Ник монда каласың дигәндәй, ат, башын борып, аңа карап торды һәм, әкрен генә юыртып, бригадага таба китеп барды. 
Фазыл ни эшләячәген инде уйлап куйган, бер карарга килгән иде. Башта өйгә кереп, тиз генә җылырак кием, беразга җитәрлек азык-төлек ала һәм, дөньялар тынычланганчы, хәлләр ачыкланганчы, берәр җиргә китеп, күзгә-башка чалынмыйча яшәп тора.
Шулай да ашыгырга, вакытны юкка әрәм итмәскә кирәк.
Өенә кереп, әнисенә хәлне өстән-өстән генә булса да аңлаткач, Хөршит абыстай бөтенләй коелып төште: картайган көнендә берьялгызы торып калыр микәнни?
1943 ел. Әле уракка төшеп өлгермәгәннәр иде. Хөршит абыстай ул көнне бер төркем хатыннар белән Карагыш кулындагы бодай басуында чүп утауда. Адәм рәтле эшкәртмәү бәласедер, ару гына күтәрелеп килгән бодайны әрем баскан. Әремле ризыкны авызга алырлыкмы? Үтең сытылыр. Әле шуны утаган кул белән башак уып кына капсаң да, әчесе эчләреңне яндыра.
Хатыннарның кайсысыдыр, еракта ат чаптырып килүчене шәйләп, аваз салды:
- Кемдер килә, юньлегә генә булса ярар иде!
Ат өстендә унике-унөч яшьләрендәге малай. Кем малае булгандыр, абайламый да калдылар. Ул килә-килешкә:
- Абыстай, Минһаҗев абый сиңа хәзер үк өеңә кайтырга кушты, - диде дә, атын камчылап, кирегә китеп барды.
"Абыстай" дип кемгә дәшүләре мәгълүм. Барысының да үзенә төбәлгән күз карашыннан Хөршитнең йөрәге урыныннан чыгардай булып тибә башлады. Ул беркемгә бер сүз әйтмәде, ыштан бөрмәсенә кыстырган итәген төшерде дә, йөгерә-атлап, авылга таба кайтып китте.
Җитмешен тутырып килгән карчык никадәр генә ашыкмасын, ерак басудан кайтып җиткәнче, сәгатькә якын вакыт узгандыр. Ник кайтырга кушкан бу Минһаҗев? Карчыкның күңелен билгесезлек талкыды. Ходаем, йорт тирәсендә ут-мазар гына чыга күрмәсен. Бурдан кала, уттан калмый, диләр. Әллә соң Фазлыйәхмәткә бер-бер хәл булганмы? Бер дә сәламәтлеге юк шул картының.
Капка төпләрендә туктап торучы машинаны күргәч, абыстайның аптыравы тагын да арта төште. Машина белән теләсә кем йөрмәс. Кем икән? Ләкин бу хакта сорар өчен руль артында утыручы янына барырга башына килмәде.
Хөршитнең кайтып керүен берәү дә искәрмәде. Барысының да игътибары сәке өстендәге ястыкка яткырылган хәрбигә юнәлтелгән иде. Картын да шулар арасында күреп, абыстайның йөрәгеннән авыр йөк төште. Аллага шөкер, ул исән! Карты исән!
Сәкедә ятучысы кем дә, аның янында бөтерелгән яшь кыз кем? Алары, ихтимал, сәкедә яткан хәрбине озата килүчедер. Бүтәнчә булмас. Тик нигә ул солдатны монда алып кергәннәр? Аның күңеле нидер сизенә башлады. Әллә соң, Ходаем... Әллә соң улы Әсгатьме? Ике елга якын сугыша бит инде Әсгатьләре... Соңгы араларда хаты да юк...
Шул чакта өйдәгеләр Хөршитне искәреп, сәкедә ятучы янына килергә юл бирде.
Киң маңгайлы, нәзек кенә мыек җибәргән, озын чәчле бу егет берничек тә Әсгать булырга мөмкин түгел. Кинәт аның күзләре сәкедә ятучының сул як колак очында кара миңне күреп алды һәм ананың йөрәге аша чәнчү узды.
- Балам, Котдус улым! - Шушы сүзләрне әйтүгә, Хөршит абыстайның аяклары сыгылып төште.
Шәфкать туташы кадаган уколдан соң, ул күзләрен ачты. Ни булды аңа? Бу халык аның өендә ни эшли?
Әкренләп исенә төшә башлады. Аны бит кырдан чакырып кайтардылар. Әйе, ул бит сәкедә ятучыны таныды. Танымыйча соң, тугыз ай буена йөрәгең астында йөрт тә!..
- Улым, Котдус улым!
Фазлыйәхмәтенең үзенә төбәлгән карашын да күрмичә, абыстай баласы янына килде һәм, кулы белән улының битеннән сыйпап, елап җибәрде.
Менә бит язмыш кешеләр белән ничек шаяра. Магниткада атасыннан ваз кичкәннән бирле Котдустан бер генә хатхәбәр дә килгәне юк иде. Ләкин, бала кеше ата-анасыннан баш тартса да, ана кеше баласыннан баш тартмас. Хөршит абыстай да бу еллар эчендә Котдусның исәнлеген тоеп яшәде һәм йөрәгенә бетмәс-төкәнмәс авыр хәсрәт, тирән җәрәхәт салган баласына исәнлек, бәхет-тәүфыйкъ теләп, дога кылмаган көне булдымы икән аның?
Котдуслары белән менә нинди хәлдә күрешергә язган икән.
Кайчандыр сәламәтлеге чәчрәп торган Котдусның хәзер кеше диярлеге дә калмаган иде. Өрәк тә өрәк, Котдус та өрәк. Аның саргайган йөзен күрүгә үк, Хөршит абыстайның күңеле сизде: хәерлегә түгел бу!
Котдус аңында түгел иде. Эчендәге авыртуларга түзә алмыйдыр, әледән-әле ыңгырашып, өйдәгеләрнең үзәген өзә.
- Кай җирләрең авырта, балакаем?
Ләкин Котдус әнисенең соравын ишетми.
- Апа, абый, - дип, кыяр-кыймас кына сүз башлады озата килгән кыз. - Зинһар, күңелегезгә авыр алмагыз. Дөресен әйтми чара юк: улыгызның хәле авыр, күреп торасыз. Безнең врачлар аның Казаннан монда кадәр тере көе кайтып җитә алуына ышанып та җитмәгәннәр иде. Ярый әле юлда үлеп калмады. Ул безнең госпитальдә ятты, хәле барында телендә гел сез булдыгыз да авыл булды. Кайтаруны сорады. Казаннан Бөгелмәгә кадәр поездда кайттык. Бөгелмәдә машина бирделәр. Ышаныгыз, улыгызның гомерен саклап калу өчен табиплар кулларыннан килгәннең барысын да эшләде. Ләкин алар кодрәтенең дә чиге бар шул.
- Балам, аңа ни булган, кай җире авырта? - Котылырга теләп саламга ябышкан батучы кебек, Хөршит абыстай кызга текәлде.
- И апа, сорамагыз инде! Кай җире исән дияргә генә кирәк. Аның ашказаны кисеп туралган, эчәкләре берничә урыннан ялганган. Өстәвенә баш миендә мина ярчыгы. Анысын алырга врачларның кыюлыгы җитмәде. Бу хәлендә операцияне күтәрә алмас, диделәр. Әйтәм ич, улыгызның бу көнгә кадәр исән булуы үзе бер могҗиза!
Боларны сөйләгән чакта шәфкать туташының күзләрендә яшь ялтырады. Мескенкәй, әйтерсең бу сугыш өчен ул гаепле. Гел-гел үлем сагалап торган яралылар янында булуы бер дә җиңел түгелдер аңа. Әнә ич сагыш сарылган күзләрендә, ай-кояшка тиңләп, җырга кертердәй йөзләрендәге аруталчыгуны берничек тә яшерү мөмкин түгел.
Ияреп кайткан солдат бер аягына аксый икән. Шуңадырмы, күбрәк утырып яки кулы белән берәр җиргә таянып тора. Аның карт белән карчыкны бик-бик юатасы килә. Ләкин ни дисен, нинди сүзләр тапсын. Ярый әле рәхмәт төшкән Хәмдия бар.
- Юлда үзем генә ни эшли алыр идем, белмим. Минем бәхетемнән, Хәмит абый булды. Терелеп үк җитмәсә дә, бу якка кайтасымны белгәч, озатышырга теләк белдерде.
- Ничек инде сугышчан иптәшемнең үзен генә җибәрим...
- Бу яклардан түгелдерсең бит, улым? - Хөршит абыстай кырдан кайтып кергәннән бирле тавыш-тыны чыкмаган Фазлыйәхмәт мулла да, ниһаять, карлыга төшкән хәлсез тавышы белән сорыйсы итте.
- Шушыннан ерак түгел Ык аръягында Мостафа авылы бар. Мин шунда туган малай идем дә бит... Туган нигездән чыгып киткәнгә дүрт елдан артык инде. Бераз акча эшләп, яңа йорт җиткереп булмасмы дип, башта Донбасс шахталарына киттем. Сугыш чыкмаган булса, яңа йорт салып, авылның иң чибәр кызына өйләнеп, балда-майда гына яшәргә тиешле кеше идем мин, абзый. Хәзер менә, күрәсез, бер аякка чатанлап кайтып киләм.
- Алла саклаган үзеңне, улым, шөкер итәргә кирәк. - Ана йөрәге түзми, Хөршит абыстайның тизрәк улы турында сорашасы-беләсе килә. Кайчан аңына килер бу бала... - Котдус белән кайчан, ничек таныштыгыз?
- Сугышның бер елын бишкә санасаң, озакламый безнең танышканга биш ел тула, апа! - дип шаяртып җавап бирде Хәмит. Ул татарча, аның да Минзәлә ягындагыча сөйләшүен тансыклаган иде. - Значится, безнең ротага берзаман, бу бер ел чамасы элек була инде, пополнение китерделәр. Унбишләп кешенең дүртесе татар иде. Сугышта тиз танышасың, тиз дуслашасың, әгәр үтереп өлгермәсәләр. Чөнки беренче һөҗүмгә барганда ук, кемнең кем икәне күренә.
Дөресен әйтим, абзый, безнең татар - башсыз халык. Кайберәүләр тегесен-бусын уйлап торганда, ул ут эченә ыргыла. Котдус белән килгән татарларның икесе беренче сугышта ук башларын салды. Котдусны моңарчы Ходай ничек саклагандыр, бигрәк тәвәккәл кеше булып чыкты. Безгә килгәндә үк өлкән сержант иде, күкрәгендә - ике Дан ордены, "Батырлык өчен" медале. Дан орденының өч дәрәҗәсен дә алсаң, Советлар Союзы Герое белән бертигез буласың. Әйтәм ич, Котдусыгыз бик батыр, дуамал малай сезнең. Танышу белән дуслаштык, елга якын ут эчендә бергә булдык. Чит җирдә якташлар бигрәк тә кадерле ул, беләсегез килсә...
И-и, Фазлый мулла моны белмиме! Магниткада чакта ул моны үз башыннан үткәрде. Якташлар гына түгел, туган яктан искән җилләренә кадәр кадерле мөһаҗир кешегә.
- Күрәсең, Ходай Тәгалә язмышларыбызны бер җеп белән теркәгәндер, икебез бергә яраланып, Казан госпиталенә бергә эләктек, - дип дәвам итте сүзен Хәмит солдат.
Аның бу карт белән карчыкка күп сөйлисе, юатасы, кайгы-хәсрәтләрен аз гына булса да җиңеләйтәсе килә иде.
- Бездән аермалы буларак, Котдусның урысчасы да әйбәт, политически яктан да грамытный. Андыйларның кадерен белә командирлар. Озакламый Кот дуска старшина дәрәҗәсе бирделәр. Сугыштагы батырлыгы өчен тагын бер медаль белән бүләкләнде.
Барысы да әйбәт иде дә бит. Засадага эләгеп харап булдык. Әле ничек әсир итеп алмадылар. Егермеләп кешедән алтау гына котылдык. Котдусны, плащ-палаткага салып, чиратлап өстерәдек. Күлмәк белән туганбыздыр инде, ничек кирәк алай үзебезнең якка кайтып егылдык...
Хәмит сөйли. Хөршит абыстай исә барысын да күз алдына китереп, баласы-йөрәк парәсе өчен ни кылырга белми утыра. Ә Фазлыйәхмәт мулланың хәтер чоңгылында комсомолга керү өчен Котдусның, клуб сәхнәсенә менеп, мулла атасыннан ваз кичүе калка да, күңелендә әрнү-сызлау уяна. Бу вакыйганы Павлик Морозов батырлыгына тиңләп, шул вакытта кайсы гына газеталар язып чыкмады да кайда гына сөйләмәделәр. Аптырарсың бу дөньяга: малае атасын сатуны каһарманлык санасыннар инде! Әле атасы ниндидер бер җинаятьче булса аңлашылыр да иде. Ул бит бары тик үзе ышанган, үзе инанган ислам динендәге мөэмин-мөселманнарга Аллаһы Тәгаләнең догасын гына ирештерде.
Уйлап карасаң, җай гына барган Рәсәй тормышына нинди бәла-афәтләр алып килмәде бу унҗиденче елның инкыйлаб дигәннәре. Башта Гражданнар сугышы башланды. Анда туган белән туган, ата белән бала икесе ике яктан торып сугышты. Ике як та җимерде, талады. Халык бер якка да ышанмый башлады. Аннан китте колхозлашу, кулаклардан арыну, мулла-мунтагай белән көрәш... Тыныч кына мөэминмөселманга аң-белем биреп, кулыннан, кодрәтеннән килгән кадәр халыкка хезмәт итеп яткан йөзләрчә-меңнәрчә Фазлыйәхмәтләр, тагын әллә кемнәр, йорт-җирләреннән кубарылып, чит-ят тарафларга сөргенгә сөрелде. Әле сөрелү бер хәл, күпме дин әһеле "өчлек" карары белән мәңгелеккә озатылды. Нәрсә, ни хакына?
Бәла-каза, афәтләр мулла-мунтагай ише дин әһелләрен генә туздырып калмады, Гражданнар сугышыннан орден белән кайтып, авылда совет власте урнаштыру өчен җанфәрман көрәшеп йөргән ата коммунистларны да аямады бу тормыш. Шакир Минзакиры шундый каһарманнарның берсе иде. Әскәйдә колхоз оешкач, үзен күмхуҗ рәисе итеп куйдылар. Бүтән хуҗалыклар белән чагыштырганда әскәйлеләрнең тормышы начар түгел иде. Дәүләт планнары да вакытында һәм арттырып үтәлә килде. Минзакир эштә таләпчән, кырыс, шул ук вакытта искиткеч гадел, кешелекле зат иде. Кайчан кемнең сөяленә баскандыр, кайсысының юлына аркылы төшкәндер - анысы караңгы. Әмма көннәрдән бер көнне Әскәйгә бер көтү тикшерүче килеп, ни гомер чокынып яттылар. Азагы көткәннән дә күңелсезрәк тәмамланды: күмхуҗ рәисе Минзакирны, авыл советы рәисен, хисапчыны, амбар мөдирен, эчке завхозны, ике бригадирны - барлыгы унлап кешене "корткычлар", "халык дошманнары", "солтангалиевчеләр" дип, сак астында алып киттеләр. Алып китүен киттеләр, кайтарырга "оныттылар". Авыл ятим калды, район, республика газеталарына "Әскәй вакыйгасы" дигән тема авыз чайкарга бик озакка җитте. Әскәйдәге хәлләргә охшаш вакыйгалар башка авылларда да кабатлануы хакында хәбәрләр ишетелгәләп торды. Күрәсең, дошманнарны кайдан табарга белми аптыраган чакта, бәхетсез жирәбә Әскәйгә чыккандыр...
Фазлыйәхмәтләр кемгә зыян-зәүрәт салды? Аларны йортҗирләреннән кубарып, Магниткага сөрү кемгә кирәк булды? Нәрсә өчен, ни хакына тыныч кына яшәп яткан гаиләне читкә кудылар? Моннан кем отты?
Авылда калганнар илдән сөрелгәннәрнең байлыгын ишәйтү, күбәйтү түгел, киресенчә, аны әрәм-шәрәм итеп, туздырып бетерде. Халык имансызлана төште. Төшмичә соң, көн саен, адым саен Аллаһы Тәгаләгә тел тигереп, мәчетләрне туздыра башлагач... Фазлыйәхмәтнең авыр эштән генә түгел, менә шул хакта уйлап та сакалы агарды, сәламәтлеге китте.
Кем гаепле? Җирне, Галәмне бар иткән кодрәтле Раббыбызмы? Коръән Кәримне су урынына эчкән Фазлыйәхмәт белә: Раббыбыз адәм баласы алдына сынау өчен ике юл бирә: берсе - изгелек, икенчесе исә явызлык юлы. Адәми зат шуларның кайсын сайлый - анысы үз ирке. Шайтан вәсвәсәсен өстенрәк күрә икән, аның гамәлләре бозыклык, әшәкелек, фәхешлек белән бәяләнер.
Рәхмәт Хак Тәгаләгә - үзенең Фазлыйәхмәт атлы тугры колын, аның гаиләсен кабат туган нигезенә кайтарды. Иблис коткысына бирелдермәде, күңелендә иманын саклап калды. Чиста иман, саф вөҗүд белән фанидан бакый дөньяларга күчүе дә җиңелрәк булыр хак мөслимингә. Ә бу көнгә ерак калмаганын сизә хәзрәт, һәм ул моңа күңеле белән күптән әзер. Бердәнбер үкенече улы Котдус иде, аның белән дә менә күрешү насыйп булган икән әле дөньялыкта...
Катлаулы шул дөнья дигәнең. И-и, бала, аңыңа килеп, тавышыңны ишетү насыйп булырмы, әллә анаң белән мине ятим калдырып, шул көеңә дөньялыктан кичәрсеңме?
Хәмит сөйли. Аның тавышы хәзрәт колагына ерактан, күкнең җиденче катыннан кебек ишетелә:
- Минем ярам Котдүсныкы белән чагыштырганда җиңелрәк иде. Безне аермауларын сорадым. Бәхетебездән, икәү бергә Казан госпиталенә эләктек. Хәзер мине дә яраксызга чыгардылар, сугышка бүтән бармыйсың, диделәр. Котдүсны әйтәм, гел үзен авылга кайтаруларын сорады. Дустымның ул әманәте үтәлгәнгә куанам. Кызганыч, аның хәле бик авыр... Күреп торасыз.
Котдүсның кайтканнан бирле аңына килгәне юк. Ул аз гына ыңгыраша башласа да, өйдәгеләр тынып кала. Гүя менә хәзер могҗиза булыр да, ул сөйләшә башлар.
Ләкин могҗиза әкиятләрдә генә була. Котдүсның хәлен үзгәртергә берәүнең дә кодрәте җитми.
Тыштан машинаның кычкырткан тавышы ишетелде. Шәфкать туташы кабалана башлады:
- Апа, абый, зинһар, гаепләп калмагыз. Мин хәрби хезмәттәге кеше, китәргә кирәк. Минем монда булуыма карап кына, Котдүсның хәле үзгәрмәс. Түзәргә тырышыгыз. Ә сезгә, Хәмит абый, зур рәхмәт. Сез булмасагыз, ничек кайтып җитәр идек.
Кыз Хөршит абыстайны кочаклап, хәзрәт белән Хәмиткә кул биреп саубуллашты һәм тизрәк чыгарга ашыкты. Хәсрәткә чумган карт белән карчык алдында күз яшьләрен тыеп тору авыр иде аңа. 
Хәмит хәзергә калды. Ул Котдусның әти-әнисе нинди утларда янганын яхшы аңлый иде. Дөрес, аның үзенә дә җиңел түгел, ләкин аяктагы җәрәхәтнең авыртуын менә-менә баласын югалтырга торган ата-ананың сызлау-әрнүләре белән чагыштырырлыкмы соң?! Ул бит инде өенә кайтып җиткән диярлек. Әскәйдән Мостафага кадәрле утыз биш-кырык чакрым араны, ат булмаса, түше белән шуышып та үтәчәк, Алла боерса.
...Өйдә ниләр булганын белмәгән Фазыл эштән караңгы төшкәч кенә кайтты. Кайтты да шаклар катты. Кемдер сөйләсә, ышанмас, әкият дияр иде. Менә бит нинди хәлләр... И-и, абый, син чынлап та минем абыймы? Фазылның кайчан да булса сине күрәчәгенә ышанычы беткәч кенә кайткансың. Кайткансың диеп әйтүе дә дөрес түгел, кайтарганнар.
Котдус янында барысының да бергәләп кизү торуы кирәк түгел иде. Тамак ялгап алгач, Фазыл абыйсы янында берничә сәгать үзе утырырга булып, башкаларны йокларга яткырды. Аны Хөршит абыстай беренче әтәчләр кычкырыр алдыннан гына алыштырды.
Тагын күпмедер вакыт узды. Җәйнең ике керфек арасы кебек кенә булган кыска төне искиткеч озын тоелды. Кайчан да булса бер яктыруына өмет өзелә башлагач кына, Кызыл тау өсләрендә таң сызыла башлады. Менә шулчак, көтмәгәндә, Котдус телгә килде. Аның ыңгырашуга тартым "су!" диюеннән кырыенда йокымсырап утырган әнисе дерт итеп китте һәм ярыймы-юкмы икәне турында уйлап та тормыйча, шунда ук чүмеч белән чиләктән су алып сузды.
- Бисмилла ир-рахман ир-рахим!.. Эч, балам!..
Котдус суны бер-ике генә йотты да чүмечне кире этәрде һәм сизелер-сизелмәс кенә Хөршит абыстайның кулын кысты:
- Исәнме, әни! Мин бөтенләйгә сезнең янга кайттым... Ул авыр итеп тын алды һәм: - Әгәр рөхсәт итсәгез, - дип өстәде.
Улының бу сүзләре ананың яралы күңелен өтеп алды:
- Куй, улым, юкны сөйләмә. Без сине бик сагындык. Рәхмәт кайтуыңа.
- Мин дә сезне сагындым. - Сүнеп бара торган карашын әнисенә төбәп, аннан соң Котдус: - Әти кайда? - дип сорады.
Улының өзек-төтек чыккан хәлсез сүзләрен Хөршит абыстай колагыннан бигрәк йөрәге белән ишетте.
- Карт, сиңа әйтәм, Котдүсыбыз телгә килде, сине сорый, - диде ул, куанып. Абыстай бу сүзләрне әйткәндә, Фазлый мулла урыныннан торып баскан иде инде.
- Улым, исәнме! 
Котдус бер кулы белән әтисенең, икенчесе белән әнисенең кулын тотып, күкрәгенә кысты:
- Әти, әни... мин... сезнең бәхиллегегезне алырга... кайттым. Теге вакыттагы тилелегем өчен кичерегез...
Карт ата-ананың күңеленнән җылы дулкын узды. Бәрәкалла, бөтенләй эздән язган дип йөргән малайлары иманга килгән икән бит! Болай булса, терелер дә, Аллаһы боерса. Мең рәхмәт сиңа, сөбханәкә!
- Әти, әни, сез белеп торыгыз: ил өчен көрәштә үземне кызганмадым. Бәхиллек бирсәгез, тынычлап үләр идем...
Котдусның гомер сәгатьләре санаулы икәненә ышанса да, улының үз авызыннан бу хакта ишеткәч, Хөршит абыстайның бәгыре өзелеп, йөрәге жу итеп китте:
- Чү, балам, ни сөйлисең, булмаганны. Нинди үлү ди ул!
- Әни, мин үз хәлемне беләм...
- Улым, ашыкма үләргә. - Бик күпләргә үз гомерендә ясин чыгарга туры килгән Фазлый мулла улының хәле өметсез икәнен Хөршит кырда чакта ук аңлаган иде. Терелергә өмете булган яралыны бу хәлендә өйгә кайтармыйлар. Шәфкать туташы хакыйкатьне күзгә бәреп әйтте. - Фани дөньяга беребез дә мәңгелеккә килмәгән. Гомеребез озынлыгы Ходай кулында, улым.
- Мин... сезне... шундый сагындым. Сугыш... күп нәрсәләрне аңлатты. Кичерегез бу яхшыдан... яман туган улыгызны!
- Булды, улым, тынычлан. Ул хакта бүтән сөйләшмик, яме!
Ата белән ана хәл эчендәге балаларын ничек юатырга, тынычландырырга белмәде. Ана кеше ана кеше инде, күңелендә тагын өмет уты яктырып китте: ә бәлки, Ходай кушып...
Шул минутта Хөршитнең йөрәге өзелде: Котдусның алар кулын кысып тоткан бармаклары бушады, ул күкрәге белән авыр сулыш алды, һәм башы уң якка - әнисе баскан якка авышып, тынып калды.
Улының әҗәле җиткәнен аңлаган хәзрәт ашыга-ашыга ясин чыгарга кереште. Әнисе Котдусның күкрәгенә сыгылып төште һәм, ничекләр генә тыелырга тырышмасын, күз яшьләре көмеш тамчыларга әверелде. Хәсрәт дәрьясында йөзгән ана күзләрендәге яшь коесы күптән кипкән дип уйлый иде. Юк икән, бөтенләй үк коргаксып бетмәгән, күңел кошын бакый дөньяга очырган улы өчен еларлык кына калган икән әле. Аның сүзсез сулкылдавын тыныч кына карап тора алмаган Хәмит, таягын да алмыйча, чыгып китү ягын чамалады. Хәлнең нидә икәнен аңлаган Фазыл, күзләрен йодрыгы белән уып, әтисе янәшәсенә утырды һәм белгән догаларын аның артыннан кабалана-кабалана кабатлый башлады.
Бәлане ялгыз йөрми диләр. Чыннан да шулай икән ул. Котдусны җирләгәннән соң озак та үтми, ярым мәет хәлендә уртанчы уллары Әсгать өйләренә кайтып төште. Дөрес, аны кемдер күтәреп кертмәде, култык таяклары ярдәмендә ул үзе кайтып егылды. Менә ни өчен бик күптән хаты килмәгән икән! Ана кеше бу улын да югалтудан куркып, Әсгатьне ничекләр генә тәрбияләмәде: кәҗә сөте эчерде, өшкерде-төшкерде, үлән суларына утыртты. Моның нәтиҗәсе үзен сиздермичә калмады: көннәрдән бер көнне Әсгать, култык таякларын ташлап, әкрен генә булса да, үзе йөреп китте. Кемне чүпләргә белмичә аптыраган хәрби комиссариат, хәлләнеп бетүен дә көтмичә, аны кабат ут эченә озатты. Абыйсы китеп, өч айлар гына үткән иде, чират Фазылга - төпчегенә җитте.
Фазлыйәхмәт мулла сер бирмәскә тырышып йөрсә дә, әҗәленең Каф тавы артында түгеллеген сизенә иде. Моны абыстай да аңлый. Әгәр дә Ходайның кодрәте илә аклап өлгермәгән булсалар, Магниткада чакта кан йөткерә башлаган Фазлыйәхмәт хәзрәт бүген тереләр арасында йөрер идеме икән? Әгәр дә ул, кайтып, Әскәйнең ширбәт урынына йотар һавасын суламаса, сөрген елларында да тәме авызында сакланып калган суын кайтып эчмәсә, ихтимал, хәзрәтнең җәсәде Магнитканың чит-ят җирләрендә - "бөек төзелеш" туфрагында ятып калган булыр иде.
Юк, язмышына үпкәләми хәзрәт. Аны күпме сынады, ә Фазлыйәхмәтнең иманы сынмады. Тора-бара язмыш рәхимшәфкатен дә күрсәтте: Әскәйгә кайту аның тагын кимендә алты-җиде елга гомерен озайтты, ул үзеннән баш тарткан дәһри улының тәүбәгә килү куанычын татыды. Кызганыч, ул бала иртә, бик иртә хушлашты бу дөнья белән. Әле бит яшәүнең тәмен, ләззәтен туйганчы аңларга, башлы-күзле булырга да өлгермәгән, җаны адашкан бер нарасый гына иде.
Әйе, Магнитка аның сәламәтлеген нык какшатты. Ләкин төпчек улы сугышка алынганда, ул әле үзен, авырлык белән булса да, аягында йөртә иде. Тора-бара хәле начарая барып, урыннан бөтенләй тора алмас дәрәҗәгә җитте. Иң үкенеч - лесе, соңгы сулышын алган чакта, янында күзен йомдырыр, ясин чыгар кеше булмады.
Хатын-кызның күңеле күп нәрсәне алдан сизә. Хөршит абыстайның да ул көнне һич кенә дә эшкә барасы, хәләл иренең үзен генә калдырасы килмәгән иде. Ләкин сугыш чорының ахыры органнарга барып терәлгән кырыс законнары әҗәл көтеп яткан хаста ир белән дә, вакыты җитеп, ана карыныннан иреккә, киң, якты дөньяга омтылган гөнаһсыз сабый белән дә санлашмады. Әгәр дә син "халык дошманы" түгел икәнсең, уеңда да, телеңдә дә бары тик бер генә сүз булырга тиеш: фронт, фронт, фронт! Барысы да фронт өчен, барысы да җиңү өчен! Басуда урак урганда яки чүп утаганда бала табуга исегез китмәсен, бу вак мәсьәлә - борынлаган икән, тумый калмас.
Авылдашларының Фазлыйәхмәт мулланы гүргә иңдергән көне кече лейтенант дәрәҗәсенә ирешкән Әсгатьнең N пунктын алыр өчен һөҗүмгә күтәрелгән, ә Фазылның Чиләбе госпиталендә дәваланып яткан чагына туры килде.
Ходайның рәхмәте илә канкойгыч сугыш тәмамланды. Хөршит абыстайның Әсгате хәзер өлкән лейтенант, Кытайда хезмәт итә. Фазылы да һәм сугыштан, һәм төрмәдән исәнсау кайтты. Аллаһы боерып, өйләнеп тә җибәрсә... Хөршит абыстай туасы оныкларын иркәлисе рәхәт мизгелләрне көтеп яши иде, менә сиңа мә!
...Озын-озак кәнфитләнеп торыр чак түгел, ашык-пошык җыйналып, Фазыл тизрәк өеннән чыгып китү җаен карады.
Кая барырга? Кемгә сыенырга? Уйлый торгач, Әгерҗе авылында яшәүче Наҗия апалары барлыгы исенә төште. Кабул итсәләр, хәзергә ал арда яшәп торырга кирәк. Соңыннан күз күрер.
Олы юлдан атлау куркыныч, әллә кемнәр очравы бар. Авылда хәбәр таралып өлгергәндер инде, анда сүз тиз йөри, бәладән башаяк. Су буендагы таллыкларга ышыкланып, шомыртлыкка кадәр барды да, туктап, караңгы төшкәнне көтте Фазыл. Аннан соң гына басу аша туп-туры Әгерҗегә юл тотты. Бәхетенә, күктә яңа туган ай елмая, йолдызлар күз кыса. Ә бүреләр очрау ихтималы хакында ул никтер уйлап та карамады.
Әгерҗегә килеп җитеп, Наҗия апаларының ишеген шакыганда, сәгать төнге уннар тирәсе иде. Бу вакытта көтмәгәндә-уйламаганда килгән кунак нык гаҗәпләндерсә дә, рәхмәт төшкән хуҗалар исәнлек-саулыктан башка берни дә сорашмады. Фазыл да бик ачыласы итмәде. Чәй эчүгә, тизрәк үзенә салып биргән түшәккә яту ягын карады. Бик нык арыган иде ул. Арымассың сиңа, көне буена суыкта качып ят та яңадан егерме чакрымлап араны шул суыкта җәяү килеп кара!
Иртәгәсен ул уянганда, өйдә беркем дә юк, апасы белән җизнәсе эшкә киткән иде. Алар төш алдыннан гына кайтты. Икесе дә ындыр табагында ашлык чистартуда эшлиләр икән.
Төшкелекне ашаган чакта, Фазыл үз хәлен бәян итте.
- Рөхсәт итсәгез, бераз сездә торыр идем, - дип төгәлләде ул сүзен.
Наҗия апаларының балалары булмады. Шуңа күрәдерме, туган-тумачаларының балаларын ул үзенекедәй якын итте. Сөргенгә киткәнче дә, кайткач та, абыйлары белән атналар буена Әгерҗедә кунакта яткан чаклары бар иде Фазылның. Никадәр рәхәт көннәр булган икән.
Илленең өске ягына чыккан туганнары һич авырыксынмады:
- Әлхәмделиллаһ, арышныкы булса да, ипиебез бар, сыерыбыз бозаулады. Җаның теләгән кадәр яшә, - диде җизнәсе. Җизнә кеше шулай дип торганда, апасы каршы төшә димени!
Гомере буе киләп сарып йөрүнең ни икәнен белмәгән Фазыл эшсез торуның нинди зур газап икәнен аңламаган икән. Наҗия апаларында ятканда башыннан кичергәч, аңлады. Өй эчендә ничек вакыт уздырырга белми аптырады ул: эшләргә эш, укырга хәтта китап та юк. Бу яктан караганда, тфү-тфү, төрмәдә дә вакыт тизрәк уза, анда эшсез тотмыйлар, берәр шөгыль табалар. Ичмасам, ишегалдына да чыгарга ярамый, берәрсе күреп калса? Әгәр милициягә хәбәр итсә? Әле берәр керүче күренсә дә, коты оча Фазылның, тизрәк базга төшеп качу ягын карый.
Хуҗалар киң күңелле, ләкин җиткән егет башың белән гомерең буена алар җилкәсендә ничек оялмыйча ятарга мөмкин. Моны Фазыл яхшы аңлый. Тик, авылдагы хәлләрне ачыкламый торып, нидер эшләргә дә чарасыз ул. Апасы белән җизнәсе бу эштә ярдәм итә алмаячак, анысы көн кебек ачык. Димәк, үзенә берәр чара уйлап табарга кала. Күпме генә баш ватмасын, Әскәйгә барып кайтудан да дөресрәк юл юк. Әйе-әйе, караңгы төшүгә кузгалыр да, ни булганын белешеп, кире китәр. Берәүнең дә күзенә чалынырга ярамый.
Ниһаять, килүенә ун көнләп узгач, ул тәвәккәлләде. Караңгы төшүгә, юлга кузгалды. Баштарак берәр атка атланып барып кайту уе булса да, курыкты: алай-болай эләктерә калсалар, срок өстенә срок чәпәячәкләрен көт тә тор.
Авылыннан качкан төндә ичмасам ай бар иде. Бүген күзгә төртсәң берни күренерлек түгел, караңгы. Иң мөһиме, юнәлешне һәм өметне югалтмаска кирәк дип уйлады Фазыл.
Ашыгып, ашкынып атлады ул. Вакыт-вакыт, адашмадыммы икән дип, туктап, җилне чамалады. Дөреслегенә ышангач, тагын китте. Әле ярый талгын исүче җил бар, караңгы төндә юнәлешне ничек билгеләр идең.
Туйкәгә ул чагыштырмача тиз барып җитте. Тагын унике чакрымны узса, Әскәйдә булачак. Адашмасын гына...
Ул атлый-атлый да, туктап, алга карап ала: авыл утлары күренмиме? Аллага шөкер, кайтып җитә, ахры. Мүк куагы үрен төшкәндә, күзенә яшь килде. Төрмәдә утырган чакта да бу кадәр сагынмаган иде бугай. Авылда нинди хәбәр көтәдер, билгесез. 
Кайтып җиткәч, шунда ук өенә керергә ашыкмады Фазыл. Авызы пешкәч, өреп кабарга өйрәнгән иде ул. Бәлки, аны кулга алыр өчен сагалап торалардыр. Йөрәгенең дөпдөп типкәне еракларга ишетелеп, Фазыл кайтканны бар дөньяга фаш итәдер төсле.
Ул, эскерт янына җиткән ау эте сыман, башта каралтыкураны урап чыкты. Шикләнердәй нәрсә тапмагач, тышкы ишекне тартып карады: бикле. Дөбердәтергә теләп күтәрелгән кулы, ишеккә тиде дигәндә, кире төште: берәрсе ишетеп калса! Аяк астындагы карны шыгырдатмаска тырышып, Фазыл сак кына адымнар белән сәке каршындагы тәрәзә янына китте. Әнисе, гадәттә, шул сәкедә йоклый иде.
- Тук, тук, тук!
Өч тапкыр чирткәч, Фазыл, дулкынлануыннан тагын да ныграк дөпелдәргә тотынган йөрәген тыярга тырышып, читкәрәк китте. Сулышы кысылды. Ишеттеме икән әнисе, әллә юкмы?
Фазылга вакыт туктап калгандай тоелды, чөнки ул шакыганнан соң әнисенең, тәрәзәгә капланып:
- Кем бар анда? - диеп соравы арасындагы ун-унбиш секунд ара бик озак узды. Каушавыннан Хөршит абыстайның качкында йөргән төпчек улы шунда ук җавап та кайтара алмады.
- Кем бар анда? - дип кабатлады беренче соравына җавап ала алмаган әни карчык.
- Мин, инәй, мин...
Фазыл тәрәзә каршысына басты.
Караңгы иде, ләкин абыстай үз баласын күреп түгел, күңел күзе белән таныды.
Ишек ачып кергәч, Фазыл, суык киемнәрен салып та тормыйча, әле генә җылы юрган астыннан чыккан әнисен кочагына алды.
- Инәй, исәнме!
- Исәнме, балам!
Тавышының калтырап чыгуыннан Фазыл әнисенең елавын сизде.
- Елама, инәй, елама! - дип, үзендә әнисен юатырдай көч тапты качкын егет. Югыйсә аның үз күңеле дә тулган иде.
- И-и, мин карт исәрне кара инде, ут та кабызмый торам икән, - диде Хөршит абыстай, бераз аңына килә башлагач.
- Кирәкми, инәй! - Фазыл аның бу теләгенә каршы төште. - Дус бар, дошман бар дигәндәй, йә берәрсе күреп калыр... Караңгыда сөйләшик. Мин озак тормыйм. Монда ни хәлләр?
- Ни дип әйтим икән? - Кинәт исенә төшеп, Хөршит абыстай ашыга-кабаланырга кереште. - Тукта, самавырымны гына яңартыйм әле. Пешкән ашым да бар, казан астына ягып кына җылытып алыйм.
Фазыл ничек итеп әнисе янына барып басканын сизми дә калды:
- Зинһар, дип әйтәм, инәй, яга күрмә! Соң, инәй, аның төтенен күргән кеше, бу Хөршит карчык төн уртасында юккабарга мичен якмас, берәрсе килгәндер дип уйлаячак бит.
- И-и, улым, башка төшкән хәсрәтләрдәнме, картая-картаямы, дивана булып барам инде. Ашыйсың килгәндер бит?
- Килүен килде дә, салкын көе генә капкалармын. Самавыр кайнагач, чәй эчәрбез. Сөйлә! Мөнирҗанны ни эшләттеләр? - Аның тизрәк шул хакта беләсе килә иде.
- И балам, әле дә киттең. Мөнирҗанны шул көнне үк милитсәләр кулга алды. Хәзер Азнакайдан Бөгелмәгә күчергәннәр диме. Хатыны өч көн элек кереп чыккан иде. Суд буласы, ди. Сине сорап та әллә ничә килделәр. Беренче килүләрендә саклап кундылар да әле. Кая китте, дип сорап интектерделәр.
- Ә син нәрсә дидең?
- Белмим, дидем. Белмимнең беләге авыртмый бит. Аннан соң чынлап та белми идем, шулай булгач ни әйтим? Йокыларымны йокламыйча, синең өчен дога кылдым. Аллага шөкер, догаларым кабул булды. Исән-имин көе сине күрер көнем дә бар икән. Кайларда нужа чигеп яттың соң, улым?
Әйтергәме, әйтмәскәме? Ә нигә әниеңнән яшерергә? Әни кеше барыбер сатмаячак үз баласын. Аннан соң... аннан соң... Әгерҗедә дә гомер буе ята алмас. Бер булмаса, бер ачылыр.
- Наҗия апаларда булдым мин. Сиңа сәлам әйтергә куштылар. Ул да, җизни дә - икесе дә исән-саулар. Кара әле, инәй, Мөнирҗанны чыгармаслар микән?
- Ай-Һай, улым, суд буласы, эшен суд карыйсы, ди.
- Кем әйтте?
- Шул инде, Мөнирҗан хатыны - Гайния килен. Суд икенчесен дә тоткач булачак, дип әйтеп әйтәләр икән.
Бу сүз Фазылның йөрәгенә кадалды. Ул, үзен тыя алмыйча, кайнарланып әйтте:
- Тотмый гына торсыннар әле! Төрмә шулпасын бер тапкыр эчтем, җитәр!
- Инде ни эшлибез, балам?
Хәзер генә ни эшлисен төгәл әйтә алмаса да, Фазылның башында бер план яралып килә иде: китәргә, мәхкәмәчеләр тынычланганчы күздән югалып торырга! Ләкин кая китәргә? Күпмегә? Монысына җавабы әзер түгел иде әле. Калса, барыбер тотачаклар. Китәргә икән китәргә! Илдә чыпчык үлми, диләр. Гомер буена эзләмәсләр, тынычлангачрак кайтыр әле. 
Салкын булса да, әниең пешергән аш - әниең пешергән шул. Бәлки, ул иң оста пешерүче дә түгелдер, ләкин дөньяда иң тәмле ризык - әниең пешергәне, сабый чактан бирле тәнеңә куәт җыйдырганы. Сугышта да, госпитальдә дәваланып ятканда да ниләр генә ашарга туры килмәде аңа. Төрмәдәгесен әйткән дә юк. Хәтта якын туганы Наҗия апасы пешергәне дә... әнисенең ашы кебек тәмле була алмый. Китсә, бу ашлардан тагын мәхрүм булачак бит ул. Күпмегә?
Фазылның күзенә яшь бәреп чыкты. Ярый әле караңгыда утыралар, әнисе күрүеннән куркасы юк.
- Инәй, юлга берәр төенчек хәзерләсәң иде. Мөмкин булса, бер-ике ипи тык.
Хәзинәдә барын Хөршит абыстай бер киндер капчыкка тутырды.
Фазыл туган йорт җылысын сеңдергән олтанлы итеген мич башыннан алып киде, ашыкмыйча гына өстендәге бишмәтенең сәдәпләрен эләктерде. Күңеле сизә: кабат тиз генә кайта алмас ул туган нигезенә. Хәтта хат язарга да ярамас. Шуңа күрә китәр минутын мөмкин кадәр сузарга тырышты. Үзеннән бигрәк ул әнисен кызганды: ни эшләр инде, бигрәк берьялгызы кала, бичара.
Ниһаять, тиздән таң атасын белдереп, аларның карт әтәче аваз салды. Җитте, мәмәйләнеп утырма, яктыра башлаганчы, авылыңнан ераккарак сыпыртуың яхшы!
- Инәй, миңа китәргә вакыт.
- Кая?
- Хәзергә белмим, инәй. Тик син, зинһар, минем өчен борчылма.
- Барап җитү белән хат яз.
- И инәй, ул хат буенча мине шунда ук эзләп табып кулга алачаклар бит... Берәр җае чыкканчы түз инде.
- Ярар, улым, үзең беләсеңдер. Алла хакы өчен үзеңне сакла. Хозыр Ильяс юлдашың булсын. Күрешергә язсын.
Ана белән улы сәкегә янәшә утырды. Хөршит абыстай ашыкмыйча гына юл догасы укыды. Аннан соң ана белән бала тыйнак кына кочаклашып аерылыштылар. Хөршит абыстайның яңаклары дымлы иде.
Фазыл ишекне ачып чыгам дигәндә, әнисе:
- Улым, ашыкмый тор, сабыр ит, - дип туктатты. - Менә монда үлемтеккә дип җыйган бераз акчам бар иде, ал, юлда кирәк булыр.
- Кирәкмәс, инәй, үзеңә калсын. Мин яшь кеше, берәр җае чыгар әле.
- Улым, карышма, ал! - дип үзенекен итте Хөршит абыстай һәм ак чүпрәккә төргән акчасын, улының ай-ваена карамыйча, аның кесәсенә тыкты. - Юлда акча артмас, күрерсең... 
- Рәхмәт, инәй...
Фазыл арт капкадан чыккач, туган йортына борылып карамаска тырышты. Йә түзалмас, кире борылып кайтыр.
Авылдан сөреп җибәргәннәре хәтеренә төште. Ул чакта сабыйлыгы белән туган авылдан, үскән нигездән аерылуның авырлыгын аңлап бетермәгән булгандыр инде, болай ук җаны сыкрамаган иде.
Кая китеп эз яшерәсен белмәгән Фазыл кайткан юлыннан кире китте. Яктырган вакытта ул Туйкәгә җиткән иде инде. Шунда гына туктап хәл алды. Хәзер менә шушында, ике юл чатында, билгеле бер карарга килергә кирәк: кабат Әгерҗегә кайтыргамы, әллә Бөгелмәгә юл тотаргамы?
Уйлый торгач, ул Бөгелмәгә китәргә дигән карарга килде. Әгерҗедә күп булса атна-ун көн ятарсың, аннан соң барыбер эз ялтыратырга туры киләчәк.
Моннан Бөгелмәгә ничә чакрым икән? Кимендә тагын бер утызлап калгандыр. Төне буена аяк өстендә булган Фазыл шактый арыган иде. Шулай да юлын дәвам итәргә булды. Тагын бер ун чакрымлап барды әле ул, шуннан соң гына юлдан читтәрәк бер салам эскертенә килеп егылды. Бераз хәл алгач, саламны йолкып, үзе сыярлык куыш ясады. Куышка кереп урнашкач, тамагы ачканын сизде һәм, сындырып, бер кисәк ипи капты. Ләкин үзе туңган, үзе коры ипи бик авырлык белән генә чәйнәлде.
Салам эскерте әниең җәеп биргән җылы түшәк түгел. Фазыл күпме йоклаганын белми, туңып уянды. Уянгач бер киерелде дә, монда озак ятудан файда юк, хәрәкәттә бәрәкәт дип, Бөгелмәгә карап үз җаена әкрен генә атлый бирде. Аңа инде ашыгырга кирәкми иде.
Ашыксаң-ашыкмасаң да, сак булырга кирәк. Дус бар, дошман бар, ул юлда күренгән атлыларны да урап узарга тырышты. Фазылны танып йә милициягә илтеп тапшырырлар.
Икенче көнне төш вакытларына ул Бөгелмә станциясенә килеп җитте.
Биредә поездга утырган кеше ике генә якка китә ала: Мәскәү яки Уфа ягына. Лаеш шулпасын фронтта да, төрмәдә дә чөмереп караган Фазыл Уфа ягын сайлады. Мәскәүдә аны кем көтеп тора? Беркем дә. Мәскәү дигән башкалада әтрәк-әләм болай да күп, тәртип саклаучылары да баштин ашкандыр. Шулай булгач, анда борын тыгуның һич кенә дә кирәге юк. Җитмәсә, милициядән качып йөргән башың белән. Аягыңны уйламыйчарак атладыңмы, газиз башкайларыңның ташкапчыкка барып кергәнен сизми дә калырсың.
Фазылга ничек тә документсыз гына эшкә урнашып, тамак туйдыра ала торган җир кирәк. Ә моның өчен Урта Азиядән, аның таулар арасына сеңеп, югалып утырган, халкы совет власте һәм аның хөкем органнары ни икәнен зур дөньяга чыгучылардан ишетеп кенә белгән кышлаклардан да яхшырак җирне тагын кайдан эзләп табасың? Бар, эзләп кара диңгез төбенә төшеп югалган энәне! Көндез чыра яндырып эзләсәң дә таба алмассың. Татар, башкортның яшь Чибәркәйләре, туган ягында ир-ат чырае күрүдән өметен өзгән сазаган карт кызлары, алданып, уйнаштан бала көтүче бәхетсезләре, дәртлерәк ирләр елмаеп караганга да балага уза торган тол хатыннары, авылда яшәрлек бүтән рәтләре калмаган ни чарадан бичара ирләре, кылган барлы-юклы гөнаһлары өчен җәза алудан курыккан башкисәрләре тикмәгә генә Ташкент якларына агылмый торгандыр. "Ташкент - город хлебный" диләр бит. Үзбәк, кыргыз, таҗик, төрекмән якларына китеп, Гражданнар сугышы вакытыннан бирле күпме татар бәхетен тапкан, эзен яшергән Урта Азиядә. Бер Фазылга күп кирәкме, анлык кына урын да, ризык та табылыр, боерган булса...
Бөгелмә станциясендә поезд көтүчеләрнең сүзләренә катышмыйча гына тыңлап торган Фазыл тагын бер кабат үз карарының дөреслегенә инанды. Урта Азия - аның өчен бердәнбер дөрес юл. Ташкент - Урта Азиянең алыштырмас капкасы. Ә Урта Азия киң, Урта Азия чиксез, Урта Азия бай.
Мең бәла белән ул якларга барып чыккан Фазыл туган авылына яңадан кайчан кайтасын белми иде әле.
Кулга алынып, ай тулмады, Мөнирҗан Исламовка суд булды. Аның кулалмашы Фазыл юк дип тормадылар. Бәлки, эш аны төрмәгә утыртуга ук барып җитмәс тә иде, әмма Ватан өчен сугышта кулын өздереп кайткан ат караучы Мөнирҗан Исламовны яклап ни Хәсьянов, ни Минһаҗев судта бер сүз дә әйтмәде. Аның урынына прокурор ярдәмчесе нинди генә гаепләр такмады да, нинди генә статьялар сорамады. Гаепләүченең сүзләрен тыңлап торган Мөнирҗанның тәне эсселе-суыклы булып китте, чөнки котылып калмаячагын аңлады. Колхоз милкенә кул сузган өчен Мөнирҗанга биш елдан сигез елга кадәр иркеннән мәхрүм итү каралган икән. Ә бу җинаятьне алар, алдан сөйләшеп, төркем белән эшләгәннәр, димәк, җәза срогы тагын да арта: фәләненче матдәнең фәләненче пункты нигезендә суд җинаятьчене сигез елдан унике елга кадәр хөкем итә ала.
Менә сиңа мә! Менә шулай була ул кычытмаган җирне кашысаң. Ятсыннар иде шунда ул атлар ачлы-туклы, ат караучылар бар булганына шөкрана кылсыннар иде. Мөнирҗан да ул вакытта хөкем ителүчеләр эскәмиясендә утырмас иде. Их, никләр генә Фазыл сүзен тыңлап ул да берәр якка чыгып ычкынмады икән! Гайнияне бу хәлендә калдырып китү мөмкин идеме соң? Әнә бит, мескенкәй, ничек агарынып калган. Агарынырсың да, туасы балаңны тыныч кына өеңдә саклап ятасы урында милиция, суд юлында йөри башласаң.
Прокурор ярдәмчесе күпне сораса да, судья, Мөнирҗан Исламовның сугыш инвалиды, яхшы эшләве һәм хатынының йөкле икәнен истә тотып, өч ел бирү белән чикләнде.
Суд карарын ишетүгә, Гайния, аңын югалтып, борынга җиткән корсагы белән идәнгә килеп төште һәм судка өстәмә мәшәкать тудырды. Моны күреп торган Мөнирҗанның җан җепселе өзелде. Ул үзенә бирелгән җәза хакында онытты. Аның ничек тә хатынына ярдәм итәсе, һич югында, янында булып, ягымлы сүзләр әйтәсе килде. Ләкин аның янында торган милиционерлар үз вазифаларын белә, ипиләрен юкка черетми, алар элеккеге танкистка селкенергә дә ирек бирмәде. Көчсезлеген, чарасызлыгын аңлаган Мөнирҗан:
- Кабахәтләр! - дип кычкырганын сизми дә калды.
Ашыгыч рәвештә хастаханәгә озатылган Гайниянең үле бала табуы хакында Мөнирҗан Мордовия төрмәләренең берсендә утырган чагында ике айдан соң алган хаттан гына белде.
Колхоз атлары өчен печән урлап тотылган Әскәйнең атаклы гармунчысы Мөнирҗан Исламовның төрмә елъязмасы әнә шулай башланды. Бу елъязманың зур эпопеяга әвереләчәге хакында ул чакта берәүгә дә нәмәгълүм иде.
Китүенә елга якын вакыт узгач кына, Фазылдан беренче хәбәр килде.
Хөршит абыстай ишегалдында тавыкларына җим биреп йөри иде. Биш баш тавыгы бар үзенең. Йомыркасыннан бигрәк иптәш өчен тота ул ал арны. Әйе-әйе, иптәшкә! Әй ул тавыкларның күкәй салганнан соң куанып кытаклаулары! Әй мактанулары! Әле ярый бохар мәчесе бар да, шушы тавыклары бар, югыйсә ялгызың акылдан шашарга да мөмкин. Күрше-күләннең дә синең белән аралашырга вакыты юк, һәркемнең үз хәле хәл. Барысы да эштә. Сәдака-хәер китерүчесе дә, дога кылуга:
- Абыстай, җиренә җиткереп үзең укырсың инде, нәселнәсәбебезне беләсең, - дип, тизрәк китү ягын карый.
Аларга үпкәләми Хөршит. һәркемнең үз язмышы, үз тормышы. Өстән дә, ул күкләрне күз алдында тота, карап-күзәтеп кенә торалар. Ул инде хәтта Фазылдан хәбәр юклыгына да ияләшеп бетә язган иде. Җае чыкмыйдыр, шуңа хәбәр бирми торгандыр. Башкайлары исән-сау була күрсен газиз балакаеның, башкайлары сау булса, дөньяда анасы барын онытмас. Оныта торган бала түгел ул. 
- Ти-ти-ти! Килегез, кил, рәхмәт төшкерләре!
Тавыклары белән мавыгып, ул капкадан керүчене күрми калган. Артында гына берәүнең:
- Әссәламәгаләйкем! - дип сәлам бирүен ишеткәч, сискәнеп китте. "Кем булыр бу? Тавышы таныш түгел сыман". Борылып карады, ләкин керүчене барыбер танымады. "Әллә соң, Ходаем, тагын берәрсе милитсәдән Фазылны эзләп килгәнме? Алай дисәң, көтәрсең ул дуңгызлардан "әссәламәгаләйкем"не, кайберсе юньләп исәнләшә дә белми. Туганда ук юньсез булганнармы, әллә яши-яши иблискә әверелгәннәрме?" Алар килә-килешкә Хөршит абыстайдан Фазылны таптыра, суд, өтермә белән куркыта башлый.
- Вәгаләйкемәссәлам!
- Сезне Хөршит абыстайдыр дип беләбез. Шулаймы?
- Шулаен шулай да. Үзеңне кем дип тә әйтә алмыйм. Бер дә күргән кешегә охшамыйсың.
Әлеге адәм як-ягына каранып алды да, авызы тулы тимер тешләр арасыннан сүзләрне сөзеп чыгарып, пышылдап кына:
- Абыстай, монда сөйләшә торган сүз түгел, мөмкин булса, өйгә керик, - диде.
"Үз-үзен тотышы белән дә сәер, кигән киеме, сөйләшүе дә ят бу кешенең. Бер дә милитсәдән булганга охшамый. Бәлки?.." Абыстайның күңел түрендә өмет чаткылары җемелдәп алды. Ана күңеле сизә шул.
Кергәч, аяк киемнәрен салып, Мирзанур түргә узды.
- Яле, абыстай, утырып бер дога кылыйк.
Торган саен ныграк гәҗәпләндерсә дә, Хөршит абыстай үзе сорамый, кунакның сөйләгәнен көтә. Тикмәгә генә йөрмәс бу кеше.
Дога кылынды, бит сыпырылды. Бары тик шуннан соң гына Мирзанур сәкегә куеп торган төенчеген чишеп, бер яулык һәм кәгазьгә төрелгән күрәгә, киптерелгән алыча, алма, тагын бераз йөзем сузды:
- Менә болары улың Фазыл күчтәнәчләре. Мин әманәтне тапшырдым.
- Фазыл?! Әй балакаем, ул исәнме? - Хөршит абыстай, улының исеме ишетелүгә, моңа кадәр булган шик-шөбһә, саклык чаралары турында онытты.
- Тсс! - Мирзанур шауламаска кирәклеген кисәтте. - Фазыл, Аллага шөкер, исән-сау, сиңа күптин-күп, чуктин-чук сәламнәр юллады.
- Ул кайда? Ник кайтмый? Ник моңа кадәр бер хәбәр дә бирмәде? - Карчык мөсафирны сораулар белән күмеп ташлады да туктап калды: улының нинди хәлдә икәнен белмимени ул? "И тиле карчык та инде син" дип битәрләде ул үзен. 
Кунак Хөршит абыстайның соравына игътибар итмәде.
- И абыстай, улыгызның ни өчен моннан киткәнлеге хакында оныттыңмы? Шуңа күрә хат та язмады, хәбәр җибәрергә дә җай чыкмады.
Үземә килгәндә, безнең әткәй тумышы белән Туймазыдан. Гражданнар сугышыннан соң шунда төпләнеп калган. Без Фазыл белән очраклы гына танышкан идек, бу якларга кайтасымны белгәч, синең яныңа кереп чыгуымны сорады. Әтинең әнисе, ягъни минем әби була инде, исән, аның янына ике-өч елга бер кайтып торабыз. Күптән түгел генә кайткан идем сыман, инде китәр вакыт та якынлаша. Ачуланмагыз инде, кайту белән килеп булмады. Хәзер күңелем тыныч, әманәтне үтәдем. Үзенә сак булырга кирәк шул. Фазылны әйтәм.
- Әйе шул, улым. Атыңны кем, Мирзанур дидеңме әле? Шул бала өчен хәсрәтләнеп, дивана булып бетәм бугай инде. Сөйлә, зинһар, кайларда ул, ниләр эшли?
Ананың барысын да тизрәк беләсе килсә дә, Мирзанур ашыкмады.
- Аның өчен борчылма. Тамагы тук, өсте бөтен, урыны җылыда, корыда. Ул бит укыган кеше, җиде класс белеме бар. Андыйлар аяк астында аунап ятмый. Үзбәкләр аны хисапчы итеп урнаштырды. Бик әфтәрититле кеше Фазыл. Үзбәкләр аңа әкәҗан дип кенә торалар.
- Алайса, үзбәк ягында икән минем улым...
- Абыстай, мин әйтергә яраган кадәресен әйттем, калганын сорамый тор. Инде, абыстай, шунысын беләсем килә: Фазылны һаман эзлиләрме?
- И улым, эзләмиләрме соң! Ун көнгә бер, ике атнага бер килеп төпченеп, куркытып кына торалар. Минем үземне өтермәнгә ябабыз, диләр. Чистый котымны алып бетерделәр.
Мирзанурның көләч йөзе күләгәләнеп калды. Самавырын кабызып йөргән Хөршит абыстайга аның:
- Димәк, димәк, егетне юкка харап итәргә телиләр. Димәк, димәк... бер-бер чарасын эзлисе булыр, - дип, үзалдына сөйләнгәне ишетелде.
Чәйдән соң Мирзанур озак тормады. Саубуллашкан чакта әйтте:
- Апа җаным, малаең өчен борчылма. Ул исән-сау. Аллаһы боерса, киләчәктә дә җил-яңгыр тимәс. Хәзер безгә, иң мөһиме, милициянең эзләвен туктатырга кирәк. Бу бик ансат эш түгел. Алай-болай Фазылның үлде хәбәре килеп ирешсә, чынга алма. Ул хәбәрне ничек тә милициягә җиткерергә кирәк. Шунсыз алар Фазылны тынычлыкта калдырмас. Барыбыз бер сүздә булыйк. Шул чагында малаеңа куркыныч янамас.
Улыннан хәбәр китерүчегә мең-мең рәхмәт укып, кат-кат дога кылды Хөршит абыстай. Чыннан да, күңеле тынычланып калды. Үлгән артыннан үлеп булмый: ире белән өлкән улы Котдус авыл зиратында янәшә ята, Әсгатенең Кытайдан хаты килеп тора. Кашап кызы Мәүҗидәгә дә хат яза икән дигән сүзләр йөри. Анысы яшьләр эше. Мәгәр Мәүҗидә ипле кыз, чәчләре чәчкә ялганасы булса, миннән фатиха. Төпчегеннән хәбәр булмаганга, йөрәге бик сызлый иде, хәзер Фазыл өчен дә кайгысы басыла төште. Адәм баласы өчен иң авыры - якыннарың турында берни белмәү, билгесезлек икән. Инде килеп Мирзанур бу борчылуына да нокта куйды: Фазыл исән. Яшәгән җирендә әфтәрититле кеше, ди бит. Анысы ни аңлатадыр, ләкин абыстайның күңеле сизә: начар сүз булырга тиеш түгел.
Мирзанур китеп, ике ай ярымнар узуга, хат алгач һәм конверт эченнән табут эчендәге Фазыл сурәте чыккач, Хөршит абыстай башта куркып китсә дә, үзен кулга тиз алды. Димәк, шулай кирәк булган. Мирзанур тикмәгә генә китәр алдыннан бу хакта кисәтмәгәндер.
Сурәт янында кыска гына хат та бар иде.
"Хөрмәтле Хөршит апа!
Ошбу мәктүбебез илә сезләргә улыгыз Фазылның көтелмәгән вафаты хакында хәбәр итәбез вә тирән кайгыгызны уртаклашабыз. Урыны оҗмахта булсын. Мәрхүм әйбәт кеше иде.
Бер төркем дуслары".
Озак карап торды Хөршит абыстай улының сурәтенә, аннан соң карточканы матчага кыстырып куйды, ә конвертын йомарлап мичкә ташлады.
Тагын берничә көннән килгән участок милиционеры Исхак белән карчык көтелмәгәнчә кыю сөйләште:
- Улымны эзләп, вакытыңны юкка әрәм итмә. Ул инде күптән оҗмахта...
- Алдашма, убырлы карчык! - Нәрсә-нәрсә, Исхак мондый хәбәр көткән идеме?! - Шайтан таягына кырау тимәс, докажи!
"Докажи" сүзенең ни аңлатканын белми Хөршит абыстай, шулай да ул сүзнең Фазылның дөньяда юклыгын раслаучы дәлилләр хакында барганын төшенде. Ләкин башын тилегә салды:
- Нәрсә дисең?
- Кайдан белдең, дип сорыйм мин синнән! Ышанмыйм! - дип, Исхак бораулый торган күзләре белән Хөршит абыстайга текәлде. - Беләм мин сезне, кулак калдыкларын!
Исхак кызса да, Хөршит абыстай тыныч калды. Ул матчага кыстырган сурәтләрне ашыкмыйча гына Исхакка сузды, хатны да кулына тоттырырга онытмады: 
- Мә, кара! Максатыгызга ирештегез, инде тынычлансагыз да була! Баламның башын ашадыгыз, җәлладлар!
Кулына алганчы, Исхак бу хат һәм сурәтләрнең ни дәрәҗәдә кыйммәтле икәнен күз алдына да китерә алмаган иде. Өшкерә-төшкерә торган җен... тфү, мулла карчыгы ниләр әйтмәс тә, ниләр кыланмас.
Ләкин сурәткә күз салуга ук, күпне күргән участковый имәнеп китте. Анда совет хөкүмәтенең явыз дошманы, ил буенча эзләнә торган җинаятьче Фазыл Шаһиевның кәфенгә төрелгән гәүдәсе төшерелгән иде.
- Укы, укы, хатын да укы, күңелең тынычлансын! - Хөршит абыстай хәзер инде айлар буена җыйналып килгән үпкә-рәнҗешен тыеп торыр хәлдә түгел иде. - Колхоз атларын ач үлемнән коткарган өчен медаль бирәсе урында, башын ашадыңмы улымның?! Хәзер тынычланырсыз инде. Алланың каһәре төшүдән дә курыкмыйсыз.
Башка вакытта Алла сүзенә исе китми торган Исхакка кинәт әллә нәрсә булды. Моңа кадәр гади гражданнар алдында аклануның ни икәнен белмәгән, азау теш ярган участок милиционеры әле генә ишетелгән каһәр сүзләреннән шомланып калды:
- Син, абыстай, телеңне тый. Сүзеңне чамалап сөйләмәсәң, власть кешесен әскәрбит иткән өчен үзеңне ташкапчыкка тыгып куярлар, бер аягың белән кабердә дип тормаслар, - дип сөйләнде ул. - Шуны онытма: мин дәүләт хезмәтендәге кеше, ни кушсалар, шуны эшлим. Печәнне синең малай урлады дип кәнкритне әйтмәсәләр, без эшне шул көенчә ябып куя идек. Падумаеш, бер-ике йөк печән, әллә ниләр югала!
Моңа кадәр берсенең-бер авызыннан милициягә әләкләүче турында сүз чыкканы юк иде. Кайсы сатлыгы барып әйтте икән?
- Алдашма! - диде Хөршит абыстай. Ул инде бераз тынычлана төшкән иде. - Кем әйтте? Кем әйтте, дип сорыйм мин синнән!
Бу мулла карчыгы әллә күз буа инде, бер генә кагыйдә буенча да хәбәр итүченең кем икәнен әйтергә хакы булмаганын белә торып, авызын ачканын Исхак сизми дә калды:
- Кем дип... Соң, шул инде... - дип мыгырданды ул авыз эченнән.
- Кем ул "шул"?
- Силсәвит Минһаҗев...
- Алдашасың!
- Икмәктер, валлаһи газыйм! Алдашсам, ике күзем чәчрәп чыксын! Следователь Ильин да бар иде. Ышанмасаң, аңардан сора. Аның алдында әйтте: беренче бригада ат караучылары урлады, диде. Әле минем бер литр аракыны да эчте. Үзем генә булсам, рәҗе мин пыртакул төзер идем...
Соңыннан Исхак бетәшкән бер карчык алдында маңка малай кебек бөтенләй ачылуына аптырап йөрде һәм моңа үзенчә аклану тапты:
- Убырлы карчыктыр ул, валлаһи, сихерләде мине... - Ләкин моны кычкырып әйтергә курыкты.
Ничек кенә булмасын, Фазыл, Мирзанур, Хөршит абыстай катнашындагы спектакль уңышлы чыкты: җинаять кодексы буенча яраган булгандырмы-юкмы, әмма шул көннән Фазыл Шаһиевны эзләүне туктаттылар.
Мөнирҗан башта Мордовия төрмәләренең берсендә утырды. Җинаять дөньясының югарырак баскычларында торучылар кемнең кем икәнлеге хакында надзирательләрдән дә болайрак хәбәрдар иде: Мөнирҗанны алар колач җәеп каршы алмады, авыл мокытын рәнҗетмәде дә.
Мөнирҗан килгән чорларда төрмәдә бет мыжлап тора иде. Бет белән көрәш-көрәшмә, ул каһәр суккан җан иясе көнләп түгел, сәгатьләп үрчи.
Мөнирҗан бет күрмәгәнме! Фронтта да алай бик тансык нәрсә түгел иде ул хәшәрәт. Ләкин өстеңә ажгырып дошман килгәндә яки "Ватан өчен! Сталин өчен!" дип һөҗүмгә ташланган чакта, бет турында уйлап, кычыткан җиреңне кашып тора алмыйсың. Бет барлыгы бөтенләй онытыла, гүя ул юк, булмаган да. Онытыла, тик аз гына иркенрәк вакыт булдымы, кырыеңда кеше бармы-юкмы, шатыр-ботыр кашынырга тотынасың. Моны берәү дә әдәпсезлеккә санамый, чөнки аларның үзләрендә дә шул ук хәл. Бет җенесеңә дә, погоннарыңдагы йолдызга да карап тормый.
Көлсәң көл, көлмәсәң ела дигәндәй, беткә бәйле көлке хәлләр дә булгалады ул сугышта. Шуларның берсен Мөнирҗанның һич онытасы юк.
Яз иде. Табигатьтә яшеллекнең шулкадәр саф вә гүзәл чагы. Табигать туй итә. Борыннарны ярып яшеллек исе керә, сугышып арыган кешеләрнең борыннарындагы һәм аң төпкелләрендәге дары исен куа, күзләрен иркәли. Чикерткәләр, сайрар кошларның шатлыктан иләс-миләс тавышлары тыныч тормышның матурлыгына мәдхия җырлый торган көннәрнең берсендә Мөнирҗанны кыр кухнясындагы кызларга ярдәмгә бирделәр. Кызлар икәү иде. Берсе, Оксана исемлесе, украинка икән, ә Бибигөле Чиләбе татары булып чыкты.
Сугыш үзе бәхетсезлек булса да, аның да якты мизгелләре юк түгел. Кайдадыр, синнән ерак түгел генә җирдә, бомба ява, сызгырып снарядлар оча, ә син оҗмахка тиң урман кырыенда милләттәш кызың белән гәп корасың. Шушы соң бәхет түгелмени?! Әле бит ул гади милләттәш кенә түгел, яшь, чибәр татар кызы. Җитмәсә, бераз Гайниягә дә охшаган. Әллә соң чибәр кызларның барысы да Гайния төсле була микән?
Мөнирҗанга старшина йөкләгән вазифа - кызларга җитәрлек кадәр су ташып кую һәм ягарга утын хәзерләп бирү. Нәрсә-нәрсә, агачы гына булсын, Әскәй малайлары утын кисүне эшкә дә санамыйлар.
Кыр кухнясы ул көнне урман буендагы карт каен астында туктаган иде. Кояш рәхимсез кыздыра, казан янына бармасаң да, баш миең генә түгел, арка җелегеңә кадәр кайнап чыгарлык. Бердәнбер котылу урыны - агач күләгәсе. Аның ышыгында әле түзәргә була.
Кызларның үз эше. Мөнирҗан исә суны әллә кайчан алып кайтып куйды, хәзер утын кисү белән мәшгуль. Тамагы кипсә, котелогына агызып су эчә, кызлар белән шаяртып сөйләшергә дә өлгерә. Кухня тирәсендә булгач, тамак турында да баш ватасы юк. Оксана әнә урман арасына кереп киткән иде, бер чиләк гөмбә җыеп чыккан. Башта шуны пешереп ашадылар. Тансыкка тары ярмасы кебек булды ул ят ризык.
Әскәйдә гөмбә ашамыйлар. Чөнки кайсы агулы, кайсысы ашарга ярый, танучы, белүче юк. Сукыр тавыкка бар да бодай дип, ашап агуланыр хәлләре юк. Шуңа күрә Мөнирҗанның да бу ризыкны беренче тапкыр авыз итүе иде. Ә нигә, ашамаслык түгел икән. Бераз әчесе бар барын. Маен кызганмыйча күбрәк салсаң, анысы да сизелмәс. Майласаң, иске чабата да тәмле була, дип әйтәләр Әскәйдә. Әйтерсең берәр юләре майлы чабата ашап караган.
Оксанага рәхмәт. Мөнирҗанның үзенә дә гөмбә танырга өйрәнергә кирәк. Сугыштан исән-сау кайта калса, белмәссең, кирәге чыгар. Авылларында өстәлләр нигъмәттән һәрвакыт сыгылып тормый.
Ләкин Оксана кисәтеп әйтте: үзең танымаган һәм иске, картайган гөмбәләрне һич кенә дә җыярга ярамый! Агуланып үлүчеләр дә бар ди шушы гөмбәдән.
Инде ботка пешәргә, ашарга солдатларны чакырырга да вакыт җитеп килә. Казанның төбе көймәсен дип, Бибигөл ботканы болгатырга киткән иде. Бераздан аның:
- Энекәем лә, аһ, хараплар булдык! - дигән тавышын ишетеп, Мөнирҗан белән Оксана ничек сикереп торганнарын да сизми калды. Мөнирҗан шунда ук янында яткан автоматын кулына алды.
- Ни булды? Пештеңме әллә?
Бибигөл пешкәнгә охшамый иде.
- К-казанга к-карагыз әле!
Гадәттән тыш берәр нәрсә булгандыр, югыйсә әле генә әйбәт сөйләшкән кыз көтмәгәндә тотлыга башламас иде. 
Казанга күз салдылар. Анда, тагын бер ярты сәгатьтән дә соңга калмыйча солдатларга ашатасы ботка өстендә, елан ята иде.
- Каян чыккан бу?
Еланның казанга ничек төшкәнен берәү дә әйтә алмады. Бәс шулай булгач, гөманнарга гына кала. Тәк, тәк... Тәк дисәң, урысча була. Кайнар казанга астан үрмәләп менә алмый, димәк, бу хәшәрәт өстән төшкән. Соң, әлбәттә, каеннан! Күрәсең, учак якканчыга кадәр ул ботакта утырган булгандыр да, кыздыра башлагач, егылып төшкәндер. Ничек казанга туры килгән диген син аны.
- Ни эшлибез?
Бибигөл бу көтелмәгән хәлдән бөтенләй куркып калган. Әйтерсең еланның казанга төшүенә ул гаепле.
Гөмбә таныса да, еланны Оксана да танымый икән:
- Нинди елан икән соң бу: агулымы, әллә агусызмы? - дип сорады.
Мөнирҗан еланнар буенча белгеч түгел. Шулай да үз якларында яши торган ике еланны таный: берсе тузбаш, икенчесе зәһәр елан.
Казанда көе еланны юньләп күреп булмый. Бибигөл кулындагы калакка эләктереп, ул аны алдына алып салды. Пешеп изелер чиккә җиткән еланның ниндилеген аеру бик ансат түгел икән. Өчәүләп карый торгач, ниһаять, белделәр: бу бәхетсез җан иясе зәһәр елан булып чыкты.
Ни эшләргә? Монысын түгеп, ботканы яңадан пешерергәме? Юк, өлгермәячәкләр. Дөньяда ач солдаттан да яман кеше бармы икән? Тиешле вакытында килеп тә, ашарларына әзер булмаса, шунда ук тимер кашыкларын әлүмин котелокларына бәреп шаулашырга тотыналар. Ун, егерме, илле кашык шакылдавыннан туган симфонияне тыңлап кара, колаклар шунда ук тонып кала, пәрдәләре шартларга җитә. Адәм баласын әйткән дә юк, хәтта пулеметтан аткан тавышка да исе китмәгән каргаларга кадәр куркудан дәррәү очып китә.
Яңасын пешереп өлгертә алмагач, ике төрле уйлар урын калмый: шушы ботканы ашатырга! Пешекчеләр өчлеге, кыска вакытлы киңәшмәдән соң, шундый карарга килде. Ярый, зәһәр елан ди, агулы ди. Бер елан агуы йөзләгән кешегә нәрсә ул! Әле бит елан агуын файдалы, дәвалый да диләр.
Күзгә-башка чалынмасын дип, Оксана Мөнирҗанга еланны бер читкә илтеп күмәргә кушты.
Озакламый сугышчылар ашарга килде. Инде ни булыр. Бибигөл белән Оксана, дулкынлануларын сиздермәскә тырышып, елмая-елмая, ботка бүләләр, берни булмагандай, солдатларның мактау сүзләрен тыңлыйлар, кайбер әрсезрәкләрен урынына утыртырга да күп сорамыйлар. 
Ашый башлагач, солдатларга ботка шулкадәр ошады ки, күбесе өстәп-өстәп сорап алды:
- Ну, кызлар, бигрәк тәмле пешергәнсез бүген!
- Гомеремдә дә мондый тәмле ботка ашаганым юк иде! Сугыш бетсә, валлаһи, дип әйтәм, икегезнең берегезгә әйләнәм дә ботка ашап кына ятам!
- Син ачык итеп сөйлә: ботка ашапмы, бот кашыпмы?
Сугышчылар калай кружкадан чәй дә эчеп җибәргәч, чын рәхәткә чыкты. Алар һәр тыныч минутның кадерен белеп калырга ашыга. Тагын күпмедер вакыттан адашкан ядрә дә кемнеңдер гомерен өзәргә мөмкин.
Кинәт берсе урман буен яңгыратып көлеп җибәрде:
- Ай, Васька, бетләреңне тый, югыйсә танырлыгың калмаган! Ширинкаңнан йөгерәләр.
Якын-тирәдәгеләр Василийга карый, чыннан да аның муенында, күкрәгенең ачык урынында, хәтта чалбарының чыпчык бикләп тота торган җирләрендә дә исәпсез-хисапсыз әлеге хәшәрәтләр кыймылдый иде.
Башкалар аңардан көлеп туярга өлгермәде, Василий да шаркылдый башлады:
- Их сез, хөрәсәннәр! Ертык тишектән көләме? Үзегезгә карагыз соң, үзегезгә!
Шушы сүзне ишеткәч, сугышчылар бер-берсенә күз салды һәм шаккатты: һәммәсенең дә күренеп торган бетләре Василийныкыннан һич кенә дә ким түгел иде. Ул көнге тамашаны Мөнирҗанның бер дә онытасы юк. Күз ачып йомган арада гимнастеркалар салынып очты, бет кою, кашыну процессы башланды. Тиз генә казан белән су җылытып, берберсенең тәнен юарга керештеләр. Оксана белән Бибигөл, ир-атларга комачауламас өчен, ә бәлки үз бетләрен тикшерергәдер (алар да Алла бәндәсе бит), урман эченә кереп китте. Елан боткасының шаукымы ничек инде аларга гына тими калыр икән? Ботканы бит алар да ашады.
Бетләрнең бу ябырылуларын, бу кыланышларын Мөнирҗан бары тик елан мае, елан агуыннан гына күрде. Югыйсә курка-курка гына ашатканнар иде, берәүгә дә зыяны тимәде тагын. Хәтта файдалы да булды бугай әле ул ботка.
Тагын дүрт сәгатьтән һөжүмгә ташланган сугышчыларның шул көнне дүрттән өче, казан янында кырылган бетләр төсле, яу кырында башларын салды.
Чып-чын төрмәгә барып эләккәнче, Мөнирҗанның тәне әле бетләргә өлгермәгән иде. Сигез кешелек камерага урнаштыргач кына, мондагы мәхбүсләрнең, дөньяга исләре китмичә генә, гел кашынып торуларын күреп, барысының да бетле икәнен аңлап алды. Моның өчен әллә ни зур акыл яки тәҗрибә кирәк түгел. 
Бетлеләр арасында, әлбәттә, бер генә бетсезнең дә ятасы килмәс. Ләкин син төрмәдә, атаң йортында яки туганыңда кунакта түгел, ошамаса, тавыш куптара, урын сайлый яисә үпкәләп кайтып та китә алмыйсың. Бүтән камерага да күчермиләр. Күчерсәләр дә, аның бетсезен кайдан табасың. Яратсаң да шулар, яратмасаң да шулар. Өч-дүрт көннән бу җәнлекләр Мөнирҗанны да "яратып, үз итеп", ягъни "оккупацияләп" өлгерде. Бәлки, алар бик күптән "сбежий" кеше, яңа кешене тансыклаган булганнардыр.
Төрмәдә булганнар иң авыр җәзаны ялгызлык диләр. Камерада берничә кеше утыра икән, монда инде күңелсезләнергә урын калмый. Тоткыннарның шариклары әйбәт эшли, әле берсе, әле икенчесе ни дә булса уйлап таба. Мәзәк сөйләшкәннәрне инде әйткән дә юк.
Әнә бит Мудрый нәрсә тәкъдим итә. Әйтсәң, кеше ышанмас. Бет ярышы уздырмакчы. Башта әйткәч, аны шаярта гына дип уйлаганнар иде, чынлыгына ышанырга озак вакыт кирәк булмады.
Тора-бара бу ярыш бик кызык булып, барысына да ошап китте.
Ярыш асылы түбәндәгедән гыйбарәт: өстәл дип аталган нәрсәгә бер түгәрәк сызыла. Түгәрәк үзәгендә тагын бер кечерәк түгәрәк бар. Бетләре арасыннан һәркем берсен сайлап ала да кече сызык эченә җибәрә. Шуннан күзәтә башлыйлар: кемнең бете зур сызыкны беренче булып кисеп чыга, шул - җиңүче.
Әйе, беренче карауга бетләр барысы да бертөсле хәшәрәтләр кебек. Ләкин беренче карашка гына. Алар да, адәм баласы төсле, төрледән-төрле икән. Холык-фигыльләренә кадәр аерыла. Кайвакыт синең ярышка дип махсус "симерткән" бетең, сызыкка ук барып җитә. Менә хәзер чыга, менә хәзер чыга дип, ике күзеңне ертырдай булып, комарланып карап торасың. Ә ул, хыянәтче кебек, булды дигәндә генә, йөз сиксән градуска койрыгын бора да кирегә китеп бара!
Ни сәбәпледер, күбрәк Мудрыйның бетләре җиңә. Әйтерсең лә алар Мудрыйның төрмә авторитетларының берсе икәнен белә.
Җиңүчеләргә һәрвакыт кадер-хөрмәт. Сытыласы, изеләсе урында Мудрый җиңүче бетләренең берсен дә әрәм итми: кадерләп-хөрмәтләп үбә дә, сул як култыгы астында урман булып үскән ешлыкка иркенгә җибәрә.
Тора-бара бу ярышлар да туйдырды. Инде кем нәрсә уйлап табар дигәндә, беркөнне Мөнирҗанга әйберләрен җыеп чыгарга әмер килде. Башка төрмәгә күчерәләр икән. Аларны поездга утыртканда, ихтимал, үзләрен кая җибәрәселәрен берәү дә белмәгәндер. Чөнки тәрәзәләре тимер рәшәткәле вагонда аларны саклап баручы солдатлар тоткыннар белән сөйләшми. Ярамый. Күп сораштыра башласаң, автомат түтәсе белән сыртыңа менеп төшәргә дә күп сорамыйлар. Шулай инде, тоткын кадере - эт кадере. Хәер, кайбер этләргә адәм баласының төшенә дә кермәгән кадер-хөрмәт эләгә. Алар бәхетле булмыйча, кем бәхетле булсын?!
Юлга кузгалганчы, өеннән ике хат алып өлгерде Мөнирҗан. Гайния яза хатларны. Әле ярый ул бар, рәхмәт төшкере. Их, кабахәтләр, нишләттеләр аның тормышын! Дөньялары бик үк җитеш булмаса да, матур гына яшәп яталар иде. Судта Гайния аңын югалтып егылмаса, бала үстерәселәр иде. Ир бала булган, нәсел дәвамчысы булган бит!
Бу хакта язулары җиңел булмагандыр Гайниягә. Мескенкәй, ул ниләр кичергәндер, күз алдына да китерүе кыен. "Баладан соң, өзлегеп, мин айдан артык өйдә яттым. Шул арада хисапчы итеп минем урынга бүтән кешене алганнар. Кем икәнен язып тормыйм. Хәер, кем булса да барыбер түгелмени. Хәзер йөри башладым инде. Улыбызны саклап кала алмаганга, син миңа, зинһар, ачуланма. Ни эшлим соң, җаным. Язмыш тактасында шулай язылган булгандыр.
Әтәй, инәй беркөе кыштырдап йөриләр. Ярдәмнәреннән ташламыйлар. Алардан башка ни хәлләр итәр идем. Үзеңне сакла, Мөнирҗан. Өч ел үтәр дә китәр, Аллаһы боерса. Син "яңа җиргә күчерәчәкләр" дип язгансың. Барып урнашу белән үк яңа адресыңны хәбәр ит. Бәлки, яныңа барып кайта алырмын. Сине бик сагындым. Бигрәк тә төннәрен җанымның җиденче тамырына кадәр сагынудан сызлый. Посылка салырга уйлаган идем дә, күчерерләр дигәч, тукталып калдым..."
Гайниядән килгән хатларны Мөнирҗан күкрәк кесәсендә саклый. Кайвакыт көненә әллә ничә тапкыр алып укый ул аларны. Чөнки ул хат кына түгел, Мөнирҗанны өе, Гайниясе белән бәйләп торучы җеп тә. Хатны кайчан гына укыса да, күңелендә Фазылдан отып алган җыр тирбәлә.
Тауга менәр булсаң, дустым,
Дагалат атларыңны.
Күкрәгемә куеп йоклыйм
Җибәргән хатларыңны.
Җырның кушымтасы "Мәдинәм, гөлкәем" дип башлана. Ләкин Мөнирҗанның аны Мәдинә дияргә берничек тә теле әйләнми, "Гайниям, гөлкәем" дип җырлый. Шулай инде, сагынсаң, Галиябану - Гайниябануга, Мәдинә Гайниягә әверелә.
Ничә көн барганнардыр, Мөнирҗан санамады. Санаудан ни файда? Санасаң-санамасаң да, өч ел буена төрмә шулпасы эчәсең бар. Яңа төрмәгә бер-ике көнгә алдан килдең ни дә соңрак килдең ни, аермасы юк. Срок бара.
Ул инде язмышына күнеккән иде. Берзаманны, поездлары туктагач, башын күтәреп караса, Курган шәһәренә килеп җиткәннәр икән. Монда гына калдырырлармы, әллә тагын да ераккарак алып китәрләрме? Туктаган һәр станция саен тоткыннар шул хакта сүз куертмый калмый.
Вокзал мәйданында халык күп. Их, чыгасы, йөрисе иде шулар арасында. Сулыйсы иде иректәге һаваны! Күзләрне рәхәтләндереп, күк зәңгәрлегенә карап торасы иде. Юк шул, ал арның хакы юк. Алар иптәш түгел, гражданин гына. Югыйсә бер вагонда баручылар белән аралаша торгач, аңлаган иде: мондагыларның берсе дә кеше үтереп, кеше талап, хатын-кызны көчләгән өчен алмаган срокны. Берничә кешене исәпләмәгәндә, күбесе аның кебек үк юкка-барга утыртылган: кайсы бер чиләк ашлык урлап тотылган, кайсы начальнигын өч хәрефкә җибәргән. Арада хатыннары утырткан ирләр дә бар. Шулай инде, күрәсең булса, күркә талап үтерер, диләр бит.
Курганнан кузгалып китмичә, состав озак торды. Ни өчен икән? Башкаларында алай ук озак торган сыман тоелмаган иде. Ниһаять, янәшәдәге юлга тагын бер пассажир поезды килеп туктады. Кайсыныңдыр үткен күзләре ул составның ниндилеген шунда ук чамалап алды. Вагон буйлап:
- Зеклар! - дигән хәбәр таралды.
Ристаннар тәрәзәгә ябырылды. Теләр-теләмәс кенә булса да, Мөнирҗан да урыныннан кузгалды. Белмәссең, бәлки, танышлары да очрап куяр.
Гади пассажирлар перронга төште. Зеклар вагонын, әлбәттә, ачучы юк. Андагы тоткыннар да тәрәзәгә ябырылган.
- Инәләрен фәлән!.. Болар бит хатын-кыз!
Шушы сүз вагонны умартага әверелдерергә җитә калды.
- Пошел ты! Ниткән хатын-кыз булсын ди. Әнә ич, башлары тап-такыр!
- Булса соң. Баштамыни хикмәт! Син аларның имиенә кара!
Янәшәдәге вагонда мәхбүс хатын-кызлар булуы ирләр вагонын исертте, кем ничек тели, шулай шауларга кереште. Озата баручы солдатларның тәрәзә яныннан куарга тырышулары да уңышка китермәде.
Менә каршыдагы ул вагонның ишеге ачылып, аннан башта дүрт хәрби төште. Алар, корулы автоматларын әзер тотып, ишекнең як-ягына басты. Инде ристаннарны чыгаралар дисәң, түгел икән. Бозау кадәр ике овчарка җитәкләп, янә ике солдат чыкты. Овчаркаларның күзен кан баскан, тешләрен тешкә шыгырдатып, алар усал ырылдый. Ычкына калсалар, кем туры килсә, шуларның бугазын "ә" дигәнче чәйнәп ыргытачаклар. Әнә ич, хуҗалары үзләрен чак тыеп тора.
Конвоирлар да тынычландыра алмаган иде, кулларына богау кигертелгән хатын-кызларны күргәч, Мордовиядән килүче ир тоткыннар бердәм тынып калды.
Ристан хатыннарны бер-бер артлы күрше вагонга менгерә башладылар. Күбесенә утыз-кырык яшьләр булыр. Кырдырып алынган чәч һәм төрмә киеменнән аларның төгәл яшен кем әйтә алсын. Шулай да бер хатынның кыяфәте алтмыш биш-җитмешләр тирәсендә иде. Тоткыннарга кабат җан иңде:
- Карагыз әле, карагыз, бер әби дә бар!
- Болар безнең өчендер инде. Барасы юл озын, күңел ачсыннар дигәннәрдер.
- Тот капчыгыңны, ачтырырлар...
- Их, егетләр, хатын-кыз тансыкладым. Бер кичкә әнә теге убырлы карчыкка да риза булыр идем!
Барысын да күчерәләр дип торганда, башта этләр җитәкләгән солдатлар, алар артыннан солдатларның калган дүртесе вагоннарына кире менде һәм алар артыннан шап итеп ишек ябылды. Төшми калган хатын-кызлар тәрәзәгә ябырылган көе тора бирде. Шунда урта тәрәзәләрнең берсеннән күренде: җыйналган хатын-кызлар як-якка аерылды һәм иренмәгән һәркем күрә алырдай итеп, тәрәзә каршына егерме биш-утыз яшьләрдәге хатын килеп басты да итәген күтәрә башлады. Аның ыштаны юк иде. Гаурәтен бар булганча уйнатып, ирләрне үртәп шактый басып торды ул. Аңа җавап рәвешендә ирләрнең дә берсе ыштанын төшерә башлаган иде, өлкән конвоир тегенең арт санына күн итеге белән шундый итеп типте ки, башы белән ул бичара вагон стенасына бәрелде һәм чүңкелеп идәнгә барып төште. Бүтән мондый "батырлык" күрсәтергә теләүче табылмады.
Тоткыннарның тынычлыгы качты. Әле поезд кузгалып киткәч тә, бик озак ул хакта гәп куерттылар:
- Ну кабахәт тә инде бу хатын-кыз! Белә бит канны ничек кыздырырга!
- Ул б... миңа эләксәме!
Мөнирҗанны Курган станциясендә күргәннәре бик тетрәндерде. Ирләр генә утырган камерада ул тоткынлыкның ни икәнен аңлап бетерә алмаган икән. Әле башланмаган ике ел да сигез айлап бар. Ниләр күрер дә, ниләр кичерер аның газиз башкае.
Ул чакта берәрсе Мөнирҗанга тагын җиде тапкыр хөкем ителәсен һәм Союзның әллә нинди төрмәләре нарларында көннәр санарга туры киләчәген әйтсә, үлсә дә ышанмас иде. Моңа кадәр күргәннәре баласы гына икәнен кайдан белсен ул.
Бауны күпме генә сузма, барыбер очы бер чыга. Озакка сузылган сәяхәт Кемеровода төгәлләнде. Аларның күбесен, шул исәптән Мөнирҗан Исламовны да халык хуҗалыгында файдаланырга карар кылганнар икән. Ил күмергә мохтаҗлык кичерә, сугыш җимергән күпме шәһәр, авылны, заводфабрикаларны аякка бастырасы бар. Моның өчен энергия кирәк. Ә энергия алуның төп чыганагы - күмер. Ягъни ташкүмер. Нефть әле аз чыга, ә ташкүмер шахталары кайда гына юк. Кемнәрдер Донбасста күмер чапса, Мөнирҗанга Кемерово язган икән.
Аларны сакчылар эшкә алып бара, карап эшләтә, алып кайта. Чын төрмә белән чагыштырганда, монда үзеңне барыбер кеше итеп ныграк сизәсең. Сак астында, тоткын икәнеңне белсәң дә, парашалы камера түгел инде бу.
Көннәр бер-бер артлы уза тора. Гайниядән ике тапкыр посылка алды Мөнирҗан. Посылканы, ни килсә дә, әлбәттә, бергә яшәүчеләр белән бүлешәсең. Ә алар дүрт кеше: урыс Николай, казах Мекебай, чуваш Петр. Әйтерең бармы, менә дигән интернационал!
Ул көнне Мекебай белән икесе алар төнге сменадан кайтты, Коля белән Петя шахтага төштеләр.
Мекебай ачык йөзле, киң күңелле егет. Ни генә әйтсәң дә, "жаксы" дияр, елмаер, бүтән сүз әйтмәс. Аның утыруы ат белән бәйле: күршедәге җәйләүгә сөйгән кызы янына атланып барган атын бүреләр ашаган. Бүреләрнең тамагы туйгандырмы-юкмы, әмма Мекебайга биш елны шапылдатканнар.
Кичә кич, шахтага төшәр алдыннан, аңа посылка барлыгы турында хәбәр китергәннәр иде. Бүген ул беренче эш итеп шуны алып кайткан.
Казах халкы ит ярата. Куй ите, елкы ите. Посылкага да ат итеннән ясалган казылык, киптерелгән бавыр салганнар иде. Әйтәм аны, капкачын ача башлауга, авыздан су килде.
Казылык - татарның да иң затлы милли ризыкларының берсе. Сугышка кадәр Мөнирҗанның әтиләре дә кайбер елларны яшь тай суеп, эчәгесенә казылык тутыра иде.
Казылыкны да, күрәсең, тутыра белергә кирәктер. Гаптелихсан абзый йорттагыларны бу эшкә якын җибәрми, үзе башкара. Мөнирҗанның карап торганы булды: башта ул итнең үзенә охшаган җирләрен, маен телемләп кисеп ала. Аннан соң шуны тозлап, борычлап, сарымсаклар куша-куша болгатып, базга төшереп бер кич кундыра. Соңыннан эчәгеләргә тыгызлап тутыргач, өй түбәсенә элеп куялар һәм өлгереп җиткәнен көтәләр. Ай ярым-ике айлар узгач, әтиләре чормадан түгәрәк казылыкларның берсен алып төшә дә кичке ашка өстәл тирәли тезелеп утырган гаиләсе каршында, бисмилласын әйтеп, шушы көн өчен махсус кайралган чалгы пычагы белән юка телемнәргә кисә. Казылыкның хуш исеннән бер исерсәң, авызга алуга һуштан язар хәлгә киләсең. Капкан телемең авызда май булып эри, чәйнисе дә калмый. Бер түгәрәк казылык шул бер утыруда ашалып бетә. Бу өйдәгеләр, бигрәк тә балалар өчен гает бәйрәменә тиң, чөнки яңадан ата-ана тарафыннан мондый юмартлык бүтән күренми.
Казылык күчмә заманнардан ук калгандыр. Мөнирҗан - нар гына түгел, ат суйган, казылык хәзерләгән кешеләр барысы да диярлек аны көннәр җылыткач, мондый ит беткәч, әҗәл даруы урынына гына ашыйлар. "Күп ашасаң, аз ашарсың, аз ашасаң, күп ашарсың", - дияргә ярата иде әтиләре Гаптелихсан. Бу мәкальнең ни аңлатканын Мөнирҗан шактый еллардан соң гына аңлады.
Казылыкны казахлар икенчерәк әзерли икән: Мекебайга килгәнендә ите аз, мае күп иде.
Ярар, майлы булса да, казылык казылык инде ул. Бавырын да күргән-ашаган бар. Авыз иткәч, чын күңеленнән Мөнирҗан рәхмәт әйтте.
Посылкада кечкенә капчыкка салынган тагын нидер бар иде. Мекебай капчык эченнән бер чеметем салып, "кәҗә тоягы" төреп, аны авызына капты һәм кабызып, суыра башлады. Икенче "кәҗә тоягы"н ул Мөнирҗанга сузды.
- Рәхмәт, мин бит тәмәке тартмыйм, - диде Мөнирҗан.
- Ә бу тәмәке түгел.
- Нәрсә соң?
- Суырып кара. Шуннан белерсең.
Күрмәгәннең күрәсе килә, күргәч, тотып та карыйсы килә. Кызыксынып, Мөнирҗан да бер суырды, ике суырды, авызында әчкелтем тәмнән башка нәрсә сизмәде.
- Син аны ашыкмыйча гына суыр, - дип киңәш бирде Мекебай. Ул авызына капканны тарта-тарта, койкасында яткан көенә әкрен генә "кәҗә тоягы"н пыскыта.
Бергә яшәүчеләрнең Мөнирҗаннан башкалары тәмәке тарта һәм, шушы яшькә җитеп, сугыш мәхшәрен кичкән башы белән аның тартмавына чын-чынлап гаҗәпләнәләр иде. Ә Мөнирҗан шул әшәкене тарткан кешеләргә гаҗәпләнә. Әнә чуваш Петрның сирәк тешләре элек ни төсле булгандыр, хәзер сап-сары. Ул тарту мәсьәләсендә бигрәк тәкатьсез: тәмәкенең берсе артыннан икенчесен кабызып кына тора. Үпкәсе ничек чыдый торгандыр мескеннең. Нәкъ инде Черепанов паровозы. Болай дәвам итсә, озак чыдамас, хәзер үк, ютәл зәхмәте кузгалса, тиз генә туктый алмый, төкереге дә кан аралаш. Шулай булмыйча соң, җир астына төшкәч тә шифалы су түгел, күмер тузаны эчә бит аларның үпкәсе!
Мекебай киңәшен тотып, Мөнирҗан әкрен генә тартуын белде, аның арыган вә талчыккан җаны-тәненә рәхәтлек иңә барды. Күз алдында яшеллеккә чумып утыручы бакча пәйда булды. Алар Гайния белән шул бакчада йөриләр икән. Бер җире авыртмый, бер җире сызламый. Әллә оҗмах бакчасына эләккәннәр инде?
Күз алдында тагын ниләр күренер иде, татлы хыялыннан аны Мекебай тавышы бүлдерде:
- Йә, ничек?
- Рәхәт. Мин үземнең гәүдәмне сизмим, күктә йөзәм. Төреп бир тагын берне!
- Житеп торыр. Күп булып китәр.
- Булмас! Жәлләмә! Төр дигәч төр!
- Жарар, бик сорагач, мә алайса. Тик үзеңә үпкәлә.
Мекебай тагын берне төреп бирде.
Шуннан арысын Мөнирҗан хәтерләми. Күпме йоклагандыр, башы чатнап ярылуга түзә алмыйча күзләрен ачарга мәҗбүр булды. иКүпме яшәп, башының болай авыртканын хәтерләми иде. Йа Хода, сабырлык бир! Уф, чатный, ярыла бит башы, ни эшләргә?
Мекебай аяк өстендә. Николай белән Петрның урыннары буш, димәк, кайтмаганнар әле.
Аның уянганын күреп, Мекебай:
- Жаксымы? - дип сәламләде.
Башка вакытта бу казах егетенең шундый эчкерсез елмаюы кәефен күтәрә иде, бу юлы косасын китерде.
- Жок! - диде ул казахчалатып. - Берни хәтерләмим. Ни булды?
- Жаман гой, жаман! Мин сине акыллы жегеткә саный идем, тиле икәнсең.
Мондый сүзне көтмәгән Мөнирҗанның Мекебайга хәтере калды:
- Тилереп мин ни эшләгән?
Мекебай икеләнеп калды: әйтергәме, әйтмәскәме? Кызып китәргә генә тора бу дала егете.
- Чынлап та хәтерләмисеңме?
- Юк, валлаһи, берни дә хәтерләмим.
- Ай, жолдас Мөниржан, булуың житте, миннән хатыныңны таптыра башладың гой. Кайтып китәм дип, тәрәзәдән сикерергә теләдең. Көч хәл белән туктатып калдым. Айһай, гайрәт икән үзеңдә, жолдас Мөниржан, тотып тыеп кына булмый. Сикерсәң, пешерә идең бишбармакны!
Башы авыртуын да онытып, Мөнирҗан курка калды. Куркырсың да шул, кыланмышларың кырга сыймаса. Ярый әле, бәхетеннән, Мекебай, рәхмәт төшкере, янында булган. Ә чынлап уйлап карасаң, шул казах тәре котыртмаса, бу агуны тартасы идеме ул?! Ну Мекебай, тәре җан, бәреп үтерсәң дә жәл түгел сине!..
Күңел түреннән икенче тавыш каршы төште:
- Син, туган, Мекебайны сүкмә. Әйт әле, әллә ул сине көчләп тарттырдымы?
- Юк.
- Шулай булгач, ник аны гаеплисең?
- Тәкъдим итте бит.
- Итсә соң! Кем нәрсә тәкъдим итмәс. Үз башың кайда?
- Барын бар ла ул. Әллә юк микән? Чын баш моның кадәр дә каты авыртмас.
- Баш авыртуың бер бетәр, тик менә моңардан сабак ала белерсеңме икән?
- Тырышырмын.
Мөнирҗан сүзендә торды: мондый юньсез нәрсәне бүтән авызына якын да китермәде.
Күп еллар узып, бөтен дөньясын наркомания дигән афәт яулап алгач, төрмәдә утыру буенча шактый "тәҗрибә-стаж" туплаган һәм яше өлкәнәя төшкән Мөнирҗан Мекебайга килгән посылкадан "кәҗә тоягы"н бер-бер артлы икене төреп тартканы өчен үзенә рәхмәт укыды. Дөрес, ул көнне нәрсә тартканын Мөнирҗан хәзер дә төгәл генә белми, ләкин аның наркотик булуына иманы камил иде. Әгәр дә бик көчле баш авыртуы белән уянмаган булса, бәлки, ул да шушы кабахәткә ияләшеп китәр иде. Алла саклаган үзен. Наркоманнарның ничек газапланганнарын соңыннан аз күрергә туры килмәде аңа. Ул булган төрмәләрдә андыйларга соңгы вакытларда кытлык юк иде. Шунысы гаҗәп: тикшерү арты тикшерү, контроль өстенә контроль, ләкин наркотиклар шундый тылсымлы көчкә ия ки, төрмәнең биек таш диварларын бар дип тә тормый, кораллы сакчыларга да карамый - зонада наркоманнар рәхәтләнеп кәеф-сафа кора. Әле үзләре генә кулланса ярар иде, әллә кемнәрне өйрәтәләр дә, соңыннан тегеләре, тәкатьсезләнеп, бер доза өчен бер-берсен үтерүгә кадәр барып җитә. Аңламассың бу дөньяны. Хәер, Мөнирҗан укып белә: аны исемнәре гасырлардан гасырларга күчә барган бөек акыл ияләре, кешелекнең даһилары да аңлап бетерә алмаган. "Нәрсә?", "Ничек?", "Кайчан?" рәвешле сораулар һәрвакыт баш өстендә эленеп торган.
Аллаһы Тәгалә үзенең бәндәсен шундый итеп яраткан ки, әгәр дә исән каласы килсә, адәм баласы теләсә нинди шартларга да яраклашырга, җайлашырга тиеш. Мөнирҗанны гына ал - ул соң ата-анасы нигезеннән аерылырга теләгән идеме? Ул бит Әскәй кырларында иген игеп, мал-туар асрап, гаилә корып, хатыны, бала-чагалары белән күгәрченнәрдәй гөрләшеп яшисе кеше иде. Ә чынлыкта ничек килеп чыкты? Башта аның әле җитәрлек кадәр ныгып өлгермәгән канатларын сугыш ялкыны өтте. Сыңар канатын көйдереп булса да, шөкер, үзен исән калдырды, анысына рәхмәт. Инде менә тагын бер сынау - мәсхәрәле, газаплы сынау. Шушындый мәсхәрә казанына ыргытырдай җитди сәбәбе булса иде әле. Колхоз атларын ачтан үтермәс өчен алып кайткан иделәр бит ул печәнне. Бик үк ярый торган эш түгел икәнлеген белә торып бардылар алар Фазыл белән бу адымга.
Фазыл исенә төшүгә, күңеленнән үкенеч хисе узды. Ул кайларда, ни эшләп йөри икән? Нигә соң Мөнирҗан теге вакытта аның сүзен тыңламады. Тыңласа, ак сакаллы карт булган булыр иде. Гайнияне, ата-анасын кызганды. Кызганып, тагын да зуррак газапларга дучар итте. Газап кынамы, хурлыгы ни тора! Бәгъзеләре, ирең өтермәндә дип, мескен Гайниянең күзен дә ачырмый торгандыр. Фазыл сүзен тыңлап качып китсә, ул иректә булыр, якыннарына да хурлык тамгасы суга алмаслар иде әле. Менә хәзер чап инде күмер...Әй, анысына гына төкерер идең әле, күмер чабуы, шахтадагы эшләр берсе дә түзмәслек түгел түгелен...
Күңелен айкаган хисләр өермәсенә түзә алмыйча, Мөнирҗан җырлап җибәрде:
Шахтер егет күмер чаба
Вак-вак итеп кисәген.
Гомерем булып, таш басмаса,
Ташламам, җан кисәгем.
Әйе шул, татар элек-электән бәхет эзләп читкә киткән, күмерен дә чапкан, алтын приискаларында алтынын да чыгарган, диңгездә балыгын да тоткан, бүтән авыр эштән дә тартынмаган. Татар эштә дә, сугышта да үз-үзен аямый торган халык. Хәзер менә Мөнирҗан шуларның язмышын кабатлый. Ләкин бер бик зур аермасы бар: бәхет эзләп читкә китүчеләрне зимагур дип атаганнар һәм алар очар кош кебек ирекле булган. Әгәр бер җирдә ошамый икән, бүтәненә күчкән, сагынса, ялт итеп кайтып та килгән. Ничек җырлыйлар әле, "Зимагурлар талчукта, кайгырмыйлар мал юкка" дипме? Ә Мөнирҗан... Ул бит зек, ристан. Аның бердәнбер хокукы - күмер чабу, калганын аның өчен төрмә түрәләре хәл итә. Моң-зарыңны сөйләргә әти-әниең, иркәләнергә хатының юк биредә, һәркемнең үз кайгысы кайгы, үз кырыгы кырык.
Үз гомерендә Мөнирҗан, җырдагыча әйтсәк, "кая гына китеп, кайларга бармады", дистәләгән зонаның лаеш шулпасын эчте, тик аңа наркомансыз һәм таракансыз, кандаласыз төрмә күрергә туры килмәде. Ә андыйлары, гомумән, бармы икән соң? Югыйсә бит "иң яхшы илнең" бөтен нәрсәсе, шул исәптән төрмәсе дә иң яхшы, черегән капитализмның курортына тиң, сыйфат билгесе белән булырга тиеш иде. Хәер, иленә карап сыйфат төшенчәсе дә үзгәрәдер.
Адәм баласы тора-бара һәрнәрсәгә күнегә. Мөнирҗанга да төрмәдәге наркоманнар һәм тараканнар, андагы надзирательләр, сакчылар, сулый торган һава, эчәр су кебек үк, мәҗбүри шарттыр кебек тоела башлады.
Төрмә төрмә инде ул. Ул бит автономия эчендә автономия, СССР дип аталган гаять зур дәүләтнең рәсми төстә танылмаган тагын бер союздаш республикасы. Вак-төяк судларны, хөкем органнарын әйткән дә юк, аның президентлар, генераль прокурорлар да борын тыга алмый торган үз конституциясе, кодекслары, кагыйдә-инструкцияләре бар. Иректәгедән аермалы буларак, аларны урап-әйләнеп уза алмыйсың - мондагы законнар һәркем өчен тигез. Дөресрәге, булырга тиешле тигезсезлекне алдан ук күреп тудырылган. Алар белән төрмә җитәкчеләре дә исәпләшергә мәҗбүр.
Теге вакытта Мекебайның күчтәнәче белән авызы бер пешкәч, наркотик ише әйбергә Мөнирҗанның әйләнеп тә карыйсы килмәде. Әллә бар ул, әллә юк. Яманнан Алла сакласын. Болай күргәннәре дә ун кеше гомеренә җитәрлек. Аңа гына димәгәндер.
Ләкин, ни кызганыч, дөньяның, яшәешнең үз кануннары бар һәм алар син уйлаганча гына бармый, әледән-әле төзәтмәләр кертә тора.
Сиксәненче еллар. Кайчандыр Советлар Союзы Коммунистлар партиясе Үзәк Комитетының Генераль секретаре Никита Хрущев әйтүенә караганда, дөньядагы иң гайрәтле илнең кешеләре бу вакытта коммунизмда яшәргә тиеш иде.
Халык коммунизм төзүдә зур тәҗрибә тупласа, һәм, газеталарга ияреп, "коммунизм - якты киләчәк" диеп сөйләнсә дә, аның ни икәнен теоретиклардан башкалар күз алдына да китерә алмады. Чөнки бар төзелгән кадәресе дә, комнан ишелгән бау кебек, җәмгыятьтә әз генә селкенү булуга таралды да төште.
Халык зирәк. Халык тапкыр. Халык усал. Тукай әйтмешли, халык - шагыйрь ул, әдип ул. Шылт иттеме, мәзәкләр туасын көт тә тор.
Коммунизм турында да анекдотлар яңгырдан соң чыккан гөмбә кебек тиз туды. Менә аларның берсе. Берәү икенчесеннән сорый, имеш:
- Коммунизм нәрсә ул? 
- Әнә офыкны күрәсеңме? - дигән икенчесе. - Коммунизм да шул офык сыман, күпме барсаң да, артка чигә генә.
һәркем дә рәхәт яшисе коммунизмны көткәндә, илдә коры закон керттеләр: кибетләрдә исерткеч эчемлекләр сату чикләнде, эчкән кешеләргә күрелә торган чаралар көчәйде, чөнки безнең хокук саклау органнарының чамадан тыш "тырыша" торган гадәте бар. Шуның нәтиҗәсендә эштән соңмы, бүтән җирдәме "өч борынга" юнәтүчеләргә көн бетте. Аларга гына түгел, зур-зур түрәләр дә эчәр алдыннан кат-кат бисмилласын укыды, як-якларына каранып, ишекләренең бикле икәненә ышангач кына су графинына бушатылган аракыны тиз генә эчеп кую ягын карый иде. Молдавия, Кырым, Кавказның гасырлар буена үстереп дан тоткан меңнәрчә гектарда виноград куаклары киселде, алар чүп үрчетүче питомникка әверелде. Шәраб ясаучылар эшсез калды, аракы, сыра заводларының кайчандыр чит илләрдән валютага сатып алынган җиһазлары ике-өч көн эчендә турап ыргытылды. Газеталарда, берсеннән-берсе уздырып, аракысыз үткән туйларны, юбилейларны мактаган саллы-саллы мәкаләләр дөнья күрде, һәр коллективта аеклык җәмгыятьләре оештырылды. Көмешкә куучылар идән астына күчеп, иң кирәкле, иң мөхтәрәм, шул ук вакытта иң куркыныч һөнәр ияләренең берсенә әверелде. "Сыек валюта" кодрәте ягыннан чын валютаны чак узып китми калды. Бәлки, узгандыр да...
Эчкечелеккә каршы көрәш шулай да бөтен җирдә бертөрле бармаган икән. Мөнирҗан үзе белән утырган хохол Михайлоның сөйләгәнен авыз ачып тыңлаган иде. Ал арның авылында көмешкәне гомер-гомергә халык урманда землянкаларда яки махсус шушы максат өчен буралган йортларда куган. Указ чыккач та туктамаганнар, саграк кына кылана башлаганнар. Моның өчен авыл советы рәисе куарга теләүчеләрнең графигын төзи икән дә шул кешегә теге йортның ачкычын биреп җибәрә икән. Шикәргә кытлык юк, Михайлоның бар зарланганы - чүпрә җиткерә алмауда. Чүпрә юнәтү өчен сәүдә тирәсендә ахири-әшнәләрең булу кирәк. Күпчелек исә Киевка, Мәскәүгә баручыларга чүпрә алып кайтырга кушып җибәрә. Михайло, иреккә чыккач килергә чакырып, Мөнирҗанга адресын да биргән иде. Килә калса, "горелка с перцем" тутырылган ваннада юындырмакчы.
Мөнирҗанның чираттагы иреккә чыгуы аеклык кампаниясенең иң котырган чагына туры килде. Хәер, төрмә белән хушлашкан чагында ул болай да үз-үзенә сүз биргән иде: аракы белән араны өзәргә! Туйды, җитәр, булды! Бу фикергә ул озак уйланулар нәтиҗәсендә килде. Килерсең дә: уйлап карасаң, бик күпләрнеке белән чагыштырганда, аның кылган "җинаятьләре", урыс әйтмешли, "снегурочка" гына. Ләкин тамгалы карганың эше яман, әз генә селкендеме, өстенә пычрак яварга тора. Мир теленә начар яктан бер кергән кешегә ак эт бәласен дә сылау кыен түгел. Зур-зур гөнаһ ияләре, судсыз-нисез атылырга яки асылырга тиеш затлар иректә кәеф-сафа корып кала, ә сине кандала симертергә җибәрәләр. Гаделлек кайда?! һәм, гомумән, бармы соң ул җәмгыятьнең яшәеш нигезен тәшкил итәргә тиешле гаделлек?
Мөнирҗан яшәгән дәвердә генә дә илдә ничә "патша" алмашынды. 1953 елның марты иде. Дөньяны кинәт яшен сукты. Ленинның якын көрәштәше, дусты, бөтендөнья пролетариатының юлбашчысы саналган, аның өчен сугышта кешеләр айнык көе дә, салган баштан да һич икеләнүсез үлемгә барган, Советлар Союзында социализм төзүгә җитәкчелек иткән даһи Сталин үлемен халык әнә шулай кабул итте. Иосиф Виссарионович үлгәч, кояш бүтән чыкмас, күктәге йолдызлар барысы да сүнәр, җирдә тормыш бетәр, Советлар Союзы җимерелер кебек иде. Халык канлы күз яше белән елады. Иректәгеләрне әйткән дә юк, моңа чын-чынлап кайгыручылар төрмәдә дә табылды. Тормыш капма-каршылыклардан тора, диләр иде, дөрес икән: әнә шул чын-чынлап кайгырган кайберәүләрне озакламый азат иттеләр. Чөнки аларның утыртылуы турыдан-туры Сталин исеме белән бәйле иде. Менә шуннан әйт инде: кайгырырга кирәк булганмы бу үлемгә, әллә шатланыргамы - белмәссең. Әлеге тиран 1953 елда җан тәслим кылмаса, Хрущевның сәяси "җепшек" еллары килер идеме?
Халык елап-кайгырып туярга өлгерә алмый калды, ил башына Никита Хрущев куелды. Ул идарә иткән елларда чирәм җирләр сөрелеп, бодай чәчелде, кукуруз үстерү киң колач җәйде. Тик нигәдер икмәккә чак кына туена башлаган халык кабат чиратларга басты, радиолар исә коммунизм дип сөйләде, газеталардагы чыгышлардан күңел укшый башлый иде. Дөнья, көн туса, дер калтырап, салкын сугыш башлануын көтте.
Хрущевны бәреп төшереп, властька Брежнев килде. Анысы бик озак, комы коела башлаганчы идарә итте. Картаюның аръягына чыгып, дөньядагы орден-медальләрне тагарга түшендә урын беткәч кенә, Алла колы дөньядан кичте. Брежневтан соң Кремльдә затлы, тантаналы күмүләр ешаеп китте. Шулай итеп халык теленә "картлар йорты" дип кергән Кремль акрынлап һәртөрле режимга да яраклаша белгән, балмайның уртасында йөзгән, яше җитмеш-сиксәннән ашкан "юлбашчылар"дан арынырга кереште. Андропов, Черненко, үткен телле кешеләр "егерменче гасырның Мефистофеле" дигән исем кушкан Сусловларның көле Кремль диварындагы тартмаларга күчте. 
Ниһаять, сәясәт күгендә Горбачев калыкты. Сүзләренә ышансаң- ышанмасаң, монысын, ичмасам, рәхәтләнеп тыңларга була иде. Михаил Сергеевич кәгазьгә карамыйча да сәгатьләр буена сөйли ала. Брежневның ык-мыгыннан соң халык аның сөйләгән чыгышларын башта җыр урынына кабул итте. Торабара аны да лыгырдык, бушбугаз дип "олылаучылар" чебен урынына үрчеде. Чөнки сөйләү, сүз бер нәрсә, ә ни үзгәрде? Дөрес, Брежнев чорында без "торгынлык" чорында яшәгәнбез икән, алай дөрес түгел дип, үзгәртеп корырга керештек. Өр-яңа шигар-лозунглар, өндәмәләр барлыкка килде. Менә шул. Артык та түгел, ким дә түгел.
Яши-яши Мөнирҗан, тормыш юлын күз алдыннан үткәргәннән соң, башына ишелеп төшкән бәлаләрнең күбесенең сәбәпчесе аракы, шул бер авызын тыя алмау икәнен аңлады. Чөнки барысын да язмышыңа гына сылтау ул үзеңнең кылган гөнаһларыңны акларга тырышу өчен генә кирәк.
Аңлау бер нәрсә, тормыш исә бөтенләй икенче төрле. Россиядә гасырлар буена дәвам иткән эчкечелеккә каршы торып кара син! Ярый элек мөселман халкын дин саклаган, хәзер бит аның Аллага ышанучысы да калмады. Фикер ияләренең берсе әйткән ди бит: "Рәсәй халкы эчте, эчә һәм эчәчәк!" Мөнирҗан гына ни эшли алсын бу очракта. Син далада яшәмисең, кем арбасына утырсаң, шуның җырын җырларга мәҗбүрсең. Урыслар әйтмешли, чит монастырьга үз уставың белән керә алмыйсың.
Кавышканнан соң Мөнирҗан белән Гайния бик матур яши башлаганнар иде югыйсә. Мәхәббәтнең кодрәте шуның кадәр дә көчле, тормышның чокыр-чакыр, сикәлтәләре күзгә күренми, башка чатаклыкларга да игътибар итмисең. Адәм баласын мәхәббәт, сөю яшәтә, көчле, кодрәтле, гайрәтле итә. Гайниянең балага узганын белгәч, аларның уртак Шатлыкларының чиге-чамасы булмады. Карындагы җан кыйпылчыгы, аның үз нәселләренең дәвамчысы икәнлеген аңлау ничек инде куандырмасын?!
Ул чакларда Гайния үзен бәхетлеләрнең дә бәхетлесе санады. Санамыйча соң, Мөнирҗан бит аның җинаятькә тиң ачыгавызлыгын гафу итте, мәсхәрәләнгән икәнен белгәннән соң да, аңардан баш тартмады. Шуларны уйлау яшь хатынга шатлык өстенә шатлык, куаныч өстенә куаныч өсти һәм тормыш авырлыкларына бармак аша гына карарга булыша иде.
Тормыш авырлыгы дигәннән, ул бит бик фәлсәфи нәрсә. Ил белән килгәндә, иң авырын да халык җиңелрәк уздыра. Аерым хәсрәт бирмәсен, Ходайдан шунысын сорарга кирәк. Менә шул аерым хәсрәт сыга, бөгә, сигезле урынына бәйли кешене. Кемдер шушы сынауларга түзмичә сула, сына, аягыннан егыла. Гайния дә Мөнирҗанны утыртырга хөкем итүләрен бик авыр кичерде. Моның өчен ул күз яшьләрен сыгып кына калмады, җан бөртеге белән дә түләде - менә-менә туасы, түземсезләнеп көткән, хыялында инде күптән үчти-үчти итеп сикерткән, җырлый-җырлый сиртмәле бишектә тирбәтеп йоклаткан бәбчеген югалтты. Ике бәланең бер-бер артлы туры килүе Гайнияне тәмам аяктан екты, хәтта акылына да чак кына зәгыйфьлек килми калды. Ярый әле кайнанасы, кайнатасы миһербанлы бәндәләр иде, үз ата-анасын әйткән дә юк - ярдәмнәреннән ташламадылар.
Кылган эш-гамәлләреңә Вакыт хөкемдар булса, сырхауавыруларыңа иң зур, иң кодрәтле табиб - шулай ук Вакыт галиҗәнаплары. Менә шушы Вакыт дигән табиб яшь хатынның сүнеп бара торган җанына шифалы сулышын өрде һәм, тылсымлы әбелхәят суы белән сугара торгач, язмыш тагын бер могҗизасын күрсәтте: Гайния әкренләп тернәкләнеп-терелеп китте.
Кияүгә чыгу, бала табу төрле хатын-кызга төрлечә тәэсир итә. Берәүләре сулып-сулыгып, ямьсезләнеп, карачкыга охшап кала. Икенчеләре исә таңгы чык тамчысы белән ачылган чәчәк бөреседәй матурланып, чибәрләнеп китә, йөзенә илаһи якты нур иңә. Гайния соңгылары исәбендә - аңа гүзәллек таҗы кидерделәрмени - ул янә чәчәк атты.
Әйе шул, тормыш никадәр генә катлаулы тоелмасын, нинди генә сынаулар килмәсен, үлгән артыннан үлеп булмый. Башыңны ташка ору да файдасыз. Мөнирҗаны, Мөнирҗаны гына исән әйләнеп кайтсын, балалары тагын булыр, менә дигән итеп яшәрләр.
Шушы фәлсәфә аңа дөньяга якты күз белән карарга көч бирде.
Аягына ныклап басып өлгергәнче үк эшкә чыкты Гайния. Чыкмас иде, бердән, Гайния чирләде дип тормыш туктамый. Колхозыңда эш барамы-юкмы, бухгалтериядә көне-төне чут сугалар: уңга төймәләрне шалт, сулга төймәләрне шалт! Колхоздан - район, районнан Казан хисап таләп итә. Казаннан Мәскәү сорыйдыр. Шуңа күрә бухгалтериядә саннар һәрвакыт әзер булырга тиеш. Бөек Ильичка ант бирүче пионер сыман!
Яшьлек үзенекен итте. Бер чикне узгач, тиз савыкты ул. Күзләренә кереп оялаган сагыш та, нужа кидерткән ямаулы кием дә яшь хатынның табигый гүзәллеген томалый алмады. Кайбер ирләрнең чишендергән карашлары (тфү-тфү!), аларның ах-ух килүләре Гайниягә үзен кеше итеп, хатынкыз итеп тоярга булыша, шул ук вакытта сискәндереп, шомландырып та куя. 
Колхоз идарәсе шундый я^ир: авылда яшәгән һәркемнең диярлек аңа йомышы төшә. Йомышы төшкәч, килми чарасы юк. Килгәч, әлбәттә, анда эшләүчеләр дә күзләренә чалына.
Алары бер хәер, әле бит көн саен әллә ничә тапкыр очраган колхоз рәисе Хәсьянов һәм бер бүлмәдә утырып эшләүче баш хисапчы Мисбах та бар.
Савыгып эшкә чыккан Гайнияне күргәч, Мисбах аңа соклануын яшерә алмады. Бу хәлгә хәтта хисапчы Разия дә игътибар итте:
- Кара, кара бу аксак шайтанны, кош тоткан диярсең. Кыланышы кырга сыярлык түгел!
Ә Мисбах теге буранлы төндә Доха карчык өендә булган хәлне исенә төшереп, рәхәт бер хис кичерде.
...Бурлы айгыр белән Гайния кайтып киткәннән соң уянган Мисбах баштарак берни аңышмый ятты. Чөнки йокы исереклегенә өстәлгән аракы пары аның фикерләү сәләтен томалаган иде. Җитмәсә, ачу китереп, Доха карчык:
- Теге чибәр кыз кайда? - дип сорады.
Эченнән генә Мәҗит: "Карт убыр, сиңа барыбер түгелмени?" - дисә дә, теле икенчене әйтте:
- Кайтып китте.
- Ә син ни эшләп калдың?
- Райфода эш бетмәде.
Гайния авызын үлчәп ача торган кыз булып чыкты. Икесе арасында булган хәлне ник берәрсенә тишсен. Кызык, Мөнирҗан белдеме икән? Әллә аңа да әйтеп тормаганмы? Хатынкыз иблис кавеменнән, ирен алдарлык кына җаен таба ул. Алар бит хәйлә капчыгы.
Мисбах берничә көн үзен тыеп йөргән иде. Беркөнне чылбырдан ычкынды.
Ул көнне Разия чирләбрәк тора иде, баш хисапчыга әйтеп, төштән соң эшкә килмәде. Ә районга хисап бирер көн җиткән, кичекмәстән отчетны хәзерләп бетерергә кирәк. Моның ише чакта вакыт белән санлашу юк, Мисбах белән Гайниянең икесенә дә соңга кадәр калып эшләргә туры килде.
Эш эш белән, ләкин Мисбахның шешә хәлен белүе график буенча. Ягъни җаны теләгән саен. Кырыендагы шкаф ишеген исенә төшкән саен ачкалый торгач, запассыз торырга өйрәнмәгән Мисбах кичке якка шактый кызды. Кызган саен аның карашы алдындагы саннардан бигрәк, дөньясын онытып, күрше өстәл артында отчет хәзерләү белән мәшгуль Гайния тарафына юнәлде. Ә Гайниянең Мисбах гамендә дә юк, ул бернигә дә игътибар итмәстән, башын яртылаш игән дә чут төймәсен тартуын һәм саннар язуын белә. Җиделе лампа яктысында яшь хатын искиткеч гүзәл, ымсындыргыч булып күренде. Бу юлы, чарасыздан, Мисбах шкафтагы шешәсенең "хәлен белешергә" мәҗбүр булды. Тагын бер йотып куйгач, теге буранлы төндә Доха карчык өендә булган хәл бөтен ваклыклары белән аның күз алдында җанланды. Гайниянең чаршау эчендәге саран яктылыкка нур өстәгән, аны акылыннан шашар дәрәҗәгә җиткереп кыздырган алсу мәрмәрдәй тәне, эчке күлмәге сыдырылып, тәнендә җаны булган теләсә нинди ир-атны янып торган утка да, бозлы суга да ташланырга мәҗбүр итәрдәй ялангач бот-аяклары, менә-менә янар тауларга әверелергә җиткән имиләре очындагы куекөрән чияләр исенә төшкәч, Мисбах үзен тыя алмыйча илерер чиккә җитте. Ә нигә бәхетен тагын бер сынап карамаска? Идарәдә алар үзләре генә. Гайниянең ире юк, ул да адәм баласы, аңа да ир назы кирәктер. Исерек башындагы шайтан аны шулай котыртты, һәм Мисбах, чатанлавын да онытып, Гайнияне артыннан ничек килеп кочаклаганын сизми дә калды. Юеш иреннәре белән яшь хатынның муеныннан үпте, үзе туктаусыз сөйләнде:
- Гайния, мин теге вакытта безнең арада булганны һич оныта алмыйм. Яратам мин сине... Яратам!..
Гайния башта югалып калды. Аңына килүгә, ике уйлап тормады, башта Мисбахның кулларын муеныннан алып атты, аннан соң утырган җиреннән сикереп торып, алдында яткан чут белән баш хисапчыны уңлы-суллы бәргәләргә кереште. Мисбах әүвәл, башын куллары белән каплап, сакланырга тырышып караган иде, ләкин Гайния, бәхетенә, кем кул сузганын онытмаган иде (ә ул аны моның өчен гомерендә дә гафу итәчәк түгел), суккан саен кыза гына барды. Ахыр чиктә Мисбах чатанлавын да онытты, өстенә киенеп тә тормыйча, бухгалтериядән ничек чыгып сызганын сизми дә калды.
Ярсыган Гайния аның артыннан кулындагы чутын ыргытты. Ябылып өлгергән ишеккә бәрелеп, чут таралды, һәм төймәләре кайсы кая идәнгә сибелде.
Үзе генә калгач, Гайния үксеп елады. Ялгыз хисапчыга кем дә комачауламады. Ләкин дөньяда вазифаи бурыч дигән нәрсә бар: елап туйгач, кызарган дымлы күзләрен яулык очларына сөртеп, ул янә хисап эшенә ябышты. Чатан Мисбах бәйләнде дип кенә төп эшеңне онытырга ярамый шул.
Гайния ул көнне биаталары йортына шактый соңарып кайтты. Йокларга ятса да, төне буена керфек какмый чыкты. Кайчандыр Мөнирҗан белән бүлешкән бала каз мамыгыннан тутырылган мендәре рәнҗетелгән җанның күз яшьләрен сүзсез генә үзенә сеңдерде. Йокыдан торганда, ул кискен бер карарга килеп өлгергән иде инде.
Икенче көнне башбух белән Разия апасын районга хисап бирергә озаткач, колхоз рәисенең үзе генә чагын туры китереп, Гайния Хәсьянов янына керде. 
- Иптәш Хәсьянов абый, - дип башлады ул сүзен. Әскәйлеләр ни өчендер исем белән генә дә, иптәш Хәсьянов кына дип тә мөрәҗәгать итми, алар рәсмилекнең аръягына чыгып, өлкәнрәкләр "Иптәш Хәсьянов апай", ә яшьрәкләр "Иптәш Хәсьянов абый" дип дәшә.
Колхозлашу елларыннан ук калган каен урындыгында утырган көе, Хәсьянов Гайниягә текәлде. "Чибәр бит, каһәр! Кура җиләк тә җир җиләк, кирәк түгел бер чиләк! Әллә инде көннән-көн ныграк чәчәк ата бу хатын? Югыйсә көн саен ничә тапкыр күзенә чалына, ә моның кадәр үк матур күренгәне юк иде сыман. Бер уйласаң, үз чибәрлегенең уннан берен дә аңламаган бу хатын ирсез җәфа чигә бит. Мөнирҗаны кайчан кайтыр. Рәшәткәле казна йорты ул кияү мунчасы түгел. Исән кайтса да, ничек кайтасын белгән юк. Колхоз рәисе үз колхозчылары турында кайгыртырга тиешме? Тиеш! Бигрәк тә чибәррәкләре, кыюсызраклары турында. Аның ямьсез әрсезләре болай да югалып калмый".
Хәсьянов көлемсерәп куйды. Әмма ул карт төлке, хәйләкәр төлке, күңелендәгесен чыраена чыгармаска күптән өйрәнгән. Текәлеп караган көе, Мидхәт Гайниянең сүзен дәвам итүен көтте.
- Иптәш Хәсьянов абый... - Колхоз рәисенең дәшми генә үзенә текәлүе, аның кергәндәге кыюлыгын юкка чыгарды.
- Ни йомыш, Гайниякәй? - дип сорады, ниһаять, Хәсьянов. Тагын да дәшми торса, ул Гайниянең үпкәләп чыгып китәсен белә иде. - Тартынма, әйт!
Әйтергәме, әйтмәскәме? Болай да шикләнеп кенә кергән Гайния күңелендә икеләнү-шөбһә гарасаты бөтерелде. Юк, әйтергә кирәк. Югыйсә монда кереп торуның ни хаҗәте бар.
- Минем хисапчы булып эшлисем килми. - Тавышының шушы кадәр катгый чыгуына Гайния үзе дә гаҗәпләнде. Шулай да кинәт кенә мондый карарга килүенең төп сәбәбен әйтеп тормады. Хәсьяновның да фәрештә үк түгел икәнлеген ул белә иде, чөнки авылда андый хәбәр тиз тарала. - Зинһар өчен, каршы килмәгез инде...
Гаҗәпләнсә дә, Хәсьянов керфеген дә селкетмәде, бары тик чәчләренә көмеш бәс йөгергән башын аңа таба гына борды. Чөнки күпьеллык тәҗрибәдән чыгып белә: гозер белән кергән хатын-кызның күпчелеге барысына да риза. Хәтта иң соңгысына да. Ә андый соңгысы чибәр хатын-кызлар белән була калса, бусы инде Мидхәтнең иң яратканы - "слабосте!" Гүзәлләрнең гүзәле чишенеп, үзен сиңа тәкъдим итсә, Ходай үзе сакласын да, гөнаһ кылсаң - ярлыкасын.
- Кызык... - диде ул, шактый сүзсез торганнан соң. - Ни өчен икәнен дә сорарга мөмкинме? 
Хәсьянов карт төлке, ни өчен икәнен төгәл генә белеп бетермәсә дә, сәбәбен күңеле сизенә иде. Ник дисәң, бер тапкыр салып утырганда исерә төшкәч, Гайния белән булган маҗарасы хакында Мисбах мактанып алган иде. Ул чакта артык игътибар итмичә, ир-атның гадәти шапырынуы гына дип уйлады. Аннан онытты, чөнки рәиснең бүтән мәшәкатьләре дә җитәрлек. Ир-атның кайберләренең мәхәббәт фронтындагы "уңышлары" белән шыттырырга яратуы да мәгълүм. Исерек шайтан ни сөйләмәс. Икенче яктан, белмәссең, бәлки, хактыр да...Таза-таза ир-атларга тәтемәгән чибәрләр кайвакытта адәм гыйбрәтләренә ризык булып куя.
- Алай икән... Шулай да белергә мөмкин булырмы: ни өчен бухгалтериядә эшләүдән туйды икән безнең Чибәркәебез? Мин бит беләм: анда эшләү теләсә кемгә эләкми. Әллә Мисбах абыең рәнҗеттеме? Рәнҗетсә, әйт, чара күрербез.
Әллә бу рәис күрәзәче инде? Юк-юк, егылып үлсә дә, дөресен әйтергә ярамый. Гайния алдашырга мәҗбүр булды:
- Иптәш Хәсьянов абый, туйдым мин сан сугыштырудан, - диде ул.
- Кая китмәкче, ни эшләмәкче буласың инде?
- И иптәш Хәсьянов абый! - Авылның иң дәһшәтле кешесе сиңа шулкадәрле якын итеп эндәшсен әле! Егылып китәрсең... Гозереңне тизрәк әйтеп калырга кирәк.
- Әллә эш беткәнме? Паспорт бирсәгез, нефтьчеләргә урнашыр идем...
Моны ишетүгә, Хәсьянов урыныннан ук сикереп торды:
- Юк! Менә монысын сорама! - диде ул, ике әйтергә урын калдырмаслык итеп. - Булмый!
- Ник? - Гайния белә: паспорт кануннары көчле булса да, Әскәйдәге кайберәүләр барыбер читкә чыгып китте. Шуңа күрә йөрәк тавышы белән кабат сорады: - Ник?
- Синдәй матур хатыннарны читкә җибәреп бетерсәң, авылда ямь калмас.
Бу сүздән Гайния кызарып китте:
- И, оялтмагыз инде, иптәш Хәсьянов абый!
- Алайса, дөресен әйтим: райком кушмый.
Райком кушмагач, сорап, ялварып торуның файдасы юк. Райком - авылда булырга мөмкин иң соңгы баскыч. Колхоз рәисе дә куркырлык булгач, ул бик дәһшәтле җирдер. Ләкин Гайния шунысына бик үк төшенеп җитми: шул колхоз рәисе дә, бик теләсә, райком кушканга-кушмаганга карамый. Чөнки рәис авылда патша да, Алла да. Рәис теләсә, колхоз җирендә яфрак селкенә, бөреләр чәчәк ата, теләмәсә - юк. Хәтта кызларны да башка авыл егетләренә кияүгә бирергә теләсә - бирә, теләмәсә - бирми. Әнә Гайнияләрнең күрше кызы Нәзирә Сәпәй егетенә кияүгә чыкмакчы иде, Хәсьянов тешетырнагы белән каршы төште. Имеш, колхозда эшче көч кими. Ахырда Нәзирә качып китте. Хәзер кунакка килгәндә дә, рәис күзенә бик үк чалынмаска тырыша.
Гайния шуны аңлый алмый: аларга бит мәктәптә крепостное право 1861 елда ук бетерелде, ә хәзер бөтен кешеләр дә бертигез ирекле дип сөйләделәр, бу хакта 1936 елның 5 декабрендә кабул ителгән бөек Сталин конституциясендә акка кара белән язылган дип укыттылар. Ә монда авылның алдынгы сыер савучы кызы Нәзирәне күрше авыл егетенә кияүгә бирергә ярамасын! Бу нинди киртәгә сыя?
Гаҗәпләнер нәрсәләр күп шул. Октябрь инкыйлабы булганга өч дистәдән артык ел узды, бөек Ленин, Сталиннар тәгълиматына караганда, капма-каршы сыйныфлар булмаган җәмгыятьтә һәркемнең дә хокуклары тигез булырга тиеш иде. Тигезме соң? Эшчеләр югары сорттан, чөнки аларның паспортлары бар. Авыл халкы түбән сортлыга керә. Чөнки аларның паспортлары юк.
Башында рәнҗүле дуамал хисләр котырган Гайния колхоз рәисенә кыяр-кыймас карап, аның хөкем сүзен көтә.
- Тәк... тәк-тәк! Ярар алайса, син дигәнчә булсын: хисапчылык ошамый икән, эшкә фермага барырсың.
- Кем булып? Сыер саваргамы, бозау караргамы?
- Юк, мөдир булып!
Гайния утырган җиреннән ничек итеп сикереп торганын сизми дә калды:
- Мөдир булып? Минме?
- Син инде, син, мин түгел.
- Ә Шәрип абыйны кая куясыз?
- Аны күптән эшеннән алырга дип йөри идем, кеше таба алмаганга гына торды. Адәм рәтле эшләми бит. "Салдым"нан гел башы чыкмый. Синең керүең бик вакытлы булды әле. Кемне куярга белмичә, аптыраган чак иде.
- Булдыра алырмынмы икән соң?
Хәсьянов килеп, Гайниянең җилкәсенә кулын салды:
- Кайгырма, булышырбыз. Мидхәт абыең ярдәменнән ташламас. Хезмәт хакың да югарырак булыр. Иң мөһиме - сөт савып алуны арттыру. Соңгы бюрода строгач алып кайттым. Хәзер бөтен өмет синдә, Гайния. Сынатмассың дип уйлыйм.
Хәсьянов Гайниянең кулын кысты.
Ишек ачылды һәм анда идарә атларын караучы Шәһитнең башы күренеп алды.
- Иртәгә эшне кабул итеп алырсың. Ә хәзер миңа районга китәргә кирәк.
Хәсьянов белән Гайния кабинеттан бергә чыкты. 
Менә сиңа мә! Гайния гозере бу кадәр тиз хәл ителер дип уйламаган иде. Моңа сөенергәме, көенергәме - белмәде. Икенче көнне үк ул баштанаяк ферма эшенә һәм... тездән сазга чумды.
Әлбәттә, адәм рәтле сыерлар булмагач, аларны ничекләр генә ашатсаң да, сөт елгалары турында бары тик хыялланырга гына кала. Әле ашатуы да ташка үлчим.
Ләкин тырышлык барыбер үзенекен итә. Гайниянең ферма маллары дип көне-төне чабуы, сөтбикәләрнең авызына онытканда бер фураж эләгүе эзсез узмады - ике айдан сөт савуын бераз арттыруга ирештеләр. Моңа райкомда да игътибар иттеләр: Хәсьяновка бирелгән каты шелтәне кире алдылар.
Яз артыннан җәй, җәйдән соң көз килде. Ә көз җитү ул - кышка бер генә адым калды дигән сүз. Кышын исә фермада мәшәкать бермә-бер арта. Азыкны ташып ашату гына түгел, сыерлар бозаулый башлый. Бу чорда ферма сыерлары янында һәрвакыт кемдер булырга тиеш. Узган ел, Гайния әле хисапчы чагында, яңа туган ике бозау катып үлгән иде. Быел моңа юл куярга ярамый. Хәсьянов белән киңәшеп, кышкы чорга фермага колхоз активыннан төнге кизү куярга булдылар. Якындагы идарә утырышында график расланды.
Малларга тәүлек буена күз-колак булу ярады, тфү-тфү, моңа кадәр сыер, сарыклар арасында үлүчеләр булмады.
Җанны ашардай салкын яңгырлы көз узып, беренче кырпак кар әле генә төшкән кебек иде, борылып карарга да өлгерә алмый калдылар, Яңа ел да килеп җитте. Тикмәгә генә әйтмиләр бит, кеше гомере аккан су, дип.
Яңа елга каршы төнгә Гайния кизүлеккә үзен куйган иде. Иртәдән бирле күңеле җырлап тора. Алдагы елда, Аллаһы боерса, аның Мөнир-Мөнирҗаны кайтачак! Әле менә төштән соң гына Мөнирҗаныннан хат килде. Сагындым, дигән. Кайтыр вакыт якыная, берүк көт, дигән. Шушы сүзләр яшь хатынның йөрәгенә җылы бирә, бергә яшәгән көннәрдәге татлы-ләззәтле минутларны искә төшерә.
Хатны ул кат-кат укыды. Аерыласы килмичә бөкләп, аны күкрәкчәсе эченә тыкты. Иремнән хат килде дип кенә хискә бирелеп ятарга ярамый, кизү булсаң кизү бул. Иң күп сөт бирә торган Акмаңгайның җилене тулган, бүген-иртәгә бозауларга тора. Аны исән-аман котылдырырга кирәк.
Диварга эленгән фонарьны кабызып, Гайния сыерлар янына ашыкты. Абзар ишеген ачуга, борынына сөт һәм әчкелтем тирес исе килеп бәрелде. Салам белән ябылган түбәләре тишек-тошык булса да, ишле мал торган абзарда җылы иде.
Сыерларның күбесе яткан да гамьсез генә күши бирә. Алар өчен бүген елның яңасы булды ни дә искесе булды ни; Гайниягә иреннән хат килде ни дә, килмәде ни, уйлап та карамыйлар. Кешеләр генә ул әллә ниләр уйлап табалар да үзләренә мәшәкать тудыралар.
Акмаңгай түр почмакка баскан. Гайния якынаюга, башын аңа таба борды.
- Хәлең ничек?
Акмаңгай җавап урынына койрыгын гына селтәп куйды, үзең аңла, янәсе.
Хәзергә сыерларда ул-бу сизелми, таңга кадәр ерак, соңга табарак тагын бер әйләнер әле.
Бозаулар янына да сугылгач, Гайния ферма өенә кайтты. Салам гына ягылса да, суыктан кергәч, өй бик җылы тоелды. Хәзер бераз черем итеп алмый ярамас, төнлә кизү тордың дип, көндез сине берәү дә эштән азат итми.
Гайния өстендәге киемен сәкегә җәйде һәм ятар алдыннан иренең хатын тагын бер тапкыр укып чыкты. Их, хаты түгел, үзе булса икән менә хәзер! Яшь хатынның тәне рәхәт калтыранып куйды. Хатыны сагынганга карап кына срокны кыскартмыйлар шул, югыйсә Гайниянең ташыган хисләрен искә алсалар, Мөнирен күптән иреккә җибәрерләр иде.
Фонарьның болай да саран утын тагын да кыса төшеп, Гайния йокларга ятты. Бераздан аның татлы тын алуы тышта усаллана башлаган җил тавышына кушылды. Ә иреннәрендә бәхетле елмаю калды.
Тәмле төшләр күрә генә башлаган иде, ишекнең шыгырдап ачылган тавышына сискәнеп уянып китте.
Җиде төн уртасында кем йөрер? Карак-угры түгелме? Хәсьяновны таныгач, тынычланды. Колхоз рәисе тынгысыз кеше, аның элек тә шулай төннәрен килеп, фермаларны әйләнгән чаклары була торган иде.
Хәсьяновка ияреп, бер кочак суык керде. Ишек ярыгыннан хәтта буран да озын телен күрсәтергә өлгерде.
Гайния инде фонарьның филтәсен күтәрә төшкән иде, торып утырды.
- Исәнме, Гайния!
Итегендәге карларын каккалап, Хәсьянов түргә узды.
- Аллага шөкер, иптәш Хәсьянов абый.
- Әй, ташла әле шул Хәсьянов абый дигәннәреңне! Мидхәт абый дияргә ярамыймыни сиңа! Әллә мине бөтенләй чит итәсеңме?
- Итмим дә, бер өйрәнмәгәч, тел әйләнми бит.
- Әйләнер, әйләнер. Фермада тәртипме?
- Хәзергә тәртип. Акмаңгай гына чирләбрәк тора. Вакыты җиткәндер. Бәлки, бүген үк бозаулар.
- Син барында, күңел тыныч минем, Гайния. Үзеңне Яңа ел белән тәбрик итәргә килдем. 
- Рәхмәт инде, искә алгач.
- "Искә алгач" дисең син... - Хәсьянов тунын салып, чөйгә элде, һәм Гайния янына килеп утырды. Гайниянең борынына көмешкә исе килеп бәрелде. - "Искә алгач" дисең, - дип кабатлады ул. - Минем сине онытканым да юк. Бүген дә менә, тукта әле, дидем, Гайния бит анда фермада берүзе, аңа күңелсездер, бәлки, берәр ярдәм кирәктер, дидем. Барып хәлен белим, дидем.
- Рәхмәт.
Хәсьянов Гайнияне кинәт үзенә тартып китерде һәм үбәргә үрелде.
Гайния һич кенә дә моны көтмәгән иде. Үз иреннәренә чит иреннәрнең кагылуы аны сискәндереп җибәрде.
- Китегез, нишлисез?! - диде ул, ычкынырга тырышып.
- Йә инде, Гайния, яратам бит мин сине. Бер генә тапкыр кочаклан үпкәннән укаң коелмас. Телисеңме, Мисбахны алып, үзеңне баш хисапчы итеп куям!
- Баш хисапчыгыз да, үзегез дә кирәкмисез. Мин ир хатыны! Хәзер үк чыгып китегез, югыйсә кычкырам.
Хәсьянов шаркылдап көлде:
- Син кычкырганга кем килер идисең? Сыерлар килсә генә инде, - диде ул, мыскыллап. - Йә инде, йә, юләр булма. Син бит бала-чага түгел!
- Кабатлап әйтәм: мин - ир хатыны!
- Төрмәдәге ир ирмени ул. Курыкма, эзе калмас. Мин бит сине аңардан аертып алырга җыенмыйм. Мин үзем дә хатынымның ире. - Әз генә бушата төшкән кулы Хәсьяновның янә эскәнҗәгә әверелде. - Сиңа әйтәм, кыланма! Барыбер мин дигәнчә булачак. Аксак Мисбахка яраганны, Мидхәт абыеңа ник ярамасын! Әйтәм ич, эзе калмый дип! Әле соңыннан рәхмәт әйтерсең.
Мисбах исемен ишетү Гайниянең кинәт хәлен алды, сулышы кысылды, күз алларына караңгылык йөгерде.
Ычкынырга тырышып, ул тыпырчынды, Хәсьяновның битен, кулын тырнамакчы, тешләмәкче булды. Ләкин Мидхәт җил иссә дә очарга торган Мисбах түгел, аю кебек таза гәүдәле һәм мәхәббәт фронтында азау теш ярган рәистән алай ансат кына котылу мөмкин түгел иде. Алпамша ир Гайнияне сәкегә аударды һәм аның өстендә булган киемнәрен йолкырга тотынды. Гайниянең күкрәкчәсенә ияреп, Мөнирҗаннан килгән кадерле хат та идәнгә очты һәм сәке астына барып төште. Каршы торырлык көче калмаганын аңлагач, Мидхәтнең үзенә кагылмавын күз яшьләре белән ялварып сорады Гайния, тик үгезгә әверелгән бу адәмне туктатырлык көч табылмады... Язмыш бәхетсез хатынны кабат сындырды. 
- Менә бит, ә син карышкан идең, - дип тешләрен ыржайтты Мидхәт, чалбар төймәләрен эләктерә-эләктерә. - Мидхәт абыең белән хур булмассың! Үзеңнең бигрәк тәмле икәнеңне белмисеңдер дә әле...
- Кит, кабахәт! Ерткыч!
- Алай тупас кыланырга ярамый. Чибәр хатын-кызга килешми ул. Ярый, мин киттем. - Хәсьянов ишеккә таба юнәлде. - Киләсе дежурыңда тагын очрашырбыз.
Хәсьянов ачып япкан ишектән тышта җил улаганы ишетелеп калды.
Гайния торып утырып, киемнәрен рәткә китерергә тотынды. "Кансыз, хайван!" Хатынның җаны үртәлде, күңеле кыйналды. Аны бит хәзер авылның бер сөйрәлчеге урынына саныйлар икән. Ничек шушы кадәр бәхетсез булды соң ул? Күңелендә Мөнирҗанына булган тугрылык сакланса да, тәне белән хәләл иренә икенче тапкыр хыянәт итте. Юк, итмәде, иттерделәр. Моны, бәлки, кеше белми дә калыр, ләкин адәм баласы өчен иң зур хөкемдар - ул үзе. Мөнирҗан күзенә күренерлеге калмады лабаса!
Тәрәзә артында җил, ә ферма өендә, сәкегә капланып, Гайния үкси. Ничек соң тормышта гел аңа гына аркылы килеп тора? Язмышымы, әллә соң берәрсенең каргышымы? Каргышы дияр идең, кемдер каргарлык нинди гөнаһы, кырын эше бар? Намусы чык бөртегедәй саф бит. Бәлки, бу бәхетсезлекләренең сәбәбе аның матурлыгындадыр? Ходайдан матурлык түгел, бәхет сорарга кирәк, дигәннәр бит өлкәннәр.
Елап арыгач, күңеле тынычланмасмы дип, сыерлар янына чыгып керде. Акмаңгай ятып тора иде. Бәлки, бүген бозауламас та.
Янә ферма өенә кайтты. Мичкә салам ягып җибәрде. Өй эче бер яктырып алды да элекке хәленә кайтты. Мичкә ыргытылган салам, яшьлек сыман, шулай бер генә мизгелгә ялтырап ала икән.
Гайния сәкегә утырды. Сәке такталары, аны Хәсьянов көчләгәндәге кебек, шыгырдап, ыңгырашып куйды. Гайния центнердан артык гәүдәле адәм астында калып изелгән күкрәкләренең, тәненең әрнүенә түзә алмады. Тәне авыртуы бер хәл, аның җаныннан кан саркый иде. Ул хәзер аңлады һәм катгый карарга килеп өлгерде: юк, бу хурлыкны җаны күтәрә алмаячак, ул үзен гафу итә алмаячак!
Билгеле бер карарга килгәннән соң, Гайния өй бетереп бау эзләде. Морҗа арасыннан кыскарак кына берне тапкан иде, черек булып чыкты - тартып карауга шартлап өзелде.
Бик тырышкан чагында ферма кадәр фермада бауны тапмый калмас иде. Тора-бара ул бу уеннан кире кайтты: якты дөньядан мордар китү зур гөнаһ булса, көчләнгән, мәсхәрәләнгән, пычратылган тән белән китү икеләтә гөнаһ булып тоелды. Ходай каршысына пакь көе барырга кирәк. Тәне дә җаны төсле чиста булсын.
Гайния ашыга-кабалана, гүя аны хәзер кемдер килеп тотып калыр, су буена таба атлый. Көчәя барган җил, аны җибәрмәскә тырышып, өстенә кигән бишмәте, башына бәйләгән шәле эченә керә. Көче җитмәгәнен белгәч, ялагай эт кебек, аякларына сарыла, ятып, эзләрен ялый.
Ферма мөдире булганнан соң гына да, аның бу сукмактан ничә тапкыр узганы бар. Терлекчеләр әлеге бәкегә ферма малларын көн дә су эчәргә алып төшә.
Гайния, бәке янына җиткәч, төнге тынлыкка колагын салып бераз тыңлап торды. Буранның кызганыч шыңшуы бәкедәге су агышын юньләп ишеттерми дә. Эстәрле бу урында бик салмак ага шул. Ул йөз ел да, мең ел да шулай аккандыр. Ничек кенә акса да, аның бит ашыгыр җире юк. Ахыр чиктә ул барыбер диңгезгә барып җитәчәк.
- Хуш, Мөнирҗан! Әткәй, әнкәй, хушыгыз, бәхил булыгыз! Сезгә рәхәт күрсәтә алмадым, зинһар, яманлап телгә алмагыз!
Бу сүзләрне кычкырып әйттеме ул, юкмы, әллә күңеленнән генә кабатладымы, үзе аңламады. Хәер, ни аермасы бар - күңеленнән генә әйтсә дә, ул күкләргә барып ирешми калмас.
Белгәннәрен укып, тәне, җаны мәсхәрәләнгән хатын агымсуда юынды да үзенең гүзәл гәүдәсен караңгы бәке кочагына ыргытты. Караеп торган Эстәрле суы, эһ тә итмичә, корбанын йотты.
Бу дуамал адымнан Гайнияне туктатып кала алмаган җил, елый-елый, бәке авызына кар көртләре өяргә кереште; тырыша-тырыша бәке сукмагында калган эзләрне күмде. Ә үзенең җылы өендә яту белән йокыга киткән канәгать чырайлы Мидхәт Хәсьянов, гырлый-гырлый, таңны якынайта иде.
Икенче көнне Гайния күренмәүгә башта берәүнең дә исе китмәде. Гаптелихсан абзыйлар аны эштә дип уйлады. Чөнки төнлә белән кизү торган киленнәренең еш кына фермада калып, төш вакытлары җиткәндә генә җил-җил кайтып керүләренә гадәтләнгәннәр иде. Минсафа карчык киленнәрен бу юлы да ашын пешереп, самавырын кайнатып көтте.
Сыер савучылар, бозау караучыларның да эче пошмады. Берәү дә яманны уйламады. Ник дисәң, бердән, төнлә белән эшләгән кешенең көндез ял итүе гаҗәп түгел. Икенчедән, ферма мөдиренең кәнсәләрдә дә эше муеннан, бәлки, шундадыр.
Самавырын өч кат шаулатып та, киленнәре кайтмагач, әүвәл Минсафа карчык чаң сукты. Чабата үреп утырган ирен борчымас өчен, Гайнияне эзләп, фермага китте. Тик, кызганыч, киленен бүген анда күрүче булмаган. Фермадагылар, йөгерә-атлап, Гайния керердәй җирләрне генә түгел, кермәстәй урыннарны да йөреп чыктылар. Күңеленә шом керә башлаган кайнанай идарәгә дә сугылды. Әмма анда бүген аяк та басмавы мәгълүм булды.
Хәзер бердәнбер өмет - Хәниф кодалары калды. Әйтминитми генә ата-анасы янына хәл белергә барса да, Гайниянең бер дә озак торганы юк иде.
Бу хәбәрне ишетүгә, Хәнифләрнең куллары салынып төште. Йөрәк өянәге белән интеккән Тәзкирә карчык, башын тотып, сәкегә егылды.
Хәерсез хәбәр шул сәгатьтә бөтен авылга таралып өлгерде. Ни уйларга да белмәделәр. Күңеленә корт кергән, моның төнлә белән булган хәлгә бәйләнеше барлыгын сизенә башлаган Хәсьянов, тыныч калырга тырышып, бөтен җирне айкарга әмер бирде. Ферма тирәсен, силос базларын ничә кат ураганнардыр. Ул арада караңгы төште һәм эзләүне иртәнгә кадәр кичектереп торырга карар кылдылар. Яктыда таба алмагач, караңгыда эзләү файдасыз икәне һәркемгә аңлашыла иде.
Икенче көнне төшкә кадәр эзләү дә нәтиҗә бирмәгәч, Хәсьяновның милициягә хәбәр итмичә чарасы калмады.
Махсус белеме булмаса да, эшли-эшли карт төлкегә әверелгән участковый Исхак эшне кешеләрдән сораштырудан башлады. Аннан соң бик җентекләп ферма өен карады. Ферманың фәкыйрь өендә ни булсын. Йдәндә яткан черек бау өстенә басып түргә узды, игътибарын җәлеп итәрдәй берни дә тапмады дисәң хата булыр - күзе сәке астындагы кәгазьгә төште. Бәлки, җеп очы шушы кәгазьдәдер. Ләкин иртәрәк куанган икән. Кәгазь Мөнирҗан хаты булып чыкты: анда Гайниянең югалу сәбәбенә ишарә итәрдәй бер сүз дә юк иде. Шулай да Исхак хат ташучы Гөлданияне чакыртып сорады:
- Бу хатның кайчан килгәнен хәтерлисеңме?
- Хәтерләмәскә! Безнең авылга көн саен йөз хат килми. Гайниягә 31 декабрь көнне төштән соң үз кулларым белән тапшырдым.
- ҺМ.М-...
Исхак хәзергә берни әйтә алмый. Килгәненнән бирле участковыйдан бер адым да калмаган Хәсьянов исә йотардай булып аңа текәлгән. Мидхәт сизенә: Гайния янына аның төнге визиты белән бу хатынның юкка чыгуы арасында бәйләнеш булырга тиеш. Тик ул шайтан хатын кая киткән? Сугыштан кайтканнан бирле куркуның ни икәнен оныткан ирнең күңелендә шом яралды. Ул бөтен күңеле белән хәвеф барлыгын сизде һәм...Гайниянең табылмавын теләде. 
Хатын бит аңа үз ихтыяры белән бирелмәде. Әгәр дә берәр югарырак урынга, көчләде дип, Мидхәт өстеннән шикаять белән барса? Аңардан көтәргә була, чаялыгы җитәрлек. Район белән генә чикләнсә, әллә ни майтара алмас, әгәр дә Казанга яки Мәскәүгә сикерсә? Табибларга күренеп, документларын алса һәм судка бирсә?
Хәсьяновның күзләре Исхакка төбәлгән, ә үзенең башында өермә котыра. Берсеннән-берсе күңелсезрәк уйлар коточкыч тизлек белән ярала да, йөрәген тырнап, юкка да чыга.
Ул ферма өендә кылганына хәзер чын-чынлап үкенә иде. Үзе дә инде, көчләп ябышмаса, әйтерсең авылда, авылда булмаса районда колач җәеп торучы юмарт хатыннар беткән! Гайнияне дә әйтәсе юк, кайдан килгән гыйффәт иясе! Чатан Мисбахка яраганны, Хәсьяновтан кызгана. Ярар иде ире белән яшәгән чагы булса! Өтермәндәге иренә тугрылык саклый, имеш. Ахмак! Ә шулай да чибәр хатын, каһәр, ымсындыргыч, азмас җиреңнән аздырыр. Гайния табылган очракта да Мидхәт аның күзенә туры карый алмас иде.
Исхакның да уйлый-уйлый башы катты, ахры, кулын селтәп, аты-юлы белән сүгенеп куйды:
- Анагызны... Яңа елда да кешегә бәйрәм итәргә ирек бирмисез!
Аның ни теләгәнен ярты сүздән аңлаган колхоз рәисе, участковыйны фатирга урнаштыргач, кич белән сугылырга вәгъдә биреп, көндәлек эшләренә ашыкты.
Исхак белән алар ярты төнгә кадәр утырды. Исерә төшкән участковый:
- Кызганыч, авыз итеп булмый калды... Чибәр хатын иде, авызын корт чаккыры, - дип сөйләнде.
Аның бу сүзләрен ишеткәннән соң, Мидхәтнең Исхак авызына берне менеп төшәсе килде. "Чү, тынычлан!" Йомарланган йодрыкның бармаклары кире язылды.
- Юк сүз сөйләп утырма әле. Син миңа шунысын әйт: тагын кайдан эзлибез?
- Минем уйлавымча, ул ире янына киткән булырга тиеш. Иртәгә үк анда запрос җибәрербез. Союз буенча да эзләтербез.
- Ә табылмаса?..
- Табылмаса, табылмаса... Иртәме-соңмы табылыр ул. Тере көеме, үле көеме дигәндәй...
Гайниянең гәүдәсен сабан туйлары узгач кына очраклы рәвештә Җәмил буасындагы куе камышлар арасыннан табып алдылар.
Ул көнне авылның яше-карты, бала-чагасына кадәр арык басарга буага җыйналган иде. Эстәрле болай карап торуга зур да, көчле ага торган да түгел. Ләкин яз көне яки көчле яңгырларда дулап-дулап ала. Яз саен авылның бердәнбер буасын ерып алып китми калганы юк. Ә буасыз ярамый, чөнки тегермән шунда корылган. Барлы-юклы ашлыгын үз тегермәнендә тартмыйча халык тагын кайда тартсын. Шуңа күрә ташулар кимеп, аяк асты сүркә төшүгә, ел саен буада эш башлана: урманнан чыбык-чабык кайтарыла, таш, кызыл балчык ташыла. Инешнең ике ягыннан да буып килгәч, көннәрдән бер көнне су агардай тар ярык кына кала. Бу инде арык басар көн җитте дигәнне аңлата.
Арык басу - авыл халкының күмәкләп башкара торган эшләренең берсе. Бу көнне авылда булган һәркем диярлек буага ашыга. Эш кайный, өмә боткасы пешә. Бала-чаганың эшкә җәлеп ителмәгәне, арык басылып, су кимегәннән соң исәнгерәп калган балыкны җыя.
Кызыксынуын тыя алмаган малай-шалайның җитешмәгән җире юк. Гайнияне дә камыш арасыннан җикән өзәргә кергән ике малай күргән.
Ярты еллап элек югалган ферма мөдиренең табылуы көтелмәгән ыгы-зыгы тудырды, өмә халкының кәефенә кырау төште. Мәетне, арбага салып, районга озаттылар.
Язмышның миһербансызлыгын кара инде син: Гайнияне җирләгәннең икенче көнендә вакытыннан алда төрмәдән чыгарылган Мөнирҗан кайтып төште.
Хатынының эзсез югалуы һәм һаман да табылмавы хакында аңа хатта язганнар иде. Ләкин сөеклесенең юклыгына, бүтән беркайчан да булмаячагына аның һич кенә дә ышанасы килмәде. Мәете табылып, җәсәде гүргә иңдерелгәнен белгәч, ышанмыйча чарасы калмады.
Мөнирҗан өчен Гайния кояш иде. Төрмәнең шыксыз казармаларында да нур биреп, җылытып яшәтте ул аны. Инде ул бу бәхетеннән дә мәхрүм. Дөньяга аваз салган һәр җан иясенең бәхеткә хакы бар. Адәм баласы бәхетле яшәр өчен, парлап яшәр өчен яратылган. Тик ни өчен язмыш ал арга шулкадәр каныга соң? Ни өчен сынау өстенә сынау, михнәт өстенә михнәт биреп кенә тора? Граммлап, мыскаллап та түгел, йөге-йөге белән аудара. Гаделлекме бу?
Олы хәсрәте белән япа-ялгыз калган Мөнирҗан гомерендә беренче тапкыр сугыштан исән кайтканына үкенеп куйды. Керфек очларына эләгеп калган яшь бөртекләре күзен томалады. Яу кырында батырларча үлеп калган булса, атаанасы, туганнары аның өчен оялмас^ ә үзенә рәнҗү-кимсетелүләр күрергә туры килмәс иде. Иа Раббым, Мөнирҗан атлы бәндәңә сабырлыгыңны кызганма!
Мөнирҗан авылга төш вакытларында кайткан иде. Атаанасы белән күрешеп, хәл-әхвәл сорашкач, беренче эше итеп зиратка юнәлде. Яңа каберне табып алуы кыен булмады. Кабер өсте пөхтәләп өелгән һәм кәс белән капланган, зиярат иясенең кемнеке икәне язылган такта да куелган.
Чагыштырмача яңа каберләр тагын бар. Мөнирҗан Гайниянекенә якынракларына күз салды: алары сугыштан авыр яраланып кайткан, яшьләре буенча аңардан чак кына өлкәнрәк Газизулла белән Түбән оч Шакирҗанныкы иде.
"Озакка сузмыйча, каберенә яздырып таш куярга кирәк" дип уйлады Мөнирҗан. Каберен тәртиптә тоту яраткан хатынына күрсәткән соңгы хөрмәт булыр. "Их, Гайния, никләр китәргә ашыктың, үлемеңә ни сәбәпче булды?"
Бу соравын ул үз-үзенә дә, бүтәннәргә дә кат-кат бирде, тик җавап кына табалмады. Сер Гайния белән бергә суларга аккан һәм Әскәйнең ике йөз еллык тарихлы зиратына күмелгән иде.
- Бәхил бул, Гайния...Сиңа китергән җәфаларым өчен кичер! - Ул бу сүзләрне күзләрен каплаган яшь элпәләрен сөртә-сөртә пышылдады. - Ахирәттә кавышканга кадәр!
Кич белән Мөнирҗан Гайниянең ата-анасы янына китте. Ничек кенә булмасын, ул бит аларның кияве. Бабасы Хәниф тә, әбисе Тәзкирә дә кияүләрен якты чырай белән каршы алды.
- Нихәл, кияү, әлхәмделиллаһ шөкер, исән-сау гына кайткансың икән!
- И бабай, мин кайту беләнмени, Гайния булмагач...
- Әйтмә дә инде, кияү, җылый-җылый, күзләрнең нуры бетте. Ни эшләргә дә белмәдек. Карчык саташа башлаган иде, өшкертә торгач терелде, Ходаның хикмәте. Башлар катты инде, башлар катты, ни эшләргә дә белгән юк.
Ирләр сөйләшкән арада, җырлап торган самавыр өстәл түренә менеп утырды. Әңгәмә табын янында дәвам итте. Ләкин карт та, карчык та Мөнирҗанның ничек утыруы, төрмә турында төпченеп җанын ашамады. Мөнирҗанның шуңа күңеле булды.
Гайния үлеменең сәбәбен әти-әниләре дә белми иде.
- Кем белгән инде, кияү. Эчләрендә утлар янгандыр. Бер сәбәпсезгә мордар китмәс. Яп-яшь көенә салкын гүрләрдә ята бит балакаем! - дип өзгәләнде ана кеше.
Табын янында озак утырды алар. Тегесе, монысы турында күп сөйләштеләр. Ләкин нәрсә турында гына гәп куертмасыннар, җеп очы һаман да Гайниягә әйләнеп кайта иде.
Сагынып кайтса да, бу кайтуында Мөнирҗанга авылда озак юанырга туры килмәде.
Гайниянең каберенә таш куйганнан соң, бер ай, ай ярымнар вакыт үтеп китте. Печән хәзерләвен искә алмаганда, Мөнирҗан көнен юкны бушка аударып уздырды. Колхоз эшенә дәрте суынган иде, бригадир бер-ике тапкыр эшкә әйтеп караса да, чыкмады. Мыек чылатырга җай чыкканда, баш тартмады. Ул күңелендәге бушлыкны, бер-бер артлы үзенә килгән бәла-хәсрәтләрне җиңәрлек көч тапмады.
Авылда эшнең бетәсе юк. Җәй көнендә - бигрәк тә. Бәрәңгеңне утыртып, күмәргә өлгермисең, печән чоры җитә. Аннан уракка төшәләр. Урак төгәлләнә алмый кала, көзге мәшәкатьләр башлана.
Мөнирҗан Бабеч-Каран тугаенда атна буена печән чапты. Печән уңган иде, яратып, җанын биреп эшләде. Комачаулаучы да юк. Күмер шахтасыннан соң туган якның шифалы һавасы күңеленә сары май булып ятты. Өйдән алып килгән бер шешә сөт белән ашалган ипидән соң чишмә суын эчеп алсаң!.. Моның тәмен озак вакытлар туган ягыннан аерылып торган кеше генә бәяләсә бәяләр.
Печәнне чабу гына түгел, киптереп алып та кайтасы бар. Алланың рәхмәте белән көннәр коры торды. Бүген чапканын ике көннән соң җыярлык булды. Мөнирҗан Гаптелихсан картны борчып тормады, барысын да үзе башкарды. Ниһаять, өстәмә мәшәкатьләрсез генә бар чапканы чүмәләләргә салынды. Хәзер инде яңгыр яуса да курыкмаска була.
Ләкин икмәкнең бурага салынганын, печәннең алып кайтып сәндерәгә өелгәнен хуп күрә халык. Яландагы әле ул тулысынча синеке дигән сүз түгел. Тир түгеп чапкан печәнеңне, авыз ачыбрак йөрсәң, берәр кәкре куллысы шудыртырга да күп сорамас.
Алып кайту өчен ат кирәк. Ә ат - ат караучылар кулында. Калганнары бүленеп беткән, колхоз эшенә дә җиткерә алмый иза чигәләр.
Мөнирҗан беренче бригаданың ат караучысы Шәрәфи янына барып, гозерен аңлатты:
- Бабеч-Караннан печәнне алып кайтасы иде бит...
Шәрәфи Мөнирҗанның үзе ат караган чагында күрсәткән игелекләрен онытмаган икән, ялындырып-нитеп тормады:
- Кайтарабыз аны. Тик төшкә кадәр вакыт юк. Җыеп куй.
- Җыелган.
- Кемнәр белән барабыз?
- Кемнәр дип... Әтине алсак кына инде... Өстә торырга.
Шәрәфи бу вариантны шунда ук кире какты:
- Олы кешене интектереп йөртмик. Мин напарнигым Кәримгә әйтермен дә ике ат белән бер генә юлларбыз.
Егетләр көн саен йөк төяп шомарган, үз эшләренең осталары иде, печәнне тиз тоттылар. 
Мөнирҗан рәхәтләнеп, тәм, ләззәт табып эшләсә дә, печән - авыл халкы өчен иң авыр, җан тынычлыгын ала торган шөгыльләрнең берсе. Инде булды дигәндә генә койрыгын бора да куя. Яңгырлар явып китсә, күпме хезмәтең әрәм була.
Бар чапкан кадәрлесенең әйбәт көе сәндерәгә менеп кунаклавы Мөнирҗан өчен дә, аның ата-анасы өчен дә зур куаныч иде. Мөнирҗан ат караучыларны өйгә чакырды. Ләкин тегеләре:
- Юк, кеше мәшәкатьләп тормыйбыз. Сыйларга бик теләгең булса, бер-ике телем ипи белән суган кыстыр да Кәлимулла бакчасына керик.
Кәлимулла бакчасы кибет янәшәсендә генә. Шуңа күрә кибеттән аракы алган ирләр еш кына шунда сугыла. Анда хәтта шомырт ботагына кигертеп куелган бер ике "дежур" стакан да була.
Шомырт күләгәсендә өч борынга бер шешәне озын озакка сузмыйча гына бушатып, таралышырга торганда, титактитак атлап, Мисбах килеп керде. Баш хисапчының өстенә кигән галифе чалбарының кесәсе кабарып тора иде.
- Егетләр, мине компаниягезгә аласызмы?
Аның тәкъдиме һәммәсе өчен көтелмәгән булса да, каршы килмәделәр. Үз сые белән йөргән кешене кем борып җибәрсен инде. Кешенекен бушка эчкән чакта барысының да авызлары шапылдап тора. "На халяву и жид удавился" дип тикмәгә генә әйтмәгәннәрдер. Әллә син Мисбах көн дә сыйлар дип беләсеңме. Сыйлар сиңа, тот капчыгыңны!..
Килә-килешкә Мисбах кесәсеннән шешә чыгарып утыртты. Ул инде шактый кызарга өлгергән, шуңа күрәдерме, туктаусыз сөйләнде:
- Мөнирҗанны күптәннән сыйлыйсым килеп йөргән иде. Үтеп барган җирдән тавышыннан таныдым. Туктале, мәйтәм, Мөнирҗан бит бу, кайгылы чагы, күңеле бушанмасмы, мәйтәм. Утырыйк әле, егетләр, төн безнеке!
Мисбах белән утырырга күңеле тартмаса да, егетләрдән яхшысынмады, ризалашты Мөнирҗан. Өстәвенә алданрак эчкәне дә тамагын кытыклап, котыртып тора иде.
Шешәне башлап, берне тотканнар иде, Шәрәфинең хатыны ашларына таракан булып төште:
- Әйдә, утырма, өйдә кырыкмаса кырык эшең тора, ә син монда эчеп ятасың!
Шәрәфи, рәхмәт әйтеп, кулларын кысты да сүзсез генә хатыны артыннан иярде. Аның артыннан озакламый Кәрим дә кузгалды.
- Егетләр, рәхмәт, гаепләмәсәгез, мин дә кузгалам. Тотып тормасаң, сыер саудырмый безнең. Өйдә бүтән кеше юк. 
Их, егетләр, ташлап китмәскә, Мөнирҗан белән Мисбахның үзләрен генә калдырмаска иде бит сезгә!
Эчендәге корт котыра башласа да, әле тагын берне чәкештергәнче түзде Мөнирҗан. Ләкин шуннан соң сабыр канатлары сынды. Гайниянең шушы чатан дуңгызның үзен мәсхәрәләве хакында күз яшьләренә буылып сөйләгәне хәтерендә кабат җанланды. Алай гына да түгел, офыктагы кояш янәшәсендә Гайниянең рәнҗү-сагышлы йөзе күренгәндәй һәм ялварулы тавышы ишетелгәндәй булды: "Үч ал, Мөнирҗан, болай гына калдырма. Үч ал шул аксак тәредән!"
- Син, син, колхоз комыгы, анаңны... - Мөнирҗан үзенә төрмәдән ияреп кайткан сүзләрне дә кыстырып, аты-юлы белән сүгенеп куйды. - Син... шушы бер ярты белән минем алда гаебеңне юам дип уйлыйсыңмы? - Исән кулы үзеннәнүзе Мисбахның изүенә үрелде.
- Ни сөйлисең, Мөнирҗан энем?! - Ул югалып калды, чөнки эшнең болайга әйләнәсен көтмәгән иде. Әйбәт кенә эчеп утырганда бит.
- Ни сөйлимме? Ярар, мин сөйләмәм. Гайнияне ни эшләткәнне, бәлки, син сөйләрсең. Әйт, ни эшләттең Гайнияне?
- Ни эшләтим, берни дә эшләтмәдем. Хисапчылыкка өйрәттем.
- Ә кем аңа кул салды? Кем көчләде?
Мисбах коелып төште, бер мәлгә телдән калды. Ул бит бу хакта Мөнирҗан белми дип йөри иде.
- Хода шаһит, энем, көчләмәдем, - диде ул калтыранган тавыш белән. - Әз генә дә карышмады. Әйдә, үлгән хатын өчен тавышланып утырмыйк. Дөньяда хатын-кыз бетмәгән. Ишеткәнең бардыр, тоз бетмәсә, кыз бетмәс, ди безнең татар. Дулап кына үткәнне кайтарып, үлгәнне терелтеп булмый. Ал стаканыңны кулыңа, тотып куйыйк, китсен үзенең юлына!
Мөнирҗан селте, кислотага әверелгән иде.
- Син кабахәтнең бар эчкәнен дә кире костырам әле мин! Гомер буена колхозны имдең.
Исән кулы белән Мисбахны үзенә тартып китереп, гарип кулының ташка әверелгән очы белән корбанының корсагына шундый итеп китереп бирде, тегесе бөгелеп төште. Ләкин бу әле баласы гына булган. Тагын бер сугуы белән Мөнирҗан аны җиргә аударды һәм ярсып типкәләргә кереште. Кызуы чигенә җитте. Аң төпкеленнән килгән Гайния тавышы аны котыртып торды:
- Минем намусым өчен үч ал шул хәшәрәттән! Үч ал!
- Тынычлан, Гайния, тынычлан. Үтерәм мин аны!
Кыймылдарга да куркып яткан Мисбахның яңагына Мөнирҗан эчелеп бетмәгән шешә белән селтәнде. Бәлки, үтергән дә булыр иде, кизәнгән чакта кулы шомырт ботагына эләгеп, шешәсе ычкынып китте. Ярсуыннан күзе тонган адәм аны алып тормады, дошманына алагаем тагын бер тапкыр типте дә бакчадан чыгып китте.
Икенче көнне үк участковый Исхак Мөнирҗанны кулга алды. Бераздан суд булды. Судта Мөнирҗан акланып бер сүз дә әйтмәде. Әйтүдән ни файда: Гайниянең исемен телгә алып, дөресен сөйләсә, мәрхүмәнең рухын пычрату булыр иде. Яңак сөяге сынган булганга, авызына арматура тутырылган Мисбах сугышуның чын сәбәбен шулай ук яшерде. Дөресен әйтү аның файдасына да түгел иде. Язма рәвештә биргән күрсәтмәсендә барысын да Мөнирҗанның исерек булуына сылтады.
Бер тапкыр утырып чыккан кеше хөкем каршысына кабат килеп эләксә, судка эш җиңеләя. Исерек баштан кеше кыйнаган дип, Мөнирҗанны янә ташкапчыкка тыктылар. Төрмәгә барырга бик атлыгып тормаса да, Мөнирҗан бу юлы үзен утыртканнарына артык хафаланмады. Бәхетенең чите кителгән, тормышының яме кимегән, җанына куркыныч рәвештә битарафлык иңә башлаган иде. Утыртсыннар әйдә. Аңа көнне кайда үткәрсә дә барыбер. Ә Мисбахны кыйнаганына тамчы да үкенми ул. Киресенчә, әгәр дә җәзасыз калдырса, үзен гафу итә алмас иде. Гайния исән чагында ук арт сабагын укытырга кирәк булгандыр ул аксак шайтанның. Әшәкелек тиешле җәзасын алырга тиеш. Хәтта төрмәнең язылмаган законнарында да бу шулай.
Вакыт башта көннәр, аннан атналар, айлар саный. Исәннәр казна йортыннан барыбер бер чыга. Мөнирҗанның да котылыр вакыты якынайганнан-якыная бара. Ләкин өендә инде аны көтүче юк. Ул китеп, җиде-сигез айлар үтүгә, башта әтисе, унбиш-егерме көннәрдән әнисе дә гүр иясе булып куйдылар. Хәзер кем янына кайта инде ул? Йортлары исән-сау тора микән? Аңа бирелгән һәр срок югалту белән бәйләнгән: беренчесендә - Гайния, соңгысында - ата-анасы. Ул бит хәзер ятимнәрнең дә ятиме.
Төрмәдән котылган чакта, Мөнирҗан Исламов дигән гражданинның кулына шактый акча тоттырдылар. Көне-төне эшләп тә кәгазьдәге таяктан башканы күрмәгән авыл халкының төшенә дә керми торган сумма иде бу. Юлда юк-бар нәрсәгә әрәм-шәрәм итмәде ул аны, ашарына гына тотып, Азнакайга кайтып төште. Әскәйгә исәбе башта тәпи-тәпи кайту иде, күчтәнәчләр алырга кибеткә керде. Күпме вакыт аерылып торганнан соң, ата-анаң булмаса да, ничек инде акчаң була торып буш кул белән кайтып керәсең: күрше-күлән, бала-чага бар дигәндәй... Менә шул чакта елкылдап торган велосипед күзенә чалынды. Туктале, нигә шуңа атланып кайтмаска?! Кайчандыр йөрергә өйрәнгән иде бит. Велосипед эчен тишмәс, кирәге чыгар. Ә акча дигән нәрсәнең бик яман гадәте бар: әтәч булып кычкырырга гына тора.
Авылда велосипед сугышка кадәр мәктәп директоры Якуповта гына бар иде. Яхшы кеше иде, мәрхүм, мин директор дип, борын чөеп йөрмәде. Ә бит директорның абруе югары иде. Менә шул Якупов Мөнирҗанны үз итте, ярдәм кирәк булса, башка берәүгә түгел, гел аңа гына эндәште. Үзе әз генә ярдәмне дә буш калдырмады, йә берәр тәмле нәрсә белән сыйлады, йә нидер бүләк итте. Ә бәрәңге утыртышканнан соң, Мөҗәһит белән икесенә бәхетнең бөтенләй көтелмәгәне елмайды: директор абыйлары аларга велосипедта йөреп карарга рөхсәт бирде. Менә шул чакта Мөнирҗан йөрергә өйрәнеп калган иде. Мөҗәһиттән никтер булмады. Ике-өч тапкыр утырып карады да, мәтәлеп барып төшкәч, бүтән якын килмәде.
Утыз сигезенче елда, ахры, Якуповны, "халык дошманы" дип кулга алдылар, аны кулга алганнан соң, гаиләсе дә авылдан китте. Шул көннән бирле авыл халкының велосипедны күргәне юк. Андый затлы әйбер кайдан килсен туйганчы ипи дә ашый алмаган сала кешесенә.
Сатып алган велосипедына Мөнирҗан Азнакайны чыгып бераз киткәч кенә утырды. Ул дулкынлана иде. Дулкынланырсың да, малай чакта велосипедка утырганда аның ике кулы да исән, аяклары гына педальгә җитәр-җитмәс иде. Хәзер аяклары бик җитә, сыңар кул белән идарә итә алырмы?
Үргә түбәнрәк җирне сайлап, бисмилласын әйтте дә Мөнирҗан тәвәккәлләде. Юкка шикләнгән икән, берничә минуттан ике тәгәрмәчле атына ияләшеп җитте.
Тәгәрмәч кыршаулары ялтырап торган велосипед зурларга ничек тәэсир иткәндер, әмма авыл малайларының тәмам йокысын алды. Их, бер генә тотып карасаң иде шуның рулен! Утырып йөрү турында хыялланмадылар да. Андый бәхет эләксә дә, күрше малае Нәсимгә генә тия. Ә башкаларга велосипед артыннан күтәрелгән тузаны гына кала. Алар өчен бусы да зур бәхет.
Баштагы көннәрдә велосипедның үзен күреп шаккаткан малайларны Мөнирҗан абыйлары берзаман бөтенләй ушсыз калдырды. Ничек дисезме?
Мөнирҗан кичтән шактый гына төшергән иде. Башының чатнавына уянып китте. Кибет ачылганны көч-хәл белән көтеп алып, башын төзәтеп чыкты. Бар иде әйбәт заманнар, күпмегә түләсәң, шуның кадәресен салып бирәләр иде. Кайчан керсәң дә, кабымлыкка мичкәсе белән килки балыгы тора. Өч тиенгә алсаң, ярты авылыңа җитәрлек тия. Акчаң юк икән, сатучы алдында ышанычың бөтенләй югалмаган булса, ул сиңа әҗәткә дә бирә. Кибет ябылса да, баш бәласе түгел, кибетченең өендә ким дигәндә өч-дүрт әрҗә запас аракы бар, төн уртасында да борып чыгармый.
Башын төзәткәч, Мөнирҗанның күңеле күтәрелә төште һәм кинәт кенә гармун уйныйсы килеп китте. Ләкин өендә бик эссе иде. Ә ни өчен су коенмаска? Гармунны бит аны Зиннәт тугае буендагы ямь-яшел каз үләненә ятып та уйнарга була.
Велосипед кадәр велосипеды булган кеше моның ише көнне ничек инде җәяү йөрсен. Мөнирҗан да капка төбенә велосипедын алып чыкты һәм су коенырга китте. Зиннәт тугае авылның Түбән очында. Анда илтә торган юл авыл эченнән уза. Мөнирҗан урам буйлап велосипедта бара, үзе гармун уйный. Кара инде бу велосипедны: руленнән тотмасаң да бара икән. Могҗиза тек могҗиза! Тамаша тек тамаша! Күргән малайларның күзләре маңгайларына менде. Күрмәгәннәргә алар соңыннан селәгәйләрен агыза-агыза сөйләде.
Өченче тапкырында Мөнирҗанны илле грамм спирт өчен утырттылар.
Җәйге иртәләрнең берсендә, әле Кызыл тау артыннан кояшның яңа гына күтәрелеп килгән чагында, Мөнирҗан тавыкларына бодай сибеп йөри иде, берәүнең "Исәнмесез!" дигән сүзенә борылып караса, үз күзләренә үзе ышанмады: каршысында Хаммат басып тора иде. Кочаклашып күрештеләр. Сугыштан кайткан елда бергәләп аулак өйгә йөргәннәре икесенең дә хәтерендә иде. Хаммат нефтькә киткәннән бирле күрешкәннәре булмады. Хаммат кайтса, Мөнирҗан юк, Мөнирҗан кайтса, Хаммат юк. Сак белән Сок диярсең.
Хуҗа кунагын өйгә чакырды.
Өй эчен тәртипсез дип әйтмәсәң дә, хатын-кыз кулы тимәгәнлеге сизелеп тора иде. Әйе, Мөнирҗан һаман ялгыз. Теге яки бу хатынны димләп карадылар, үзен-үзе кияүгә тәкъдим итүчеләр дә булмады түгел, ризалашмады, чөнки Гайниянең назлы карашын оныттырыр көч юк, мәхәббәтен йөрәгеннән кем дә куып чыгаралмый иде.
Пенсия акчасына очын очка ялгап барган ялгыз ирнең өе арурак шартларда яшәп өйрәнгән кешегә шыксыз булып күренергә дә мөмкин. Ләкин төрмә казармаларын әле онытмаган Мөнирҗанга үз өе, "тегеннән" кайткач, оҗмах булып тоела.
Хаммат буш кул белән кермәгән икән. Дуслар көлешәкөлешә дә, бераз сагышланып та, узган көннәрне искә алып сөйләшеп утырдылар. 
Мөнирҗан Хамматның хәзер Әлмәттә яшәвен, бораулау мастеры булып эшләвен ишетеп белә иде. Үзенә ниндидер орден да биргәннәр икән.
- Да, малай, син теге вакытта юкка минем белән китмәдең. Нефтедә эш күп анда. Мине менә эшкә алу белән бораулау кадрлары мәктәбенә укырга җибәрделәр. Нефтьчеләр аны ШБК дип тә, "Бигәш академиясе" дип тә йөртә. Шунда укытып, бораулаучы ярдәмчесе ясадылар. Калганы үзеңнән тора. Эшли-эшли бораулаучы да булдым. Соңрак мастерлар мәктәбендә укыттылар. Ике ел инде мастер булып эшлим. Тырышабыз, малай... Безнең нәселне беләсең бит, задурлык җитәрлек!
Хаммат мавыгып та, горурланып та тормышын бәян итте. Сүзләрендә хәтта бераз мактану галәмәтләре дә чагылып алды. Нефтьтә "а"ны "б"дан аермаган Мөнирҗан күп нәрсәләрне аңламаса да, кызыксынып тыңлап утырды. Сирәкмирәк сораулар да бирде.
- Бораулауда коммерция тизлеге дигән нәрсә бар, - дип дәвам итте сүзен Хаммат. - Ул никадәр югары булса, эшең дә шулкадәр әйбәт дигән сүз. Ә ул күп очракта мастердан тора. Ягъни эшне ничек оештыруыңнан. Ә эшне оештыру исә нәчәлствоның сиңа мөнәсәбәтенә бәйле. Тели икән нәчәлникләр, синнән герой ясый, теләмәсәләр, утырасың шунда коры паекта.
- Авылда сөйләүләренә караганда, гел коры паекта гына утырмыйсың бугай. Орден алганыңны да ишеттем. Хакмы?
Хамматның болай да ачык йөзе бөтенләй балкып китте:
- Кәк же, кәк же! Хезмәт Кызыл Байрагы ордены бирделәр.
Орден кадәр орденны юкка гына бирмәгәннәрен Мөнирҗан аңлый иде.
- Ни өчен? - дип сорады ул, кызыксынуын тыя алмыйча.
- Безнең бригада бер станок-айга коммерция тизлеген...
Станок-ай дигәне дә, коммерция тизлеге дигәне һәм Хаммат авызыннан ычкынган күп кенә бүтән сүзләр нефть эшеннән ерак торган Мөнирҗан Исламовка берни дә аңлатмый иде. Ә кыза төшкән Хаммат мактанырга ук кереште:
- Эшләр болайрак барса, Мөнирҗан дус, минем тиздән Герой булуым да бар. Син минем бораулау буенча СССРда рекорд куйганымны ишеткәнсеңдер ич?
Хамматның уңай җавап ишетәсе килгәнен белсә дә, Мөнирҗан алдый алмады.
- Юк, - дип, дөресен танырга мәҗбүр булды.
- Кит аннан! - Гаҗәпләнүдән Хаммат кызарып чыкты. - Бөтен ил шаулады бит ул хакта. Язмаган гәҗит калмады. Нужәли укымадың? 
- Без укыган гәҗитләрдә күбрәк бүтән нәрсәләр хакында язалар иде...
- Шулайдыр шул, гафу ит, онытып җибәргәнмен. - Кинәт, боегып калган Мөнирҗанга карап, Хаммат уңайсызланып китте. Бу хәл аны һавада очкан җиреннән җиргә төшәргә мәҗбүр итте.
Сүз артыннан сүз иярде. Сөйләшеп утыра торгач, Хаммат алып кергән шешәнең төбе күренде. Мөнирҗан кибеткә чыгып керергә дип кузгала башлаган иде, Хаммат туктатты:
- Йөрмә, үзем барам. Ничек дип җырлыйлар әле:
Акча бездә бер букча,
Ефәк безгә мунчала.
Яшь гомерләр ике килде,
Өч килсә дә ничава, - диләрме?
Хаммат җил-җил атлап чыгып китте.
"Яшь гомерләр ике килде..." Мөнирҗан аның берсен дә юньләп хәтерләми: өлгереп җиткәч, сугыш утына ыргытылды, көч-хәл белән исән кайткан иде, төрмә шулпасы эчәргә булган икән. Бердәнбер якты, җылы хатирә булып Гайния генә калган. Аның да, еллар узган саен, җылысы кими, яктысы тоныклана бара.
Ничек җырлады әле Хаммат? Ә, әйе, "Акча бездә бер букча" дип. Бәлки, чыннан да шулайдыр. Авыл халкы "Бурилыциклар акчаны капчыклап алалар икән" дип юкка сөйләмәс.
Хаммат каршысында Мөнирҗанның бөтенләй үк мескен булып күренәсе килми иде. Юып, электр плиткасына пешерергә берничә йомырка куйды. Титибикәләренә рәхмәт, көн саен кытаклап торалар. Тавык кытакладымы, димәк, ниндидер хикмәт бар дигән сүз.
Самавырының капкачын күтәреп суы барлыгына ышангач, анысын да көйрәтеп җибәрде. Сәгать унберенче киткән, әле бит аның иртәнгелеген дә ашаганы юк. Аракы дөньяны оныттырса да, карында улаган бүреләрне тыя алмый.
Хаммат озак тормады, чыгып та җитте. Өстәлгә бер шешә аракы һәм ике балык консервасы утыртты.
- Гафу ит, кабымлыкка бүтән нәрсә юк икән кибеттә. Шәһәрдә колбасасы, кызыл, кара уылдыгыннан киштәләр сыгылып тора.
- Монда кайтарсалар да, аларны кем генә алып ашар икән. Ипилек рәтләре дә юк.
- Әйе шул. Хөкүмәт дурак түгел, белә ни эшләргә икәнен. Нефть кирәк булгач, кадерлиләр. Ә авыл элек ничек фәкыйрь булса, шулай булып калган. Авызын ачса, үпкәсе күренә. Мин бит хәзер авылга, сагындырса да, сирәк кайтам. Нефтьчеләрнең пачут зур, малай, зур. Кемнең акчасы бар, дөньяга шул хуҗа, диюләре хак икән. Син менә үзең уйлап кара: башагын чак кына күтәреп торган арыш яки бодай басуы. Атна-ун көннән уракка төшәргә торалар. Игеннәрне урып алганны көтәсе иде дә бит, юк, шул басуга юл ачарга бульдозер кертеп җибәрәләр.
- Ник?
Мөнирҗан Хамматны арттыра дип уйлаган иде. Ничек инде шаулап торган басуга бульдозер кертергә мөмкин? Бу аның башына һич кенә дә сыймый иде.
- Никме? Чөнки илгә нефть кирәк. Кемнән генә сорасаң да, сиңа шундый җавап бирәләр.
- Ә икмәк кирәк түгелме?
- Кирәк. Ләкин нефть барсына да галава ди партия.
- Аңламыйм. Нефтьне галава дип, шау икмәкне харап итәргә ярыймы? Шуңа кемнең кулы бара?
- Ә без түлибез! Бозылган һәр гектар җир өчен хөкүмәт колхозларга бик яхшы түли. Андый акча колхозның төшенә дә керми. Башлырак колхоз прсидәтелләре нефтьчеләрдән ул басудан җыеласы икмәк бәясеннән биш тапкыр артыграк акча каералар.
- Булмас!
- Икмәктер әгәр! - Алдында яткан икмәк телеменә Хаммат иреннәрен тидереп алды. - Бик беләсең килсә, кайбер колхоз предләре фәлән басуга буровой куйыйк әле, юл уздырыйк әле, дип арттан үзләре йөри. Чөнки юкны бар итеп акт төзергә өйрәнеп беттеләр. Тагын да хәйләкәррәкләре, түрәләр белән килешеп, башта акт төзетәләр, аннан игенен җыеп алалар. Басу бушагач кына, буровой керә. Сарык та исән, бүре дә тук менә шул була инде.
- Аңламыйм, ничек инде алай булырга мөмкин?
- Вәт менә шулай, - шешәнең икенчесе дә шактый бушаган, Хаммат тәмам кайнарланган иде. - Шул басуның уңышын башкаларныкына кушып, "авыл хуҗалыгын үстерүдәге югары казанышлары өчен" орден алучылар да бар.
- Хаммат дус, әллә бераз су кушасың инде? Мине колхоз атларына дип алып кайткан бер-ике йөк печән өчен дә утырттылар, ә син коточкыч нәрсәләр сөйлисең.
- И туган, әллә кайларда йөрсәң дә, һаман сабый булып калгансың икән. Югарыраклар арасында чуалсаң, әллә ниләр күрер идең. Вагоны-вагоны белән цемент, такта, торба югала, сүзе дә, эзе юк. Белмәсәм сөйләмәс идем. Сине алдап утырырга мин бит бала-чага түгел, - диде Хаммат, тавышын баса төшеп. - Ярар, синең янга акыл сатарга да, лекция укырга да кермәдем. Үзеңне бик күрәсем килгән иде, бигрәк тә гармун уйнаганыңны сагындым. Гармуның уйнарлыкмы? Их, малай, теге вакытларда матур гына яшәп калган идек. Ә Сәлимә, бичара, яп-яшь көе харап булган. Сиңа әйттеммеюкмы, аулак өйдә кунгалаганнан соң, мине бит Мөршидә үзенә чак өйләндерми калды. Ну ут хатын иде, сабакы! Әле хәзер дә кайчагында үзем хатын кочагында ятам, үзем шул б...не уйлыйм. Нечисно, кәнишне! Ярый әле Мөршидә кияү тапкан, югыйсә күпме ир-атның башына җитәр иде, каһәр!
- Хатының кем соң синең?
Гайниясе исенә төшеп, Мөнирҗанның йөрәге кысылып куйды. Тәне җир куенында булса да, җаны оҗмах түрендәдер инде бәгырькәенең. Оҗмахка Гайния кебекләр дә кермәсә, тагын кем керер.
- Марҗа. Ирина исемле.
- Әйбәтме соң?
- Ярый инде. Тик авылга кайтырга дисәң, теше-тырнагы белән карыша. Татар авылында миңа ни калган, ди. Ә минем үлеп-үлеп үзебезнең авылны сагынган чакларым була. Хет шунда утыр да ела. Менә бу юлы да түзә алмаганга кайттым. Үзең беләсең, ешрак кайтырга авылда якын туганнарым юк.
- Кайчан кайткан идең?
- Кичә соңрак кына вахта машинасы китереп куйды.
- Кемдә кундың?
- Чулак Гыймади абзыйны хәтерлисеңдер бит. Аның хатыны Бибисара түти инәй ягыннан чыбык очы иде, урыны оҗмахта булсын. Шул Гыймади абзыйның бертуганының малае, безгә бит инде ераграк булса да, кода туры килә, менә шул Фәләх кодаларга кайткалыйм.
Гаҗәпләнсәң гаҗәпләнерлек хәлләр бар икән бу дөньяда. Иң бәхетле дигән кешенең дә күңелендә карурман ята. Анда чәчәкләр генә түгел, башкалар күзенә чалынмый торган әллә нинди урлар, убалар бар. Торып-торып исең китәрлек. Мөнирҗан Хамматны хәтта кызганып та куйды.
- Юньләп урысча сөйләшә дә белмәгән көе ничек итеп марҗага өйләнәсе иттең? Татар кызлары беткән идеме?
- Юләр булганга! - Хаммат тегеләй-болай боргалап тормады, турыдан ярды. - Марҗа бит ул, татар егетен күрсә, дөньясын оныта. Аңа бит синең телең кирәк түгел. Общагада берничә тапкыр янында кунып чыккан идем, күз яше белән килгән, балага уздым, ди.
- Шуннан?
- Шуннан кызгандым үзен. Өйләнәсе булды. Югыйсә парткомыгызга барам дип тә куркытты. Минем кандидатлык стажым яңа башланган гына чак. Ә ул, стерва, алдаган икән, бернинди дә йөге булмаган. Менә шулай, дустым. Ник алай иттең дигәч, яраттым, ташларсың дип курыктым, ди. Башта бәреп үтерәсе килгән иде дә, тора-бара ияләнәсең икән аны. Хәзер ике бала бар. Икесе дә малай. Күрәсең, бракодел түгел мин. Малайларның берсе Коля, икенчесе Сережа исемле.
Хаммат кинәт йодрыгы белән өстәлгә сугып куйды. Стаканнар зеңгелдәште, ярый әле аумады.
- Бер сүз белән әйткәндә, авылыма, нәселемә, милләтемә хыянәт иттем мин, Мөнир дус! Миннән татар токымы калмаячак, марҗаныкы йотачак. Терсәк якын, тешләп кенә булмый. — Ул тынып калды да күзенә чыккан яшьләрен кулъяулыгы белән сөртеп алды. - Әйдә, суз әле берәр үзебезнең көйне. "Сарман"ны, юк, башта "Рәйхан"ны җырлыйбыз.
Аклы ситсы күлмәгемнең
Якаларын кем уйган?
Ай...
Хаммат хисләнеп, сагышланып җырлады. Аның тавышы ярыйсы ук ягымлы иде. Мөнирҗанның тамагы бераз карлыгыбрак торса да, аңа кушылмыйча түзмәде.
Алар һәрберсе үзенчә бәхетсез иде: Мөнирҗанны инде әйткән дә юк, ә менә тыштан караганда бик бәхетле булырга тиешле, даны да, акчасы да, гаиләсе дә булган Хамматның да эчендә ут кайный, йөрәге күмерләнә икән бит. Аулакта утырган ике ир җыр артыннан җыр башлады. Иң соңыннан Хаммат Мөнирҗанның "Герман көе"н уйнавын үтенде.
Без авылдан чыккан чакта,
Күтәрелде томаннар.
Дөнья хәлен белеп булмый,
Сау булыгыз, туганнар!
Хаммат, урыннан торып, Мөнирҗанга кулын гына биргән иде, соңрак түзмәде, кочаклап ук алды. Иреннәреннән пышылдап бер сүз чыкты:
- Рәхмәт!
Хамматның күзләреннән тәгәрәгән кайнар яше Мөнирҗанның җилкәсенә тамды.
Бораулау мастерының күңеле сизгәндерме, бу җыр аның туып үскән авылы белән генә түгел, якты дөнья белән дә хушлашуы булган икән бит. Күрәсең, җанының кайсыдыр тамыры сизгәндер дә туган авылына бәхилләшергә алып кайткандыр. Соңрак, төрмәдә утырганда, сирәк килгән хатларның берсендә, буровойда авария булып, Хамматны торба бәреп үтерүе хакында язганнар иде. Гәүдәсен авылга алып кайтып, зурлап күмгәннәр. Бар иде кеше, юк инде кеше. Берәү дә үзенең кайчан, кайда, ничек үләсен белми. Язмыш тактасын уку кемгә насыйп? 
Адәм баласының хәтере кыска, тиз оныта. Күмгәндә купшы сүзләр сөйләнсә һәм хөрмәтнең зурысы күрсәтелсә дә, шуннан соң Хаммат каберенә аяк басучы булдымы икән? Хатыны, малайлары исәндер. Ир хакы, ата хакы дигән төшенчә булырга тиештер бит аларда. Хәер, Мөнирҗан үзен кемне дә булса гаепләргә хокуклы дип санамый. Башы төрмәдән бушамый, авылда чагында, дөрес, җәй көннәрендә бер-ике мәртәбә Гайния һәм ата-анасы каберен чистартып, чардуганнарын төзәтеп, тәртипкә китереп кайта кайтуын. Вакытның ничек тиз узуын кабер өсләренең яшел чирәм белән каплануыннан һәм исемнәр язылган ташларның саргаеп мүкләнүеннән дә белеп була икән.
Хамматны озаткач, табынын җыештырып куйды да Мөнирҗан ишегалдына чыкты. Калдык-постыкны сибүгә, тавык халкы аны шунда ук сырып алды. Ул кызыл әтәчнең эшем иясе булып йөргән булулары! Хәрәмендәге кәнизәкләр янындагы төрек солтанымыни!
Бер уңайдан кетәклеккә дә күз төшерде. Титибикәләр бүген дә тырышкан: алты күкәй салганнар. Рәхмәт төшкерләре. Күкәй бит ул үзе тәмле, үзе туклыклы, әзерләве дә мәшәкатьле түгел. Буйдак кешегә тагын ни кирәк?
Өенә кергәч, түшәгенә таянып, кичә килгән газеталарга күз салды. Ашамыйча торса торыр, ләкин укымаса җанына тынычлык тапмый Мөнирҗан. Укып ята торгач, йоклап та киткән.
Вакытлы-вакытсыз йокының ни хәере булсын. Төшләнеп, саташып бетте. Әүвәл Гайнияне, аны беренче тапкыр озата кайтканын күрде. "Галиябану"ны да җырлады бугай. Юк, җырлады түгел, икәүләп җырладылар. Соңрак, сугышка китәр алдыннан, саубуллашу киче җанланды. Егет кызны кочагына алмакчы була, кыз карыша; үбәргә тели - үптерми.
- Бер генә тапкыр! - дип инәлә Мөнирҗан.
Кызның җавабы:
- Исән-сау кайт сугыштан, шунда үбәрсең...
Төш дәвам итә. Снаряд шартлый. Барысы да җәһәннәмгә оча. Мөнирҗан командиры Ваня Корпухинны сугыш кырыннан сөйрәп бара. Тагын шартлау. Фәрештәләр, Мөнирҗанны иңнәренә алып, каядыр очалар. Каршы алган ак халатлыларның берсе Гайния икән. Ул Мөнирҗанны, җыелган халыктан тартынмыйча, суырып үбә. Мөнирҗанга шунда ук хәл кереп китә.
- Әйттем бит мин сиңа: үбүемне теләсәң, сугыштан исән кайт, дип! Минем иреннәремнең мең тылсымы бар, хәзер терелерсең.
Кыз аны янә үбә. Егет бөтенләй сау-сәламәт кешегә әверелә. 
Вакыйга Ширәмәткә урман кискән көннәргә барып ялгана. Мөнирҗан ни өчен икәнен аңлый алмыйча калды: көрт баскан урман уртасында көтмәгәндә Сәлимә белән Гайния пәйда булды да әүмәкләшергә тотынды. Шунда колач җитмәс нарат шартлап сынды да кызлар өстенә ава башлады. Бу коточкыч хәлдән барысы да куркып, югалып калды. Кемдер кычкырган тавыштан аңына килеп, Мөнирҗан Гайнияне читкә алып чыгып өлгерде, Сәлимәне коткарырга соңга калды... Ап-ак кар өстенә кызыл кан тамчылары чәчрәде.
Тагын ниләр күрер, ничекләр саташыр иде, анысын белми, "драстуй" дигән тавышка уянып китте. Дөрес, ул әле уянганын аңларлык хәлдә түгел иде. "Тагын саташам", - дип уйлап алды Мөнирҗан. Ләкин ниндидер көч аны битенә салынып төшкән газетаны алырга һәм күзләрен ачып дөньяга карарга мәҗбүр итте. Аның янында башына үзбәк түбәтәе кигән Фазыл басып тора иде.
- Драстуй!
"Бу ниткән бер бетмәгән төш булды соң? Фазылның әле бер генә тапкыр да төшкә кергәне юк иде ләбаса!" Мөнирҗан исән кулы белән ботын да чеметеп карады, ләкин каршысында басып торган Фазыл юкка чыкмады.
- Ник эндәшмисең? Әллә танымыйсыңмы?
Тукта, Фазыл төштә түгел, өндә дәшә түгелме соң! Күзләрен уып, Мөнирҗан торып утырды.
- Фазыл, әллә чынлап та син инде, шайтан алгыры?! Ышанасы да килми.
- Ачуланмасаң, кайттым әле.
Мөнирҗан ничек сикереп торганын һәм балачак дустын кочагына алганын сизми дә калды.
- Син бит бу, син!
- Мин шул, мин!
- Ә мин төш күреп ята идем. Сине дә төшемдә күрәм дип уйладым. Кайчан кайттың?
- Күптән түгел. Ике сәгатьләр чамасы элек. Бүген ниләр эшләргә уйлыйсың?
- Ни эшем булсын минем, - Мөнирҗан көлеп җибәрде. - Авылда чакта мин ирекле кош кебек, ниндидер катлаулы планнар корып яшәмим. Гомернең күпчелек өлеше көн үтсенгә уза.
- Синең хәлләрдән бераз хәбәрдар мин, - Фазыл авыр сулап куйды. - Кызганыч, Гайния китеп барган икән. Сәбәбе ачылмадымы?
- Юк шул...
- Гафу ит, авырткан җиреңә кагылдым.
Мөнирҗан кулын селтәде:
- Ни эшлисең, язмыштыр. Син өйләнмәдеңме әле? 
- Юк.
- Вакыт. Сазаган егет булып барасың.
- Шулаен ул шулай да, эшләр генә бармый уңайга... Урта Азиядә, Ташкент якларын әйтәм, бу мәсьәлә катлаулырак шул. Анда законнар, йолалар димме, икенчерәк. Калым сорыйлар. Әйдә, иң яхшысы болай итик: хәзер бергәләп безгә барабыз. Сине дә, авылны да сагындым. Алып кайткан күчтәнәчләр белән чәй эчеп, сөйләшеп утырырбыз. Инәй карчык тавык чистартып калды. Әйдә! - диде Фазыл, ике төрле уйларга урын калдырмыйча.
Өрекләр, йөзем җимешләре белән чәй эчәргә утырганчы, Хөршит абыстайга күрсәтмичә генә, дуслар Фазыл алып кайткан шешәдән дә авыз иттеләр. Абыстай, аларның ни эшләгәнен белсә дә, дәшмәде. Ә тегеләре күрсәтеп эчәргә базмады. Фазылның әнисе булу бер хәл, авылның мөхтәрәм абыстае да бит әле ул.
Электр плиткасына утырткан кәстрүлдә тавык пешә. Аның тәмле исе борын тишекләреннән кереп, ашказаны бизләрен үрти. Озак күрешми торган ике дусның күңел казанында исә хатирәләр кайный. Шушы вакыт эчендә икесе дә күпне күрде, күпне кичерде. Икесе ике җирдә булса да...
Күбрәк Фазыл сөйли. Хөршит абыстайга, ничә еллар күрмәгән улына карап, аның ниләр сөйләгәнен тыңлап утыру дөнья рәхәте. Бу көнне күрә алганына, шушы бәхетле көнгә кадәр яшәгәненә шөкрана кылып, куанычыннан күзенә чыккан яшьләрен тавыш-тынсыз гына яулык очы белән сөртә.
Фазылның Ташкент якларында булганын белә иде Мөнирҗан. Әмма анда ничек барып эләккән, ничек яшәгән - монысы караңгы иде. Хөршит абыстайдан сораштырганы булды, ана кеше әллә үзе дә белеп бетермәде, әллә белеп тә әйтмәде, Мөнирҗанга артык мәгълүмат бирмәде.
Фазыл сөйли:
- Бөгелмәдә поездга утырып кузгалдым. Уфага җиткәнче, инәй биргән төенчекне урладылар. Ничек кирәк алай, мең бәла белән Чимкент дигән стансага килеп җиттек. Без, дүрт егет, юлда чакта танышып, бер-беребездән аерылмаска сүз куешкан идек, эш сораштыра башладык. Ярый әле ул тирәдә татарлар да җитәрлек, үзбәк, казахы да безнеңчәне аңлый. Татарга тылмач кирәкми, диләр иде, хак икән. Берәү безгә кирпеч заводына барып карарга киңәш итте. Бардык. Чыннан да, анда эшчеләр җитми, эш авырлыгына түзә алмыйча, кайсы кая китү ягын карый икән.
Без иң авыр эшкә дә риза. Чөнки сайланырлыгыбыз юк, эчтә бүре улый, кесәләрдә җил сызгыра. Без дигәнем - Мансур, Баулы районыннан, Иркан - Ульян мишәре, Шәриф Башкортостаннан, Чишмәдән. Әйтәм ич, соңгы ике тәүлектә авызга сыңар валчык та кергәне юк...
Хөршит абыстай янә күзләрен сөртеп алды. Аның да туя ашый алмаган чаклары күп булды, ләкин бу минутта ул үзен түгел, йөрәк парәсе Фазылын кызганып сыкрый. Аның бәгырь кисәге әнә бит нинди җәфалар күргән. Ярый әле үзен Ходай саклаган. Анасының догалары барып ирешкәндер. Аннан соң Фазыл үзе дә ачысын-төчесен күргән, авыр эштән курка торганнардан түгел.
- Паспорт сорадылармы соң?
- Паспорт аларга чуртыма да кирәк түгел. Ул якларга совет власте тиз генә барып җитүенә бер дә ышанасы килми. Ә паспортны ахыр чиктә барыбер алдык без.
- Ничек?
- Анда барысын да акча хәл итә. Фәлән әкә төгән әкә белән сөйләшә, төгәне өченчесе белән, һәм шул чылбыр дәвам итә. Өч айлап эшләгәч, бригадирыбыз Мирали әкә белән сөйләшкән идек, шул ярдәм итте. Безне бик хөрмәт итә иде, рәхмәт төшкере. Хөрмәт итмәслек тә түгел, тырыштык без, эшкә нык булдык. Мин бит милитсиядән качып киткән кеше, мине эзләгәннәрен беләм. Тегеләрне эзләүче юк, ләкин алар шулай ук колхоздан качып чыгып ычкынган.
Безгә мичтән чыккан кирпечләрне алып чыгып өяргә куштылар.
Эшләү тәртибе болай: кем күпме күтәрә ала, яңа "пешеп" чыккан кирпечләрне алып чыга да тиешенчә тезә. Ул кирпечләр кайнар, бияләй аша да пешерә. Бияләй дигәннән, анысы артык озакка чыдамый, янып-көеп, ертылып бетә.
Ун көннәр чамасы без дә шулай эшләдек. Эш көне азагына җеп өзәрлек хәл дә калмый. Кайтасың да авасың. Берсендә шулай йокыга китә алмый ятам, башка уй килде: нигә соң әле без ул кирпечне конвейер методы белән ташымыйбыз?
Иртән Мирали әкәгә әйткән идем, ул "Хуп, мәйле!" ди. Ягъни үзегезгә карагыз. Малайлар белән киңәштем, алар да каршы килмәде.
Болай эшләүнең отышлы икәне беренче көнне үк расланды. Күп күтәреп көчәнәсе, эч чыгарасы юк. Кирпечне бербереңә тапшырганчы, кул пешеп өлгерми, әрле-бирле чабып йөрмәгәч, аяклар да ул кадәр арымый. Иң мөһиме, мичтән чыккан кирпеч өелеп ятмый. Мич янында торучыга гына кыен. Эссесенә һич түзәр хәл юк. Анысына да җаен таптык: егерме минут саен алмашып баса башладык.
Кулга акча да керә, пачут та бар. Бер тапкыр хәтта үзбәкләрнең туенда да булырга туры килде. Мирали әкәнең кышлактагы туганнарының берсе кызын бирә икән, үзе белән безне дә алды. Андагы кеше, андагы кеше! Әйтерсең бөтен районнан җыйганнар. Нугайлар, татарлар дия-дия, безгә аерым хөрмәт күрсәттеләр. Түлке бер грамм эчемлек куймыйлар. Ә ризыклары!.. Сарыклар суела, пылаулар пешә, шашлык кыздырыла, алдан ләвәш өзелми. Әллә ничә көн кунак булып яттык. Уңайсыз иде, китәргә дә бик теләдек, җибәрмәделәр. Ал ар да йола шундый икән.
Эштән кайткач, общагада гына ятасы килми, егетләр белән чыгып йөреп керәбез. Ара-тирә вокзалга да сугылабыз. Бер керүдә дивардагы тактада милитсия эзли торган кешеләрнең сурәтләрен күрдем. Берсе Татарстанның Буа районыннан. Болай булгач, озакламый чират миңа да җитмәс дип кем әйтәлә? Куркудан котым ботыма җитте. Белмәссең, берзаманны минем сурәтне дә мир каршысына элеп куярлар. Арада сатлыклар булмас дисеңме, барып әләкләсәләр. Ташкапчыкка керәсе килми бит.
- Син авылдан чыгып качып бик дөрес эшләгәнсең. Мин генә, исәр, сине тыңламыйча харап булдым. Шуннан?
- Шуннан шул. Түзмәдем, бергә килгән якташларга күңелемдәге шөбһәне чиштем. Киңәш-табыш итешкәч, миңа моннан китәргә кирәк дигән фикергә килдек. Бер-беребезгә ияләнеп беткәч кенә.
Китәргә, китәргә, китәргә! Тик кая?
Кая да булса китәргә өлгергәнче, башны Себер җибәрерлек вакыйга булды. Анысы болай... Фазыл дөньясын оныткан, башыннан кичкәннәрне кызып-кызып сөйли. Ара-тирә түбәтәенә дә сугып ала. - Кирпеч заводыннан унлап кешене ерактагы бер кышлакка мамык җыярга җибәрделәр. И-и, малай, мамыктан бәйләгән киемне киюе генә ансат, аны үстерү, җыю - каторга. Андагы хатын-кызларның ничек интеккәннәрен күреп, йөрәккә кан сава иде. Өстән кояш кыздыра. Юк, кыздыра дию бик үк дөрес түгел, яндыра, көйдерә! Ә яланаяклар - суда! Ярар, мин сөйлисе нәрсә башка. Мин бит үстерүдә катнашмадым, әйтәм ич, җыярга җибәрделәр. Җыеп алып чыгабыз да бер өемгә өябез. Тау кадәрле булды. Атна эчендә без берничә шундый тау ясадык. Иртәгә кайтабыз дигән төндә, кирәк бит, мамык тавының берсе янды. Башкаларын чак саклап алып калдык. Бер яна башласа, ул күкерт кебек икән, һич сүндереп кенә булмый.
Килде милитсия, китте сорау алулар. Ярый әле, безнең бәхеттән, китәсе булды. Кайттык. Тынычлык югалды. Мин бит тамгалы карга, тегеләй-болай була калса, ансат кына миңа ягачакларын беләм. Ак эт бәласен карага сылтау гадәте анда да бар. Өйгә кире сыпыртыр идем, монда да кулга алырга көтеп кенә торалар. 
Беткән баш беткән дип, Мирали әкә янына киңәшкә бардым, хәлне аңлаттым. Ул безне үз баласыдай күрә торган бик әйбәт үзбәк иде. Танышлары да күп. Әкәҗан, мәйтәм, шулай-шулай, бер гаебем дә юк, нан тотып ант итәм: ярдәм итмәссеңме, хәсрәтемне бүлешер бүтән кешем юк. Ни киңәш бирерсең?
Аңлады хәлне Мирали, артык сораулар белән интектермәде. Түбәтәен салып, башын кашып торды да Чимган таулары итәгенә урнашкан бер кышлакны әйтте. Андагы хуҗалык җитәкчесе кардәше икән, шуның исеменә язу язып бирде...
Фазыл сөйләгән арада, тавык шулпасы да өлгерде. Аны ашар алдыннан дуслар яшертен генә янәдән шешәдән тамак чылатты. Аш янында Фазыл сүзен дәвам итте:
- Эзләп киттем бу кышлакны. Мирали әкә өйрәткәнчә, башта поезд белән Ташкентка бардым. Ташкенттан Чырчык тарафына юл тоттым...
Фазыл ни өчен бу кадәр җентекләп сөйлидер. Ни Мөнирҗан, ни Хөршит абыстайның ул тирәләрдә йөргәне юк. Ә үзең күрмәгәнне күз алдына китерүе кыен.
- Тел белсәң югалмыйсың икән. Өченче тәүлек дигәндә, барып кердем теге кышлакка. Тарлавыкта урнашкан икән. Башыңны күтәреп карасаң, өскә таулар аварга тора. Кышлакка бару да, аннан олы дөньяга чыгу да җәяүләп яки ишәк белән атка атланып кына. Бездәге сыман ат җигеп йөрерлек түгел. Соңыннан белдем: Граҗданнар сугышы вакытында басмачлар оясы булган икән бу кышлак.
Тау арасында бик кызык: барасың, барасың, күз аткан нәрсәң күренеп тә тора, якында гынадыр, менә-менә килеп җитәрсең кебек, ә ул җәһәннәмдә булып чыга. Берсеннәнберсе биегрәк кыя астыннан атлаганда, ничә чакрым узганыңны һич кенә дә чамалап булмый.
Әйтәм ич, арып-талып булса да барып җиттем. Таптым кирәк кешене, бирдем теге язуны. Үзбәкчәне Чимкентта чакта бераз өйрәнгән идем, яртылаш үзбәкчә, яртылаш татарча пупалыйм. Хуҗа миннән шунда ук сорады:
- Белемең ничә сыйныф?
- Җиде.
Моны ишеткәч, үзбәк агаеның чырае ачылып китте. Ләкин нигәдер аның ышанасы килми. Ул:
- Чынлап та җидеме? - дип сорады.
- Чынлап, - дим. - Түлке янымда дәкүминтем юк.
Үзбәк агае кулын гына селтәде:
- Безгә синең дәкүминтең түгел, эшли алуың кирәк.
Хисапчының ярдәмчесе үлгән дә, аның урынына дүрт гамәлне башкарырдай кеше таба алмыйлар икән. Кышлакта иң белемлесе дүрт класслы гына, ди. 
Кирпеч белән эшләгәндә башның әллә ни кирәге юк: ал да ыргыт, ал да ыргыт. Ә бит хисапчы булыр өчен баш кирәк.
- Белмим шул, - дим. - Эшләгән эшем түгел. Ат караганым бар, тирес түккәнем, сука сукалаганым, ашлык суктырганым бар...
Хуҗа:
- Андый эшкә минем миһманнарым болай да җитәрлек, миңа хисапчы кирәк, - ди. Аның үз кырыгы кырык. - Карендәшем Мирали сиңа ярдәм итүемне сораган. Мирали әкәнең үтенечен аяк астына сала алмыйм, өйрәнерсең, грамытың җитәрлек.
Шулай итеп, һич уйламаган җирдән хисапчы булып киттем. Сигез айдан соң баш хисапчы Абдулла сырхаулады да мине аның урынына куйдылар.
Җиде класс укуның файдасы тиде. Хисапчы - үзбәкләр арасында бик абруйлы эш. Кышлак хуҗасының ихтирамлы карашын күргәч, андагы халык үземә "әкә, әкә" дип кенә тора.
Барысы да әйбәт, тормышым көйләнгән иде, сагындырды. Яхшы булса да торган җир, сагындыра туган җир. Авылны, кешеләрне, инәйне сагындым. Аннан соң яшь тә бара, үзең беләсең. Минем үзбәк кызларына өйләнәсем килми. Яучыларга теләүчеләр барбарын, әмма капчыктагы безне аласым килми. Моннан берәрсенә өйләнеп, инәйне дә үзебез белән алып китәргә ният.
Хөршит абыстайдан яшереп эчкән аракы тәэсиреме, әллә сагынуы, күрешү шатлыгы телен чиштеме, Фазыл сөйли дә сөйли.
Дуслар ашыкмыйча гына гәпләшеп утырды. Аларга комачауламыйм дип, Хөршит абыстай ишегалдына чыгып китте.
Әнисе юктан файдаланыпмы, әллә шул минутта гына исенә төштеме, Фазыл Мөнирҗаннан сорап куйды:
- Син Гөлфәния исемле кызны беләсеңме?
Мөнирҗан рәхәтләнеп көлде:
- Таптың сорар кеше! Клубка чыкмыйм, яшем ул түгел. Ә болай яныма кызлар килеп йөрми. Кем кызы соң ул?
- Белмим.
- Ник сорыйсың алай булгач? Күзең төшмәгәндер бит? Кайда күрдең?
- Бөгелмәдән бергә кайттык. Хисапчылар курсына укырга җибәрделәр, ди. Бер кашык су белән йотарлык гүзәл, шайтан алгыры! Кай арада үсеп җиткәндер.
Мөнирҗан янә көлде:
- Харап булгансың икән, Фазыл. Йөрәгеңә утлы күмер төшергәннәр. Кем кызы икәнен ник сорамадың? 
- Кыенсындым. Кара әле, мин китеп торган арада чибәрчибәр кызлар җитлегеп куйган.
- Бездән сорап тормый, тормыш бара да бара, дустым.
- Мөнирҗан, әйдә бүген клубка чыгабыз. Чынлап әйтәм, сагындым. Үзебезнең авылның моңын, биюләрен сагындым. Үзбәк ягында яшәп карагач, сиңа шуны әйтәм: безнең татар кызлары бигрәк чибәр икән. Үзбәкләр үз кызларын да гүзәл ди, ну, малай, минем күңелне кузгатмый алар.
Мөнирҗан сүз озайтмады, бары көлемсерәп кенә куйды.
Кояшның алтынсу нурлары офык артына яшеренде. Җиргә кичке салкынча рәхәтлек иңде. Көтү кайтканда урамда күтәрелгән тузан басылды. Клуб ягыннан кемдер тальян гармунын сызып җибәрде. Мөнирҗан аны шунда ук таныды: Җәләй малае Хатип бу. Гармунчылар күп булса да, гармун төрле кеше кулында төрлечә сайрый.
Гармун тавышы Фазыл күңелендә янган утны янә дөрләтте:
- Хәтерлисеңме, синең белән мунчада гармун яндырып көлен ашаган идек, - дип хатирәләргә бирелде ул.
- Хәтерләмичә соң! Бигрәк тиле булганбыз, әйеме.
- Әйтмә дә инде, Госман абзыйның алдаганына ышанып, бер дигән гармунны харап итеп куйдык. Ләкин мин үкенмим: син барыбер гармунчы булдың. Киттекме! Инәй, - диде ул чоландагы урынына ятарга өлгергән әнисенә, - мин клубтан урап кайтам әле.
- Бар, улым, бар, исән-сау гына йөри күрегез.
Хөршит абыстай бүген бәхетле иде. Кылган догалары Аллаһыга барып ирешеп, әнә бит Фазылы кайтты. Өйләнергә дә нияте бар сыман. Бирсен Ходай. Берәр акыллы кызга өйләнсен дә, Хөршиткә аларның балаларын багу бәхете язсын. Тик кире китү турында, аны да алып китү турында хыяллана бит бу бала. Юк инде, тагын ничә ел гомере калгандыр, чит-ят туфракларга китеп гүр иясе булырга язмасын. Горбәтлектә Урал якларында йөргәннәре дә бик җиткән. Әскәйдән ары бүтән аяк атлап чыгасы юк. Аның үз алдына биргән анты бар.
Дуслар барып кергәндә, клубка егетләр, кызлар шактый җыйналып өлгергән иде. Фазыл шунысына игътибар итте: ул туган авылыннан качып киткәндә, клубка фронтовиклар хуҗа иде. Хәзер үзгәргән: яшь-җилкенчәк үсеп җиткән, хәзер монда алар хуҗа, алар баш. Әнә бит клубны ничек дөбер китерәләр.
Фазыл гына түгел, яшьләрнең кайберләрен Мөнирҗан да танып бетерми иде. Ләкин яшьләр, әдәп саклап, берәмберәм килеп күреште.
Мөнирҗанның күңеленә рәхәт, ул бүген үзен кеше итеп сизә иде. Шуңа күрәдерме, кемдер килеп кыстаганны да көтеп тормады, клубның түренә узып, бушаган гармунны кулына алды. Көндезге эштә арып-талып эт булган яшьләр, күрәсең, шуны гына көтеп торганнар, уртага күмәк уенга чыгып басты. Арыган, сызлаган буыннарны язу өчен яшьлеккә дәртле бер көй дә җитә.
Онытылып уйнады ул. Җырлы уеннарны бию алыштырды. Тукта, Фазыл кемнедер биергә чакырды. Бәрәч, кемнедер дигәне аларның күрше Гариф абзый кызы ич! Исеме кем соң әле? Әйе-әйе, Гөлфәния бит! Тукта-тукта, дусты сөйләгән кыз шул булып чыга түгелме! Тик Мөнирҗан күрше кызының Бөгелмәдә курсларда укыганын белми иде. Белмәве дә гаҗәп түгел. Төрмәдән "ялга" гына кайткан адәмгә кем хисап биреп торсын.
Гөлфәния белән Фазыл биеп туктагач, Мөнирҗан гармунын куеп, маңгаена бәреп чыккан тирен сөртеп алды һәм Фазыл янына китте. Ул арыган иде. Арырсың да, иртәнге якта Хаммат белән күрештеләр, соңыннан Фазыл кайтып төште.
Фазыл Гөлфәния янында басып тора иде. Мөнирҗан килгәч, күрше кызы оялып кына аның белән исәнләште, әллә озак биюдән, әллә дулкынланудан аның яшь, чибәр бите кызарып чыккан иде.
- Мин киттем! - диде ул Фазылга.
- Иртә бит әле, ник ашыгасың?
Мөнирҗан шаяртып җавап бирде:
- Сыер саварга йоклап калырмын дип куркам! Ярый, иртәгә күрешкәнгә кадәр!
Клубта уен дәвам итте. Яшьләрнең биюеннән күтәрелгән тузанга ишек төбендә тәмәке тартучыларның төтене кушылып, балта эләрлек булды.
Мөнирҗан койма буендагы сукмактан өенә таба атлый. Бар иде аның да бүгенге яшьләр шикелле уйнаган-көлгән чаклары, Гайния дип сызланган вакытлары. Ә хәзер аның Гайниясе юк. Сөйгәнен кире кайтару мөмкин булса икән! Ләкин ул белә: бу беркайчан да булачак түгел. Калган гомерен аңа сагышланып-сызланып уздыру язгандыр.
Кинәт аңа бик ямансу булып китте. Гомерлек ялгызлыгын аңлау башына китереп сукты. Бу халәтеннән котылып тору өчен хәзер йөз, юк, илле генә грамм булса да аракы эчәргә кирәк. Тик ул аракыны хәзер кайдан табасың? Бу вакытта бимазалаганны кибетче Ямал да яратмас.
Ул туктап уйланып торды һәм күзе ихтыярсыздан койма артында гына торган медпунктка төште. Тукта, аракы гына эчәргә димәгән. Аңа бит спирт та ярый. Ә медпунктта спирт булмый калмас. 
Медпункт, әлбәттә, бикледер, һи, ишеге бикле булса, тәрәзәсе бар ич! Хәзер инде Мөнирҗанны уйлаган ниятеннән берни дә туктата алмый иде. Коточкыч ялгызлыктан һәм өметсезлектән аны бары тик спирт кына коткарачак. Котылып калу өчен булгач, медпункттан спирт алу хәтта җинаять тә түгел. Ул бит исән калу өчен кирәк. Төрмәдән кайткан булгач та, үләргә димәгәндер бит.
Мөнирҗан бакча яктагы тәрәзәнең эшермәсен ачты. Бәхетеннән, эшермә бикле түгел иде. Әмма ул таза ир-ат сыйсын өчен эшләнмәгән булып чыкты. Мөнирҗанның башы ничектер керде, күкрәге исә һич кенә дә сыярга уйламады. Аңа башын кире чыгарудан бүтән юл калмады. Ләкин кергәндә кергән баш, чыгара башлагач, һич кенә дә чыгарга теләмәде. Мөнирҗан үзенең бик ахмак хәлдә - әсирлектә калганлыгын сизде: ни керә, ни чыга алмый. Ни эшләргә? Озакламый клубтан халык таралыр, болай торып булмый, бер-бер карарга килергә кирәк.
Әй, беткән баш беткән, сыдырылса яңагы сыдырылсын, ничек тә башны тартып алырга!
Мөнирҗан, кулы белән тәрәзә рамына таянып, башын ныграк тартырга керешкән иде, сугышка кадәр үк салынган медпунктның еллар узу белән шактый черергә өлгергән тәрәзә рамы өтерге белән тоташтырган нәзек җиреннән сынып, пыяласы челтерәп коелды. Башы иреккә чыкты һәм ул, гәүдәсен тотып кала алмыйча, гөрселдәп җиргә барып төште. Хәзер инде аңарда спирт кайгысы калмады, кызмача миенә никадәр ярамаган гамәл башкаруы барып җитте һәм ул, кеше-кара күргәләгәнче дип, өенә сыпыртты. Кайткач белде, кулы бераз пыялага киселгән икән, аны чүпрәккә урады. Битенең сыдырылганына игътибар да итеп тормады.
Күрәсең булса, күркә талап үтерер, диюләре хак икән. Мөнирҗан уянганда, авыл халкы медпунктның тәрәзәсе ватылуы хакында сөйләп арыган иде инде. Медсестра күптән түгел генә эшкә җибәрелгән Валя исемле яшь марҗа кызы иде, ватык тәрәзәне күргән сыер савучы хатыннар уяткач, беренче эше итеп Хәсьяновка хәбәр иткән иде. Ә колхоз рәисе шул минутта районга шалтыратты. Гаебен танырга, тәрәзәне куйдыртырга дип барган Мөнирҗанны тыңлап торучы да булмады. Озакламый килеп җиткән участок милиционеры Исламовны үзе белән районга алып китте.
Тикшерүне озакка сузмадылар: талау максаты белән җәмәгать милкенә зыян китергән өчен, суд аны чираттагы срокка хөкем итеп, "казна шулпасы" эчәргә озатты.
Фазылны исә язмыш Бөгелмәдән юкка гына Гөлфәния белән бергә кайтармаган икән: санаулы көннәр эчендә ике йөрәк арасында иң нечкә җепләр сузылды һәм капка төбендә сайрашып-чүкердәшеп каршы алган алсу таңнарның берсендә, ә кыз атна ялына кайта иде, Фазыл үзенең авылны ташлап китә алмасын аңлады, Гөлфәниягә ачыктан-ачык мәхәббәтен белдерде һәм кулын сорады. Гөлфәния каршы түгел иде, ләкин бер шарт куйды: хисапчылар курсын тәмамламый торып, туй турында авыз да ачмаска. Курслар бетәргә күп түгел - ай ярымлап кына калган иде.
Өйдә яту таза-сәламәт егет эше түгел, Фазыл бригадирдан эш сорап барды. Бригадир өчен мондый кадр күктән төшкән бәхет иде, икенче көнне үк үзбәктән кайткан егетне печән хәзерләүгә җибәрде. Авылдашларының кайберләре Фазылның бу адымын аңлый алмады: ничек инде ул, паспортың була торып, башыңны шушы үл алмаган колхозга кол итеп тыгарга мөмкин? Аның паспорты булсамы?! Паспорты булсамы, абзагыз белер иде кая китәргә! Күрер идегез аннан аның кем икәнен!
Ләкин Ходай сөзгәк сыерга мөгез бирми интектерә.
Фазыл белән Гөлфәния арасындагы мөнәсәбәтне белүчеләр исә мыек астыннан елмайды: гыйшык уты диләр аны!
Печәннән соң уракка төштеләр. Сентябрь башларына Гөлфәния, укуын тәмамлап, колхозда хисапчы булып эшли башлады. Вәгъдәләр куешканча, инде туй ясарга да мөмкин иде, ләкин халыкта урак чорында ялкау гына өйләнә дигән сүз бар. Көз - шул ук урак өсте, ашлыкны җыеп бетерергә, бәрәңге алырга кирәк. Туй ясар өчен иң уңайлы вакыт Октябрь бәйрәме булып чыкты. Шулай итеп, Хөршит абыстай күптән хыялланган теләгенә иреште: Фазылы башлы-күзле булды. Ходай боерса, орлыгы Бохарда түгел, оныклар да озак көттермәс. Бу инде ана кеше хыяллана торган бәхетле тормышның нәкъ үзе. Аннан соң мәңгелек йортка күчсәң дә үкенечле түгел.
Яңа елга чыккач, гыйнвар азакларында, колхозның отчетсайлау җыелышы булды. Анда Мидхәт Хәсьяновны, район үзәгендә башка эшкә күчерелүе сәбәпле, рәислектән азат иттеләр һәм урынына авылның үз кешесен сайлап куйдылар. Бүтән үзгәрешләр дә булды. Элеккеге җиде бригаданы эреләндереп, дүрткә калдырдылар. Фазыл өчен иң гаҗәбе: көтмәгәндә аны беренче бригадага бригадир итеп билгеләделәр.
Бу яңалыклар Мөнирҗан утырган төрмә кысаларына тагын ярты елдан соң гына барып иреште.
Авылга Мөнирҗан бу юлы 1986 елның февраль азакларында кайтып керде.
Поезддан аңа Ютазы станциясендә дә төшеп калырга була иде. Тик аннан Әскәйгә эләгүе күп тапкырлар катлаулырак. Шуңа күрә ул Бөгелмәдә төшүне кулайрак күрде. Вакыт чагыштырмача соң булса да, Азнакайга кайтучы автобуска утырырга өлгерде. Соңгы елларда Әскәйгә дә автобус йөрү җайга салынган иде салынуын, әмма соңгы автобус Мөнирҗанны көтеп тормаган, китеп барган.
Ни эшләргә? Вокзалда төн үткәрергә йә булмаса берәрсенә кереп кунып чыгаргамы? Әллә "унберенче трамвай" белән тәвәккәлләргәме? Белмәссең, юлга чыксаң, берәр машина очрап куюы да бар.
Бәлки, аңа Әскәйгә кайтып тормаска, хатирәләр яңартмаска кирәк булгандыр. Беткәнмени Рәсәйдә урын. Пенсиясе җитәрлек. Абыйсы Гаяз сугышта хәбәрсез югалды. Атаанасы күптән вафат. Күрше авылдагы апасының алты бала, үз мәшәкате чиктән ашкан, һәркемнең дә үз тормышы бар. Дөресен әйткәндә, Әскәйгә бәйләп тотардай бер генә җеп тә калмаган. Читтә яңа тормыш башлап җибәрү җиңелрәк булмас идеме икән? Бәхет эзләп, татар гомер-гомергә читкә киткән. Хәтеренә күптән түгел укыган бер шигырь килде:
Кайда бармыйм, кайда йөрмим,
Абынсам - татар икән.
Дөньяда татар хәтәрме?
Ялгышасыз,
Татарларга
Тигән җил хәтәр икән.
Әйе, татарның язмышы беркайчан да җиңел булмаган. Ул Донбасс, Кузбасс шахталарында күмер чапкан, иксезчиксез калын тайгаларда урман кискән, "халыклар атасы"ның планнарын тормышка ашырып, каналлар, ГЭСлар төзегән, завод-фабрикалар корган. Унтугызынчы гасыр азагында, егерменче гасыр башында "ач үлемнең куркусыннан ил елаган" бер вакытта авылы-авылы белән Төркиягә күчеп утырган. Октябрь түнтәрелешеннән соң горбәтлектә гомер уздырырга мәҗбүр булган милләттәшләре азмы? Ата-бабаларыбызның изге туфрагы, үзәге саналган Татарстанда татар дигән халыкның яртысы да яшәми. Шунысын берничек тә аңлый алмый Мөнирҗан: төрлечә алдап-йолдап, мал, акча белән кызыктырып, татарларны Ерак Көнчыгышка, салкын төньякка, бүтән җирләргә күчерү дәвам итә, ә Татарстанның үзенә комсомол путевкасы белән дә, путевкасыз да әллә кайлардан башка халыкларны дыңгычлап китереп тутыралар. Алар арасында әтрәк-әләм, адәм актыклары да җитәрлек.
Мөнирҗан үзенең кара акылы белән моның гадел түгеллеген, кем тарафыннандыр үз Ватанында татарны халык буларак сыекландыру, куян шулпасының шулпасына калдыру максатыннан эшләнгәнен аңлый, тик исбатлап бирергә генә хәленнән килми. Хәер, аның кебек ярты гомерен төрмәдә уздырган кешенең кайдан абруе булсын да, аны кем тыңласын. Татарстанның үз җитәкчеләре ни карый торгандыр... Ә бәлки ил буенча азчылык халыкларга карата алып барыла торган геноцид сәясәтенә коршы тору аларның да кодрәтеннән килмидер.
Шул ук вакытта кайберәүләр бу гигант төзелешләрнең, нефть чыгаруның төрле кыйтгаларга чәчелеп-сибелеп яшәгән татарларны киредән Татарстанга җыюда уңай роле булды дип тә исәплиләр. Уйласаң, бусында да бераз хаклык бар сыман. Бу дөньяны аңлар өчен каланчаң биек булуы кирәк. Әнә шул биек каланчаңнан карап күбрәк уйларга кирәк. Күбрәк уйласаң, шөрепләрең ычкына башлаганны сизми дә калырсың. Ул бит инде күптән әзер боерыкларга буйсынып яшәргә өйрәнгән. Төрмәдә бүтәнчә яши дә алмыйсың.
Өендә берәү дә көтмәгәнен ачык белсә дә, Мөнирҗан кайтып кунарга карар кылды. Ул менә хәзер генә Әскәйне никадәрле сагынганын аңлады. Өйгә якынайган саен, сагыну, җирсү хисе арта бара икән. Яшьрәк чагы булса, валлаһи, түзмәс, йөгереп кайтыр иде.
Көн тыныч, суык та түгел. Әлегә, әлхәмделиллаһ, аякларыннан зарланмый, күктә бәхет вәгъдә иткән йолдызларга карый-карый, авыл белән ике араны якынайта бирә. Аратирә Чатыр тавына күз сала. Төнге ай яктысында ул аеруча сихри, тылсымлы булып күренә. Адашудан куркасы юк: теге кайтуында ук юл күтәртелеп, таш түшәгәннәр иде. Аннан соң өч елга якын вакыт узды, хәзер менә асфальт та җәеп куйганнар, рәхмәт төшкерләре.
Төрмәдә чагында Мөнирҗанның авыл белән алыш-биреше өзелә. Ул хат язмый, ник хат язмый икән дип, Өскәйнең үзендә дә өзгәләнүче калмаган. Туганнан туганнарының оныклары аны әллә белә, әллә юк. Татар тау халкы түгел, буыннар ераклашкан саен, аның туганлыгы да кими бара. Берәүгә дә үпкәләп булмый: һәрберсенең үз тормышы, үз мәшәкате... Ярты гомерен төрмәдә уздырган адәм кемгә кирәк. Үзе соң, үзе шәҗәрәсен ничә буынга кадәр генә белә. Әле дөньяда бабасының исемен белмәүчеләр дә очрый.
Авылда хәзер аның бердәнбер сүз кушарлык кешеләреннән Фазыл гына калды. Әмма яшьлек дустының буш вакыты юк диярлек. Урта Азия якларыннан йөреп кайтканнан соң, аны бригадир итеп куйганнар иде, колхозны совхозга әверелдергәч, управляющий ясадылар - һаман шул камытны салганы юк. Хуҗалыкның тавык чүпләп бетерә алмаслык мәшәкате Фазыл җилкәсендә. Ничек чыдый торгандыр. 
Уйларына чумып, Мөнирҗан атлавын белә. Тулган ай калыкты. Хәзер аның нурлары күңелен җылыта, яшьлеген искә төшереп, хисләр ташкынын кузгата. Их Гайния, Гайниябану! Син исән булсаң, Мөнирҗанның язмышы бүтән юлдан китәр иде бит! Барын-югын ил белән бергә күреп, балалар белән чөкердәшеп, башкалар шикелле дөнья кичермәс иделәрме?
Күзенә чыккан яшьләрен исән кулы белән сөртеп алды. Ярый әле автобус белән кайтырга соңга калган. Бу минутта аның беркемне дә күрәсе, сөйләшәсе, серләрен бүлешәсе килми иде. Сирәк күрешкәндә, таныш-белешнең телендә һаман бер үк сораулар бит: кайчан кайттың, кайда утырдың һәм башка шуның ише юк-бар ләкәтә сату. Хәлен ихластан уртаклашучы сирәктер, күбесе сүз юктан сүз булсын, ата казыгыз күкәй саламы дигәндәй, әдәп өчен сораганын Мөнирҗан аңламыймыни.
Капка төпләрендә аны коелары каршы алды. Бабасы Ризван теге гасырда ук казып, Карагаш кулыннан чыгарган таш белән эчләнгән кое бер гасырга якын инде үзгәрешсез. Бары тик, чересә, имән баганасын, сиртмәсен алыштыралар да тишелгән урынына яңа тимер чиләк эләләр. Сугышка кадәр дә, аннан соңгы елларда да, тимер аеруча кадерле иде - Мөнирҗанның әтисе ясаган агач чиләк кулландылар. Тимер чиләк илленче еллар урталарында гына эленде. Коены карап тору Исламовлар өстендә булса да, аннан кем генә файдаланмады. Авыл халкын әйткән дә юк, узгынчылар да, туктап, атларын эчертеп, рәхмәт әйтеп китәләр иде.
Кая карама, нәрсәгә генә орынма, барысы да сагынып кайткан ир күңелендә җылы хатирәләр уята. Ләкин монда озак торып булмый, өйгә керергә кирәк.
Быел кар күп яуганга охшый. Авыл өйләрен көрт баскан. Мөнирҗанга, капкасын ачып керергә уйласа, озаклап кар көрәргә туры килер иде. Бу эшне башка көнгә калдырып, ул койма буенда озак ятудан тыгызланган кар өеме өстеннән эчке якка атлады.
Өенә кергәч, бала чактан ук күңеленә сеңеп калган һәм газиз, кадерле булып әверелгән туган йорт исе борынына килеп бәрелде. Бу - йортны күпме генә юсаң да, җилләтсәң дә бетми торган борынгылык, кадимилек исе шул. Чемоданын идәнгә куеп, үзе сәкегә утырды. Йөрәгендә кайту, туган нигезенә аяк басу шатлыгыннан хисләр тулышып ташырга торганга күрәме, утны кабызырга ашыкмады.
Хисләр ничек кенә бәргәләнмәсен, гомер буена болай утыра алмыйсың. Хәрәкәтсез торудан әрсез суык башта аның аягына, соңрак эчкә табарак та үрмәләде.
- Тәк... дип әйткән ди бер үрдәк, - дип, бәхетле сөйләнәсөйләнә, Мөнирҗан урыныннан торды. Ирексездән катып утырырга ярамас, мичкә ягып җибәрергә кирәк.
Ул торып ут кабызды һәм абзарга чыкты. Урлап бетермәсәләр, анда утын булырга тиеш, һи, алар авылында урлашуның гомергә булганы юк (колхозныкын кыстырып кайтуны санамаганда), утын әрдәнәләре ул ничек өйгән булса, шул көе торган.
Кочагына сыйдыра алган кадәр күтәреп, Мөнирҗан утын алып керде һәм, кабызып җибәргәч, мич каршысына утырды.
Коры утын шартлый-шартлый яна. Янган саен өйгә җылылык һәм тансык төтен исе тарала. Өйнең җылына баруының беренче билгесе шул булды - мич казнасы ярыгыннан чикерткә аваз салды. Өйгә кайту шатлыгыннан Мөнирҗанның алгысыган күңеле тагын да ярсып китте. Бәлки, бу чикерткә аны киткәнчегә кадәр үк хәтерли торган иске танышыдыр. Кызык, йорт чикерткәләре ничә ел гомер сөрә икән? Әнә козгын, ташбакаларны өчәр, дүртәр йөз ел яши диләр бит. Әлбәттә, чикерткә ише вак-төяк алай ук яшәмәс. Алар озын гомерле була калса, Җир шарын әллә кайчан басып китәр иде. Болай да саранчалар әле бер илдә, әле икенчесендә баш калкытып, кешеләрне хәвефләндереп кенә тора. Юк, бүген кайтып дөрес итте ул. Ничек кенә булмасын, үз йортыңда нинди рәхәт: мичтә ялкын телләре биешә, өй эченә сөякләреңне дә ләззәтле эретерлек җылы тарала бара. Өстәвенә музыка да бар: әнә чикерткә - йорт скрипкачысы - ничек тырышыпмы-тырышып "скрипка" уйный, син ялгыз түгел, монда мин дә бар әле, дип, күңелен күтәрә. Яши әле, яши болай булгач! Хәзер менә үзе алып кайткан хәзинә белән тамак ялгап та алса. И юләр, ни эшләп моңа кадәр чәй куймады икән ул. Ашаудан бигрәк аның эчәсе килә икән бит. Ике сәгатьтән артык тәпиләп кайтып, тамагы нык кибекте. Туктап, юлда кар кабарга да уйлаган иде, тыелып калды.
Плитәсе эшләсә, чәй кайнату артык кыен булмас булуын. Су алып керергә генә кирәк. Чоланнан чиләк эзләп табып, кергән эзеннән ул коега чыкты. Коеның суы авылда иң тәмлеләрдән саналганга, малын кайдан туры килсә, шуннан эчерсә дә, күрше-тирә чәйгә суны Габделихсан коесыннан алып кайту ягын карый иде. Менә бит, Мөнирҗанның өйдә булмаганына ничә ел, ә кое тирәсендә эзләр бар. Димәк, килгәннәр, димәк, су алганнар. Югыйсә су күбесенең ихатасына торбалар буйлап артезиан коесыннан үзе килә.
Кое сиртмәсе чиләкне төшергәндә-менгергәндә ыңгырашып тавыш бирде. Бу аның "исән-сау кайтуың белән котлыйм" дип сәламләве булдымы, әллә "төнлә дә тынгы бирмисең" дип ыңгырашуы идеме - ничек кенә булмасын, Мөнирҗанның тансыклаган күңеленә рәхәт бирде бу тавыш. 
Ун-унбиш минутлар уздымы икән, электр плитәсенә утырткан чәйнектәге су кайнап чыкты. Өстәлне сөртеп, юлда чакта ук хәстәрләгән тәм-томын шунда тезде.
Чәйнең тәмлелеген әйт син, телеңне йотарсың! Теләсә нинди суда чәй болай чыкмый да, тәмле дә булмый. Мөнирҗан үз коелары суына рәхмәт укып, чынаягына тагын чәй агыза башлаган иде, аяк тавышлары ишетеп, сагая калды. Кем йөрер икән бу вакытта?
Ишектән әүвәл бер йомарлам пар, аңа ияреп ир кеше керде. Урам аша күршеләре Гариф карт икән.
- Кем бар монда?
Урыныннан торып, Мөнирҗан күршесенең каршысына барды:
- Исәнме, Гариф абзый!
- Бәрәч, Мөнирҗан күрше, син бит бу! Исән-сау гына кайттыңмы? Көндезен бер дә күзгә-башка чалынмаган идең. Кайчан кайттың?
- Күптән түгел. Бер сәгатьләр чамасы элек кенә.
- Ту-ты. Ә мин урам як тәрәзәсе аша карыйм: сезнең өйдә ут күренә. Өстәвенә морҗасыннан төтен дә чыга. Туктале, мәйтәм, кем бар, кем шаяра икән, дим. Соңгы елларда Азнакайдан авылга җыен шыпана йөри башлады. Шулар түгелме икән дип, карарга керүем иде. Ярар, үзеңне күргәч, күңелем тынычланды. Кайтып бик әйбәт иткәнсең.
Чыгарга җыенган картны Мөнирҗан туктатты:
- Ашыкма инде, күрше. Күрешү куанычыннан берәр чынаяк чәй эчик. Кайгыртып йөрүең өчен рәхмәт.
- Чәй дисеңме? Ярар, алайса эчсәм эчим инде. Барыбер төнлә адәм рәтле йоклап булмый. Картаю бер дә әйбәт нәрсә түгел икән.
- Нинди картаю ди ул. Болай карап торуга егетләр кебек күренәсең әле.
- Карап торуга шулайдыр да, яшь барыбер үзенекен итә. Күзләр бирешә, күзләр...
- Өегездә ни хәлләр бар, Гариф абзый? Җиңги исән-саумы? Балалар ни хәлдә?
Алар арасында туганлык җепләре юк. Башка авылдан килен булып төшкәнгә күрә генә Гариф картның карчыгын ул җиңги дип йөртә иде.
- Бер көе. Балалар да Аллага шөкер. Авылда да искитәрлек яңалык юк. Газны син киткәнче керткәннәр идеме?
- Юк, сөйләнәләр генә иде әле.
- Алайса, өйләргә әнә шул газны керттеләр. Иллә дә рәхәт нәрсә икән. Шуны ни эшләп элегрәк уйламаганнардыр.Үзебезнең җир астыннан гына чыга бит югыйсә. Мичкә ни ягарга белмичә, халык күпме еллар иза чикте. Сиңа да керттерергә кирәк ул газ дигән нәмәстәкәйне. Бик рәхәт, - дип кабатлады күршесе.
Заманында Әскәйнең тирә-юнендә урман шаулаган, диләр. Әмма, Мөнирҗан үзен белгәндә, авылга иң якындагы Саклау урманына дүрт-биш чакрым иде. Ара ераклыгы бер хәл, аннан авыл халкына һич кенә дә утын кисәргә рөхсәт ителмәде. Кайда ул кисү, корып ауган агачына да кагылдыртмадылар. Черегән төп, ботак-санак ишене алып кайтканыңны күрсәләр дә, авыл советына чакыртып, җаныңны алдылар. Печәнне болыннан чабып алып кайтканда, урман караучы Саттар очраса, туктатып, арбаңны тикшерде. Саттар тикшергәндә, ялгыш берәр агач яки куак үсентесе килеп чыксамы? Елый-елый штраф түләде халык. Дөрес, лесникның үз әшнәләренә яки югарыдагы түрәләр белән дусларга кагылучы булмады. Ләкин, кисәргә агач җитмәгәнне, дуслашыр өчен санаулы гына түрәләрне бу гавамга ничек җиткермәк, бу исемлеккә ничек кертмәк кирәк.
Шуңа күрә утынга тилмергән Әскәй халкы гомер-гомергә, язга чыгу белән, тирестән кирпечләр сукты. Колхоз эшенә яраклы карт-коры белән кул астына керә башлаган балачага, кем капчык асып, кем уфалла арбасы тартып, көтү йөргән җирләрдән кышкылыкка кизәк җыеп алып кайтты. Мал ашаганнан калган салам да тирес белән түгелмәде - анысы да ягарга китте.
Соңгы елларда урманга, авыл кешеләренә караш үзгәрә төште. Сала халкы, әлбәттә, моннан файдаланып калырга ашыкты: хәллерәкләр, берсеннән-берсе уздырып, йорт җиткерде, каралты-курасын яңартты, берничә елга җитәрлек утын хәзерләмәгән хуҗалыклар да, калса, бармак белән санарлык кына калгандыр.
Мөнирҗанның хәзергә утыны бар иде. Кирәксә, җәйгә чыккач, тагын карар. Тик Гариф карт сүзендә дә хаклык бар - газ керттерергә кирәк. Газ уңайлы булмаса, карт-корысына кадәр чат ябышып ятмас иде шуңа.
Әйе, газ кертергә кирәк. Тик кайдан башларга? Аның бит гомерендә дә мондый эш белән шөгыльләнгәне юк. Уйлап-уйлап та очына чыга алмагач, кулын селтәде: әйдә, җан биргәнгә, юнен бирер әле Ходай Тәгалә... Туган йортына кайту шатлыгы зур, юк-барны уйлап, куанычына күләгә төшерәсе килмәде.
Чынаяктагы чәен эчеп бетергәч, күршесе амин тотты да чыгып китте.
Мичкә яккан утын янып бетеп килә. Күмерләр тирән итеп сулыш алган кешене хәтерләтә: яктырып-балкып алалар да сүрәнләнеп калалар. Бөтенләй суынганчы томаларга кирәк булыр. Ләкин ашыгу да ярамый. Миченә озак ягылмый торды, шаярырга кирәкми. Мичен иртә томалап, тәгәрәп үлүчеләр аз түгел. Ә Мөнирҗанның, каһәрле булса да, якты дөнья белән тиз генә хушлашасы килми. Бәлки, калган гомерен кешечә уздырырга язгандыр...
Ул инде ятарга да җыенган иде, күңеленең нидер юксынуын сизде. Ни булыр икән? Тукта, ул бит кайткач гармунын кулына алмады. Тугрылыклы дусты, сердәше, үпкәләп, Мөнирҗан бармакларының телләреннән тизрәк йөгереп үтүен көтә торгандыр.
Тальянын киштәдән төшереп, төреп бәйләгән ашъяулыгын сүтте. И бу мизгелнең ләззәтлелеге! Гармунын кулына алып, сак кына тартып карады. Ул гыжылдап ыңгырашкан тавыш чыгарды. Озаграк уйнамый торсаң, шулай итә инде ул гармун. Бу бит Фазылның әтисе Фазлыйәхмәт мулла биргән гармун. Әллә үпкәләде инде! Күрекләре тузгач, күрше авылның сукыр остасыннан яңарттырып алган иде. Бүтән төзәттергәне юк. Кырык елдан артык Мөнирҗанның шатлыгын да, кайгысын да, серләрен дә бүлешә. Тарткалый торгач, гармунның тавышы ачыла төште. Мөнирҗан тирән итеп сулу алды да җырлап җибәрде:
Эзләдем зәңгәр күкләрдән
Иң якты йолдызымны.
Нигә син мине көтмәдең,
Гайниябану, сылуым-иркәм,
Калдырдың ялгызымны.
Бу сүзләрнең кайдан килгәнен белми ул. "Галиябану" җырында дисәң, анда юк. Ихтимал, колагына фәрештәләр пышылдагандыр. Дөньялыкта кайбер дуслары ташласа да, Мөнирҗанның тугры калган фәрештәләре бардыр әле, барысы да качып бетмәгәндер. Яхшымы, яманмы, ул да адәм баласы бит. Хак Тәгалә аны да онытып бетермидер.
Сагынып караган кеше сагыну хисенең никадәр көчле икәнен белә. Тик сагынуны чакрымнар, килограммнар белән дә, вольтлар-ваттлар белән дә үлчәп булмый. Сагына һәм вәссәлам! Бетте-китте.
Иреккә чыгып, үз өенә кайтып кергән кичәге мәхбүс уйнады да уйнады. Борыны буйлап ике яктан тәгәрәгән күз яшьләренең битен өтеп-өтеп алуын да сизмичә уйнады. Ул бәхетле иде.
Көннәр бер-бер артлы уза торды. Аяз көннәрдә кояш Кызыл тау артыннан калкына да, Гатият тавы өстеннән тәгәрәп төшеп, Әскәй авылы өстенә бетмәс-төкәнмәс якты, җылы, миһербанлы нурларын сибеп әйләнә торгач, Чатыр тавы тарафына җитә. Аннан соң гүя аны икмәк кебек телемләп кисәләр, кими барып, бөтенләй юкка чыга, һәм җиргә башта эңгер-меңгер, соңрак яучы карчык адымнары белән әкрен генә караңгылык иңеп, дөньяга төн патшасы хуҗа булып кала.
Апрель урталары җитеп килә. Кайтуына айдан артык кына вакыт узса да, авыл тормышына Мөнирҗан янә ияләнеп бетте. Әйтерсең беркая да озаклап китеп тормаган.
Элеккеге шешәдәш дуслары коры законга карап тормыйлар, кайтуын юарга дип, шешәсез дә, шешә күтәреп тә баштарак еш сугылалар иде, тора-бара суындылар. Ни өчендер эчкән кешенең эчмәгәнне дус-иптәш итәсе бик килми шул. Мөнирҗан үзенең ныклыгына хәйран калды: никадәр кыстасалар да, эчмәде, һәм эчмәс тә!
Тик аның үз теләге белән эчүдән туктаганына элеккеге ахириләренең берсенең дә ышанасы килмәде.
- Чирле икән, шуңа эчми, - дип нәтиҗә ясады Зиннәт.
- Сихерләгәннәр, бозганнар абзыйны. - Бусы арада яшь, ләкин бик "өметле" сәрхуш Фәезнең фаразлавы иде.
Мөнирҗан кебек "сыналган, әйбәт сугышчан дус"ның үз сафларыннан төшеп калуына баштарак нык офтандылар алар. Офтанырлык та иде шул. Чөнки төрмәдә эшләп алган акчалары өстенә, сугыш инвалиды буларак, пенсиясе дә Аллага шөкер генә. Болай да юмарт күңелле Мөнирҗан, бераз кәгеп тә алса, бөтенләй ыштансызлана. Әшнәләренә шул гына кирәк тә. Сыйланалар-сыйланалар да, хуҗаның үз-үзен белештерми җенләнә башлаганын сизүгә, шыпаншыпан таешу ягын карыйлар. Хатыны юк, бала-чагасы юк, Мөнирҗан өйдә япа-ялгызы кала. Шунда ук ятып йокласа, адәм әүлиясы буласы да бит, юк, җеннәр котыртамы, болай үзе котырамы - урамга чыга. Исенә элеккеге үпкә-рәнҗешләр төшә. Әгәр дә шул чакта ачуы килгән кеше очраса яки җайлыҗайсыз берәрсе сүз әйтсә, бетте, ни эшләгәнен белми. Ничә срокны ул шулай үзе "эзләп" алды. Авыл халкы кай арададыр аңа "Котырган" кушаматы да тагып өлгерде.
Кичтәнге табындашларның берәрсе, гадәттә, иртән баш төзәтергә керә. Акча барында Мөнирҗан жәлләми - кибет ерак түгел, керсәң, "Бөгелмә малайлары", мине ал да мине ал, дип, күзеңә чекерәеп карап тора.
Бар чагында бүредәй, юк чагында шүредәй, ди халык. Мөнирҗанның кесәсендә берзаман җилләр исә башлый. Акча юк, ә эчәргә, баш төзәтергә кирәк. Авырткан башны бергәләп эшләтә торгач, барыбер җаен тапмый калмыйлар: йә дуңгыз караучы Зиннәт берәр капчык фуражны аракыга алмаштыра, йә Әхнәф белән Фәез хатыннарының хушбуй, ислемай кебек нәрсәләренә "каз мае" сөртә.
Этләшә-этләшә эчә торгач, авылда тагын акча бирер көн җитә, ә Мөнирҗанның туган көнен, үз туган көннәрен онытсалар оныталар, шешәдәш дуслары, төнлә уятып сорасаң да, исләрендә тота.
Элеккеге кайтуларында Габтелихсан абзыйның, "ресторан"га әверелеп, кайнап торган йорты бу юлы үз гадәтенә хыянәт итте.
Мөнирҗан Фазылга рәхмәт укып туя алмый. Беркөнне үтеп барышлый хәл белешергә сугылган иде, электр плитәсендә чәй кайнатканын күрде дә, Мөнирҗанны аптырашта калдырып, әйтте:
- Юк, бармый бу болай.
- Нәрсә бармый?
- Болай яшәп булмый. Газ кертергә кирәк.
Мөнирҗан аптырап калды:
- Кирәген кирәк тә бит. Үземнең дә шундыйрак ният бар иде. Тик кайдан башларга гына белмим.
Авылдашлары газ белән ашарга пешереп кенә калмыйча, өйләрен җылытуга да күчкәннәр. Рәхәтнең дә рәхәте, мактап туя алмыйлар. Бигрәк тә аның кебек чулак кешегә әйбәт булыр иде.
- Торба табарга кирәк, - диде Фазыл.
- Кайдан?
- Вәт сиңа, драстый! Кайдан тапсаң, шуннан! Без бит, Мөнир дус, нефть, кара алтын оясында яшибез. Ни кирәксә, халык шунда чаба.
- Акчам бар барын, ләкин мин беркемне дә белмим.
- Сиңа бит бик күп тә кирәк түгел, йортың кечкенә. Нечкәләрен моннан табарбыз, анысы бераз миндә дә бар. Җитмәгәненә җай чыгар, ә менә юанрак торбаларны Габделхәйдән сорарсың.
- Нинди Габделхәйдән?
- Үзебезнең авыл Мөкәррәмәттәйне беләсең бит?
- Белмичә соң! Шуннан...
- Габделхәй шуның малае, нефть чыгару идарәсендә мастер булып эшли. Безнең авыл тирәләрендәге скважиналарга ул хуҗа. Газ керткәндә, ярты авыл торбаны аның аша юнәтте.
Мөнирҗан уйга калды:
- Анасын белү беләнмени! Ул Габделхәйне кайдан таба алам соң мин? Өйрәт!
- Ярар, җаен бер туры китереп, очраштырырмын. Чыннан да аның койрыгын тоту сиңа җиңел булмас. Ә без очрашкалап торабыз. Эш буенча.
Бу сөйләшүдән соң бер атна вакыт уздымы икән, Мөнирҗан миченә ягып җибәргәнне генә көткән кебек, алар турына "КАВЗ" автобусы килеп туктады. Аннан ике кеше төште. Мөнирҗан аларның берсен - Фазылны гына таныды. Үзара сөйләшә-сөйләшә, бу икәү Мөнирҗанның иртән себереп куйган сукмагыннан капкага таба атладылар.
Мөнирҗан кунакларны каршы алырга чыкты. Кул биреп күрешкәндә, Фазыл янәшәсендәге ир белән таныштырды:
- Менә, Габделхәй энем, Мөнирҗан абыең шушы булыр.
Габделхәй елмайды:
- Син бигрәк инде, Фазыл абый, авылдашларны танымаска! Мин аның сабан туенда көрәшкәнен, Шакир абыйны сыңар кулында күтәреп йөргәнен дә хәтерлим әле. Йә, булдымы, Мөнирҗан абый, шундый хәл? Әллә мин ялгышаммы?
- Булгандыр инде, энем, булгандыр. Яшь чакта дурак идек, картайгач та акыл кермәде, ә булганы утырмага китте.
- Мин өлкәннәрне таныйм, яшьләрне генә бик үк белеп бетереп булмый. Йсән-сау гына кайттыңмы?
Сирәк очраша торган авылдашлар, әлбәттә, әүвәл хәл-әхвәл, тегесен-монысын сораша. Мөнирҗан да Мөкәррәмәттәйнең хәлен белеште.
- Аллага шөкер, хәзергә үз аягында йөри. Безнең белән яши.
- Азнакайдамы?
- Шунда инде, шунда. Инәй баштарак бик ямансулаган иде, хәзер ияләнә төште. Алай да җәен бер-ике айга авылга кайта, шунсыз түзә алмый. Үзем дә сагынам шул авылны. Югыйсә гел кайтып-киткәләп торам. Барыбер сагындыра.
Сүзгә Фазыл кушылды:
- Энекәш, - ул Габделхәйнең җиңеннән тартып, үзенә каратты, - сиңа зур рәхмәт, газ керткәндә, авылдашларыңа ярдәм итеп, күп игелекләр эшләдең. Хәзер Әскәйдә газ кермәгән ике генә йорт калды.
- Кемнәрнеке?
- Берсе Мөнирҗан абзыеңныкы, икенчесе Ибрай Зәкиясенеке. Зәкия карчыкка күптән кертә идек, үзе теләми. Шулай булгач, бер Мөнирҗан калып бара. Синең ярдәм кирәк.
Габделхәйдән торбаны ничегрәк сорарга белми торган Мөнирҗан Фазылга күңеленнән рәхмәт укыды һәм, ни әйтер икән дип, Габделхәйгә текәлде.
Нефтьче оста өйгә тагын бер мәртәбә күз йөртеп чыкты, үзе авыз эченнән генә нидер быдырдады. Чамасын тартты, ахрысы. Аннан соң әйтте:
- Өй зур түгел, монда өч-дүрт торба җитә. Аннан гына хөкүмәт бөлмәс, әлбәттә.
- Кайдан алырга икәнен генә әйт, машина җибәрербез. 
- Кирәкми. Өч-дүрт торба өчен машина куарга... График буенча озакламый Карамалы белән ике арадагы скважинага җир асты ремонты керә. Малайларга әйтермен, тотылган торбаны юл уңаенда калдырып китәрләр.
- Ай, рәхмәт сиңа! - Куанычыннан Мөнирҗан елмаюын тыя алмады. Ул ничек итеп кесәсенә тыгылганын һәм акча сөйрәп чыгарганын сизми дә калды.
- Күпме түләргә?
Баштарак аптырап калган Габделхәй, хәлне аңлап, көлеп җибәрде:
- И Мөнирҗан абый, биргән торбалар өчен акча алсам - миллионер, куйган аракыларын эчсәм - күптән бер сәрхуш булыр идем. Коръән Кәримдә әйткән, бер-береңә ярдәм итеп яшәргә кирәк, дигән. Идарә кассасына түләтергә булыр иде дә, сиңа торба бирүләренә шикләнәм. Бездә бит шулай: законлы юл белән ала башласаң, мең киртә. Шуңа күрә халык бүтән юлны сайлый. Курыкма, һәр җирдә дә кем ничек таба, шулай җайлый торбаны. Кагыйдә-законнарга карап торса, Әскәй дә, районның бүтән авыллары да газсыз утырыр иде. Әйтәм ич, кайгырма, без моны промышленностьның авылга шефлык ярдәме итеп исәплибез. Торбасы булды ди, сварщикларың бармы?
Мөнирҗан җавап эзләп Фазылга текәлде.
- И-и, энекәш, язгы кыр эшләренә хәзерләнәбез бит. Сварщикларның берсе балниста ята, икенчесе мастерскойдан китә алмый.
- Шуңа гына соравым иде: минем таныш бик әйбәт сварщигым бар. Ул ял көннәрендә генә эшли ала. Хакын үзегез сөйләшерсез.
- Бик яхшы булыр иде дә...
- Фазыл абый, тагын ниләр кирәген бергәләп уйлашырсыз әле.
- Ярар, анысыннан эш тормас.
- Газ плитәсе, торбасы да булса, куеп, берьюлы эшен бетерерләр иде...
Икенче көнне үк Мөнирҗан күршесе Мөдәррис машинасына утырып барып, кибеттән кирәк нәрсәләрне алып та кайтты.
Рәхмәт яугыры Габделхәй сүзендә торды. Сөйләшкәннән соң ничә генә көн узгандыр, алар турына гаять озын машина туктап, Мөнирҗаннарга торбалар калдырып киттеләр.
Ул әйткән сварщик та эшне озак тотмады - шимбә белән якшәмбедә килеп эшләгән иде, Мөнирҗанның торбаны мичкә ялгыйсы гына калды. Бу эшне ул үзе дә башкарып чыкты. Шулай итеп Фазылның җиңел аягыннан атна-ун көн эчендә өе газлы булды да куйды. 
Кояш көннән-көн елмаебрак карый башлады. Шулай да кышның бирешәсе килми әле. Баштарак көндезләрен шаулап гөрләвекләр акса да, төнлә белән суык ун-унбиш градусларга кадәр җиткән чаклар булды. Ләкин яз язлыгын итте, ташулар ташып, кояш турырак караган тау кырларында ямьяшел үләннәр борын төртте, яр буйларында алтын тәңкәләрне хәтерләткән сары чәчәкләр күренә башлады. Ниһаять, кошларның яз җитүенә һәм үз якларына кайту шатлыгыннан чырык-чырык килүенә, берсен-берсе уздырырга тырышып сайравына куанган агачлар кышкы йокыларыннан уянды, бөреләре тулышты. Язның дәртле адымнарын хәзер берни дә, хәтта кабат кыш ясарга омтылып караган карга һәм сыерчык бураннары да туктата алмый иде.
Моңа кадәр өенә газ кертү белән мәшгуль Мөнирҗан кинәт кенә эшсез-шөгыльсез калды. Элекке кайтуларында салдымнан бушамагач, тик торганнан эч пошу дигән нәрсәне ул белмәде. Бик ансат түгел икән ул айнык баштан көне буена юкны бушка аудару. Вакытны ничек уздырырга белмисең.
Торып-торып ул бер карарга килде: пенсия бар дип тик ятмаска, хәле җитәрдәй эшкә урнашырга кирәк. Моның өчен кемгә мөрәҗәгать итәргә? Соң, әлбәттә, тагын шул Фазылга! Бүтән кемгә булсын. Әскәйдә һәр кешенең гозере управляющийга, ягъни Фазылга барып төртелә. Авылда яшәсә дә, совхоз директоры ераграк, ул күбрәк район белән, түрәләр белән эш йөртә.
Фазылны күреп сөйләшер өчен аның өенә барып торасы юк. Ул бөтерчек кебек, җил-җил атлап, Мөнирҗаннар турыннан көнгә әллә ничә урый, һәм бу урамнан гына түгел, көн саен ул булмаган урын авылда кала микән? Юктыр, юктыр. Ничек арымый, ничек аяклары чыдый шулкадәр йөгерүгә. Югыйсә яше дә гел юк түгел бит инде. Дөресрәге, нәкъ Мөнирҗан яшендә бит Фазыл да.
Алар икенче көнне үк очрашты. Күңеле сизгән кебек, иртәнге тугызларда урамга чыгып баскан гына иде, аскы урамнан ашыга-ашыга килүче Фазылны күреп, авызы ерылганын сизми дә калды. Мөнирҗанны күрүгә, Фазыл да адымнарын тизләтте.
Дуслар кул биреп күреште.
- Сәлам!
- Драстуй!
- Бик ашыгасыңмы?
- Әйе шул. Иртәгә тракторларны тырмага чыгарырга иде исәп. Әллә берәр йомышың бармы?
Болай ук кистереп сорауны көтмәгән Мөнирҗан югалып калды һәм үзен шелтәләп куйды: кеше ут капкандай ашыгып йөргәндә, юк-бар йомышың белән башын катырмасаң. Авыл халкы моны "ат дагалаганда, бака ботын кыстыру" ди.
- Ярар инде. Бүтән вакытта әйтермен. Иркенрәк чагың булыр әле.
- Ай-Һай, тырмага бер төшеп китсәк, тиз генә булыр микән ул иркен вакыт... Кыенсынма, әйт.
- Тик яту туйдырды. Берәр эш таба алмассыңмы?
Фазылның борчулы йөзенә кояш чыкты:
- Эш дисеңме? Күптән әйтәләр аны! Эш дисәң, мин аның сиңа төшеңә дә кереп карамаган шәбен табам.
Фазылның шатлануын күреп, Мөнирҗан сагая төште:
- Нинди эш инде ул?
- Әйтәм ич, бер дигән. Саф һава. Күктә тургай сайрый. Аяк астында гына йомраннар сызгыра. Сиңа карап суырлар дога кыла. Чикерткәләр, җилкәңә кунып, хәлеңне белешә. Оҗмах инде, оҗмах. Хур кызлары гына юк.
- Сузма инде, әйт!
- Көндез чыра яндырып эзләсәң дә, бүтән андый эшне таба алмассың.
- Мин белә торган эшме соң ул?
- Әйе инде. Югары оч көтүенә кеше кирәк.
- Көтүче булыргамы? - Нәрсә-нәрсә, тик Мөнирҗан дустыннан мондый тәкъдимне көтмәгән иде.
- Көтүче шул. Ник, нәрсәсе начар? Ат бирәбез. Иптәшкә берәр эт тә тапсаң. Менә мин дә көтүче бит. Әйе, бригадир, управляющий шул ук көтүче, тик эт көтүчесе. Ике дә уйламыйча, үзем китәр идем, валлаһи! Туйдым! Җибәрмиләр. Карале, көтүче булсаң, бөтен яктан да отасың бит, әй! Ашау мәсьәләң дә җиңелрәк хәл ителер, хезмәт хакың да ким-хур түгел. Уйла әле.
Мөнирҗан чыннан да уйга калды. Бер яктан караганда, Фазыл дөрес әйтә: табигать кочагы, саф һава, иң мөһиме - ялгыз. Эчәргә кыстап, авыл сәрхушләре җаныңны җәфалап бетермәячәк. Тик... тик булдыра алыр микән? Бер дә көтү көтеп караган кеше түгел бит ул. Икенче яктан караганда, көтүчелеккә кемнең махсус укыганы бар? Аннан соң аяклары чыдар микән, хәзер бит аңа унсигез яшь түгел.
Фазыл да аның икеләнүен сизеп алды:
- Куркасыңмы? Курыкма. Өйрәнгәч, бернәрсәсе дә юк аның. Баштагы көннәрдә генә кыенрак булыр.
- Бер дә эшләп караган эшем түгел шул.
- Әйтәм ич, курыкма дип. Чыбыркыңны хәзерли тор. Гафу, киттем. Лимит бетте. Уйла!
Фазыл белән саубуллашканнан соң, Мөнирҗанның күңеленнән тынычлыгы качты. Тәкъдим ителгән эш аны куркыта да, ымсындыра да иде. 
Ишегалдына кергәч, баскычка утырып, ул бераз уйга калып торды. Ихатасында кайда нәрсә барын исенә төшерергә тырышты. Иярнең аларда гомергә булганы юк. Шулай булгач, эзләп интегергә дә кирәкми. Менә чыбыркыны эзләп карарга ярый. Элегрәк алар бар иде, хәтта берничә. Искереп, чыгарып ташламаган булсалар. Вакыт җан иясен картайта, әйберләрне туздыра - берәүне дә аямый.
Кайдан эзләргә икән ул чыбыркы дигәннәрен?
Тора-бара мәрхүм әтисенең чыбыркыларны келәткә кертеп куйганы исенә төште дә җәһәт адымнар белән шунда юнәлде. Кергән уңайга келәтнең ишеген киереп ачып, ябылмасын өчен аяк астында яткан ун килолы гер белән терәтеп куйды. Ашыгуы белән кергән чакта башын бәргәнен дә сизми калды. Ярый әле бүреге бар иде. Аңламый, ник шулай кабалана торгандыр. Кызлар янына барырга җыенамыни. Көтү бит әле берничә көннән генә чыгачак.
Келәт... Тәрәзәләре юклыктан, мәңге караңгы, караңгы булгач, мәңге серле-тылсымлы, шул ук вакытта бераз шомлы да бура. Аннан һәрвакыт ашлык, себерке һәм... тычкан исе килеп тора. Әтисе бу келәтнең сөяннән буралган һәм, алар өйләнешкән чакта, бирнәгә бирелгән булуы хакында сөйләгән иде. Әлеге нигезенә күчереп салган чакта ук ул бөтенләй яңа булмаган. Менә бит, урыны корыга күрәдер, үзенә әйтерсең вакыт җиле бөтенләй кагылмаган диярлек - хәзер дә шартлап тора, черегән-ниткән җирләре күренми. Бары тик бүрәнәләрендә генә кортлар юллаган эзләр, вакыт узган саен, арта бара һәм болай да борынгы бураны тагын да кадимирәк итеп күрсәтә. Ул эзләр ни сәбәпледер әллә кайчан, бала вакытларда ук, китапларда күрергә туры килгән кешенең баш мие сурәтен Мөнирҗанның күз алдына китереп бастырды.
Ишектән төшкән кояш яктысында Мөнирҗан идәндә уйнап йөргән тычкан баласына игътибар итте. Тик тычкан баласы адәми зат белән сак булырга кирәклеген исенә төшерде, ахры, аңа озак юанырга ирек бирмәде, ярыктан кереп шылды. Син күр дә, мин күр! Ни өчен кергән иде соң әле ул монда? Ә-ә, чыбыркы карыйсы кеше иде бит ул. Мөнирҗан бер-ике адым алгарак атлаган иде, битенә үрмәкүч пәрәвезе сарылды. Күрәсең, үрмәкүчләр "әйдә ярар" методы белән генә үрмәгән, бул сынга тырышкан, бу ятьмәләр шундый куе, шундый тыгыз һәм ябышкак иде, аңардан арына алмый интекте. Ирен тирәләренә сыланганы, җирәндереп, күңелен болгатты. Иртән кырынырга өлгермәгән иде, сакал-мыек төртеп чыккан урыннарда ниндидер хәшәрәтләр селкенә, менә-менә тешләп алырлар күк тоелды. Бу исә күңелендә туган җирәнү хисен тагын да көчәйтә төште. 
Эзләнүе юкка булмады - келәт канатыннан сүстән үрелгән бер зур, бер кечкенә чыбыркы табып алды. Моңа ул сабыйларча куанды, йөгереп чыгып, хәзер үк шартлатып карыйсы килде. Онытмагандыр әле ничек шартлатырга икәнен. Бала чакта алар малайлар белән ярыша-ярыша чыбыркы шартлата иде бит.
Чыбыркы шартлата белү көтүче өчен гаять зур әһәмияткә ия. Әйбәт шартлатсаң, малларың тыңлар, шартлата белмәсәң, аякларыңа күбрәк чабарга туры килер.
Ул иртәрәк куанган булып чыкты. Киндер сүсеннән үрелгән чыбыркыларның икесе дә, бер селтәнүгә үк өзелеп, коймага сыланды. Чөнки, озаграк кулланылмый торгач, аларны көя теткәләп бетергән иде. Әле ярый сынап карады, боларга ышанып чыгып, көлкегә калмады. Азгын сыерларны, авызы ашлыкка бер тисә, сумаладай ябышып кала торган сарыкларны көтүдә чыбыркысыз тыям димә. Малларың икмәккә керсә, эш харап, күрмәгәнеңне күрсәтерләр. Сталин заманнары узса да... Чыбыркы - кешелекнең үсеш тарихында зур бер алга китеш ул, уйлап карасаң. Чыбыркы кем кулында, ул аны ничегрәк тота - тормыш шулай бара. Көтүдә дә шулай, җәмгыятьтә дә.
Сораштыра торгач, чыбыркыны тапты ул - яшьтие Сибгать бирде. Бишенче класска хәтле җиде ел гыйлем кимереп тә, "а" белән "б"дан ары китә алмаганын күреп, атаанасы Сибгатьтән "пырафисыр" чыкмасына тәмам ышангач, "мәптек" белән араны тәмам өзеп, улларының кулына чыбыркы тоттырдылар. Язмыш тарафыннан бүләк ителгән чыбыркының гомере озын булды: олыгайгач кына аның кулыннан төште. Аңа сугышның койрыгы гына эләгеп калды. Кайтуга тагын кышларын ул фермада мал карады, җәйләрен хуҗалык көтүен көтте - күзенә ак-кара күренмичә, койрык чәнчеп чабарга гына торган сыерларның, томана сарыкларның, башкисәр кәҗәләрнең "генераллиссимус"ы булды.
Кырык җиденче елда Сибгатьне колхоз сыерларына "кадаклап" куйдылар. Эшкә дигәндә кечкенәдән үк үҗәт иде, аның кулына күчкәч, колхоз сөтбикәләре сизелерлек юмартланды. Сыерның сөте телендә шул. Сибгать турында мактап район, өлкә газеталарына да яздылар, бер мәртәбә хәтта Мәскәүгә ВДНХга (Бөтенсоюз халык хуҗалыгы казанышлары күргәзмәсе) да җибәрделәр.
Авылда туып үскән кеше буларак, Мөнирҗан көтү көтүнең, Фазыл әйткәнчә, саф һавада тургай җырын тыңлап йөрү генә түгел икәнлеген белә. Көн саен ничә чакрым юл узганын, белсә дә, көтүче үзе генә белә торгандыр. Сибгатьнең дә, кырыкларны узуга, аяклары сызлый башлады, шуннан соң колхоз идарәсе аны кыр сакчысы, ягъни, Әскәй кешеләре теле белән әйткәндә, пеләвәй итеп күчерде. Үз вазифаларына намус белән карарга өйрәнгән Сибгать колхоз ашлыгын нык саклады, бер генә малдан да таптатмады. Ашлыкка керү җаен гына эзләгән бозауларны ул әллә кая кадәр бастыра, ярты көнгә булса да басуга юлны оныттыра иде. Эстәрледә йөзепчумып уйнарга төшәр алдыннан борчак, бодай ишедән авыз итәргә яраткан каз-үрдәк исә, алгы аягының берсе аксак Мәрүсәгә атланган пеләвәйнең еракта шәүләсе күренүгә үк, котлары алынып, оча алмаганлыктан ава-түнә титаклап, каңгылдый-каңгылдый, кырдан таю ягын карады. Борчак, көнбагыш басуына менгән малайлар шулай ук аның очлы күзеннән качып кала алмады.
Кешенең шөгыле аның гореф-гадәтенә, үз-үзен тотышына йогынты ясамый калмый. Сибгать тә, гомере буена мал-туар белән эшләгәнгә күрәдер, атка атлануга, алдында бер генә җан иясе булмауга да карамастан, "һайт!" дип кычкыра да "фьют!" дип сызгырып куя. Галимнәр моны шартлы рефлекс барлыкка килү дип атый бугай.
Сибгать колхоз җитәкчеләренә дә, халыкка да ярады. Чөнки чыбыркысын яшендәй уйнаткан һәм Түбән очта шартлатканы Югары очта да ишетелә торган пеләвәй кош-кортка да, мал-туарга да сукмады, аларны тотып ябып, хуҗаларын кан елатмады. Ә бит Әскәй халкы пеләвәйләрнең төрлесен күрде. Кайберләре чирәмдә йөргән бозауларны да алып кайтып япты, бер ишесе малны гына түгел, кешеләрне дә кан чыкканчы ярды. Бигрәк тә колхозга "Дәҗҗал" кушаматлы Мидхәт Хәсьянов хуҗа вакытта пеләвәйләр ерткычлыклары белән кешеләрнең дә котын алып бетерде. Хәсьянов үзе дә чыбыркысын еш уйнатты. Әнсарны бит шул "Дәҗҗал" кыйнаганнан соң тотлыга торган булып калды, дип сөйлиләр. Көчлегә суд юк, замана көчлеләр кулында.
Моннан шактый еллар элек, сугыштан кайткач, Фазыл белән бергә ат караганнары Мөнирҗанның исенә төште. Онытылырлык кына булмады шул: атлар дия-дия, үзен утыртып куйганнарын сизми дә калды бит. Фазыл, качып китеп, дөрес эшләде. Хәзер әнә авылның иң абруйлы кешеләреннән берсе. Электән төрмә боткасын авыз иткәне булганга, тәмен белгәнгә күрә, бүтән татып карыйсы килмәде аның. Ә Мөнирҗан, юләр, беркатлы исәр, тыңламады Фазылның инәлеп әйтүен. Хәер, хәзер искә төшерүдән ни файда... Ходай Тәгалә насыйп иткән гомере күпме калгандыр, әнә шул калганын булса да адәм рәтле итеп, кешечә уздырырга кирәк.
Ат караучының ярты гомере арба белән абзарда узса, калганы ат өстендә үтә. Ул чорда, селкесәң, бете дә коелмаган колхозда кайдан килеп чын ияр булсын - Мөнирҗан белән Фазылга, капчыкның як-ягына - салам, уртасына фуфайка куеп, иярне үзләренә ясарга туры килде. Элек яраганны ник хәзер ярамас икән. Күргәзмәгә куясы түгел ич.
Ике көннән ниятләгән ияре әзер булды.
Кояш көннән-көн ныграк кыздыра. Кешеләрнең язны сагынып-саргаеп көтүләрен аңлыймы, әллә үз графигы шундыймы, белмәссең.
Малларның инде күптән көтүгә чыгасы килгәндер. Әнә бит күршеләренең ишегалдында күшәп басып торган сыерлары сыртына кунган чәүкә, тырышыпмы-тырышып, ябага йолка. Сыерга, ихтимал, бик рәхәттер, күзләрен ачкан да эрегән кебек тик басып торуын белә.
Сарыклар янәшәсендә яшь бәрәннәр кайнаша. Алар йөгереп-уйнап йөриләр дә, мөгез чыгарга өлгермәгән маңгайлары белән әниләре корсагына төртә-төртә, имәргә керешәләр. Бу бәрәннәр әле көтүгә йөрүнең, сусыл үлән ашауның тәмен белми. Алар өчен бу ләззәт башланмаган.
Аръякларның маллары инде күптән тау кырларында, яр буйларында яшь үлән чемченә. Бигрәк тә Чәүкә урамында яшәүчеләргә рәхәт: капкаңны ачып чыгуга, таулар каршы ала. Сыер, сарыкларың әллә кая китәр дип тә куркасы юк - барысы да күз алдында.
Ниһаять, кешеләрнең дә, малларның да зарыгып көткән көне килеп җитте. Мөнирҗанга иртәгә көтү чыгасын хәбәр иттеләр.
Көтсә дә, бу хәбәр аның тынычлыгын алды. Көннең калганын ничек уздырырга белми интекте. Ничә кат инде чыбыркысын, иярен тикшерде, киеп чыгасы галошларының эченә салган кәгазьләрен ошатмыйча, кат-кат алмаштырды. Йокларга яткач та, күзенә тиз генә йокы кермәде. Дулкынлана иде ул, әйтерсең керләнеп тирескә катып беткән сыер-сарыкларны көтәргә түгел, кызлар янына яки тантаналы җыелышка барачак.
Миргали абзыйлар әтәче кычкырганда, ул инде аяк өстендә иде. Ашап-эчеп алгач, аты артыннан китте. Сугыштан соңгы елларда Фазыл белән ул эшләгән чакта атлар сыеша алмаган аранда хәзер унбиш-егермеләп ат тора. "Ат белән иратка кадер бетте, диләр, хак икән" дип уйлап куйды ул.
Аңа Бәскәй исемле кысыр бия бирделәр. Узган ел бу очта көтүне кайдандыр килгән Василий-Васька исемле урыс көткән, диләр. Кызык инде бу тормыш: элеккеге Туры биягә Бәскәй кушаматы ябышкан да калган. Бәскәй, ягъни, тутырып әйткәндә, Василий исемле бия була инде ул. Менә сиңа ишетмәсәң ишет, колагың булса тишек. Көлеп үләрсең, валлаһи!
Әле ул атын алып кайтып, ихатасына керткәннән соң да, шактый вакыт узды. Ниһаять, берәм-берәм капкалар ачылды. Башларына бүрек кигән агайлар, яулыкларын чөеп бәйләгән апалар, ыспай киенгән киленнәр, капка төпләренә чыгып, бер-берсенә сәлам бирешә башлады. Мөнирҗан сәгать сукканын сизде һәм, атына атланып, урамга чыкты. Чыккан уңайга чыбыркысын шартлатты. Сугышта һөҗүмгә ташланырга бирелгән сигналдан ким булмады бу. Чыгарганны көтеп зарыккан маллар капкадан урамга атылды. Китте мөгрәү, китте мәэлдәшү... Маллар бер-берсе янына барып иснәшә-таныша. Кешеләр сыман алар да, озак күрешми торганнан соң, шул рәвешле хәл-әхвәл белешә торганнардыр.
Бисмилла әйтеп, Мөнирҗан малларны кузгатты. Урамның бер очында өч-дүрт сыер, унбишләп сарыктан башланган көтү, капка саен ишәя барып, икенче очка җиткәндә, зур бер чирүне хәтерләтә иде.
Көтүнең баштагы көннәре авыррак. Салкын кыш буена тар абзарларда кысылып яткан маллар ирекнең тәмен белә. Ирекне тою аларны исертә, башын әйләндерә, чик-чама хисләрен югалта. Шуңа күрә алар арасында тәртипнең "т" дигәне дә калмый, койрык чәнчеп кайсы кая чабарга гына тора. Анархия! Махно атакай гына җитми. Көтүченең хәленә кереп, ярый әле баштагы көннәрдә һәр йорттан диярлек кемдер ярдәмгә чыга. Күбесе малларын басуга озатып куя да кайтканда каршы ала, вакыты иркенрәкләр исә, кырга ук чыгып, көтү белән бергә йөреп кайта. Көне дә матур булса, бергә-бергә аның ничек узганын сизми дә каласың.
Түземсезлек белән көтеп алган көтүнең беренче, икенче көне дә үтте. Атна-ун көн узуга, көтү - Мөнирҗанга, Мөнирҗан көтүгә ияләшеп бетте. Бәскәй белән дә уртак телне тиз тапты. Ат гаҗәп акыллы булып чыкты. Узган елгы хуҗасы аны көтү көтәргә тәмам өйрәткән булган. Бәлки, элегрәк тә белгәндер. Баштагы көннәрдә Мөнирҗан Бәскәйне, маллар тәмләп ашарга керешкәч, тышаулап җибәрә иде, соңыннан, аның качарга нияте юклыгын аңлагач, болай гына бушата торган булып китте. Атына ул күбрәк барганда-кайтканда һәм туплауга төшкәндә генә атлана, бүтән вакытта Бәскәй иректә йөри. Аның каравы, Мөнирҗан сызгырган тавышны ишетүгә, чаптырып килеп җитә. Киноларда күрсәтелә торган индеецлар атыннан бер дә ким түгел.
Муйнакның булуы шулай ук хезмәтен нык җиңеләйтә.
Әскәйдә көтүчегә кадер-хөрмәт гомер-гомергә зур. Көн саен ул чират буенча иртә-кич берәрсендә туктала. Бу гадәт кайчан кергәндер, әйтүе кыен. Әмма аерым хуҗалык вакытында ук халык көтүченең кадерен белгән. Иртә-кич ашатучылар көндезлеге белән дә тәэмин итә. Көтүчене сыйлауда хуҗалар бер-берсен уздырырга тырыша: кемнең халык арасында ким-хур буласы килсен?! Авылда бит хәбәр яшен тизлеге белән тарала. Бигрәк тә начар хәбәр. Әйтерсең кемнеңдер яманаты чыкканын көтеп кенә торалар.
Мирсәгыйтьләрдә иртәнгелекне ашап утырганда, сүз иярә сүз чыгып, йорт хуҗасы сорады:
- Абзый, нигә син көтүгә эт ияртмисең?
Мөнирҗан ни дисен, дөресен әйтте:
- Бик ияртер идем дә, юк бит.
Мирсәгыйть, бераз чигәсен кашып торгач:
- Бездә Казахстаннан алып кайткан көчек бар, - диде. - Көтү көтә торган нәселдән, диделәр. Кирәксә алып тор. Әле яшь, ихатада тавык-чебеш куркытудан башканы белми. Синең янда йөреп, акыл кермәсме... Ошатмасаң, кире үземә бирерсең.
Менә шулай итеп ул Муйнаклы булды да куйды.
Муйнак чыннан да көтү көтәр өчен яратылган җан иясе булып чыкты. Беренче көннәрдә тик торган сарыкларга да өреп, аларны куркыта иде, атна да узмады, ул Мөнирҗанның якын ярдәмчесенә әверелде. Хәзер Мөнирҗан, нәфселәрен тыялмый читкә каерыла башлаган малларга күрсәтеп:
- Муйнак, өс! - дип әйтергә өлгерми, эт шунда ук тегеләрне кагып килә.
Шулай итеп, алар - Мөнирҗан, Бәскәй, Муйнак - өчесе бер гаилә кебек булып киттеләр.
Атланырга аты, ярдәмгә эте булса да, көтү көтү - авыр хезмәт. Романтиканың "р" хәрефе дә юк анда. Җиңел булса, акчасын да әйбәт түлиләр дип, аңа урнашу өчен чират торырлар иде. Кая ул чират тору, киресенчә, көтүче табу елдан-ел авырлаша бара. Әллә халык симерде, әллә бу һөнәрнең абруе бетеп бара. Шулай да, ничек кенә авыр булса да, көтү көтү төрмәдә яту түгел. Монда син саф һавада, иң мөһиме - үз-үзеңә хуҗа. Төрмә сакчылары, надзирательләрнең акыруыннан куркып яшәмисең. Мөнирҗан тәненә сихәт иңүен, рухи яктан да көннән-көн сәламәтләнә баруын сизә. Ник элекке кайтуларында ук көтүгә чыкмады икән? Бәлки, төрмәгә кабат эләкмәс тә иде.
Малларның иртәнге якта бик ашыкмыйча нык кына ашап ала торган гадәте бар. Шул арада, иярен баш астына салып, Мөнирҗан яшел чирәмгә ята да китап йә журнал укый. Черем итүне туплауга төшкән вакытка калдыра. Тора-бара ул сарык сөте эчәргә дә хирысланып китте. Куе булганга микән, сарык сөтенең үзенчәлекле тәме бар. Закирларның язга чыккач кына бәрәнләгән сарыгы туплауда хәзер аны үзе эзләп килә. Сау, янәсе, сөт төште!
Көн артыннан көн узды. Май аен - июнь, июньне июль алыштырды. Кайчандыр кап-кара җир яки ямь-яшел уҗым булган басуларда иген өлгереп килә. Аларның аксыл-яшькелт башаклары комсызланып кояш нурын эчә, башаклар тулыша һәм алтынсу-сары төскә керә, агара бара. Басуга якыная төшсәләр, сыерларның күзе яна башлый, аларга сарыклары да иярергә генә тора. Кайвакыт малларны Муйнак кына тыңлата алмый, Мөнирҗанның үзенә дә чабарга туры килә.
Бәла көтмәгәндә ишек шакыды.
Берсендә китап уку белән ныграк мавыгып киткән Мөнирҗан, башын күтәреп караса, өч-дүрт сыер басу кырына ук килеп җиткән. Мөнирҗан атына да атланып тормады, ашыгычлык белән чыбыркысын да алмыйча, шулар янына йөгерде. Килеп җитеп, кулы белән селтәнде. Ике сыер шунда ук кирегә борылды, ә Мәрданнарның кара сыеры, ачуланып, очлы мөгезләрен аңа юнәлтте, янәсе, буталып йөрмә монда.
Мәрдан сыерының мөгезләре яман, эләктерсә, эчәгеләреңне айкар. Быел, көтүгә чыккач кына да, ничә сыерны җәрәхәтләде. Мөнирҗан ике дә уйламыйча аның мөгезләрен кисеп ташлар иде дә, ярамый. Ярасамы!..
Сөңгедәй мөгез очларына эләкмәскә тырышып, Мөнирҗан артка чикте. Чиккән уңайга нәрсәгәдер абынды һәм аркасы белән чирәмгә барып төште. Авыртудан акырып җибәргәнен сизми дә калды. Тиз генә сикереп тормакчы иде, кузгала алмый интекте. Авырту шулкадәр көчле иде ки, ул менә-менә аңын җуяр дәрәҗәгә җитте.
Егылган көтүче, хәзер үк тормаса, шушында ятып калачагын аңлады. Шуңа күрә соңгы көчен җыеп талпынды һәм үзенең кузгалуын, кузгалган чакта тәненнән нидер йолкынып-суырылып чыгуын тойды. Дүрт аякка күтәрелгәндә, егылган җиргә күзе төшкән иде, имәнеп китте: чирәмнән күренер-күренмәс кенә тырма тешләре чыгып тора иде. Кайсы хәерсезе ташлап калдыргандыр. Ярый әле яртылаш күмелергә өлгергән. Күрәсең, бер генә ел ятмагандыр. Бәхете бар икән, тырманың читенә егылган, уртасына туры килсә, калыр иде шунда кадакланып.
Кызулык белән башта сизмәгән иде, борынына кинәт кан исе килеп бәрелде, күлмәге белән сыңар чалбар балагы, юешләнеп, тәненә сыланды. Кан исен тойган Мәрдан сыеры бераз сәерсенеп карап торды да, башкаларны да ияртеп, ямьсез акыра-акыра, көтүгә таба чабып китте. Андагы сыерлар да куркынды һәм, башларын борып, мөгрәргә керештеләр. Челләдә әлсерәгән сарыкларның гына дөньяда гаме юк: берберсенең корсагы астына башларын яшереп басканнар да тора бирәләр.
Мөнирҗан көтүгә таба атлады. Исәбе дөнья бетереп акырган сыерларны тынычландыру иде. Ләкин, ике-өч адым атлауга, хәле китте, әйләнә-тирәдәге һәммә нәрсә: таулар да, нефть скважиналарына сузылган электр баганалары белән еракта күренеп торган авыл да, көтүдәге сыер белән сарыклар да әйләнергә кереште. Әйләнә торгач, Әскәй белән Митрәй авыллары бергә кушылды. Җанының ничәнчедер тамыры куркыныч килгәнен хәбәр итте. Башында уйлар буталды: "Бетәм! Доктор!" Эчтән генә уйлаган сыман иде, тавышы ыңгырашу булып тышка бәреп чыкты. "Юләр, сине монда кем ишетсен дә кем күрсен. Үлеп калсаң да, бүген генә табулары икеле..."
Көтүне туплауга төшерер вакыт та җитеп килә. Туплау ерак түгел анысы. Ләкин Мөнирҗанның бу сарык, сыер чирүе белән идарә итәрлек хәле юк. Туплауга көтү үзе дә төшәр, юлын беләләр. Бер кузгалсалар, туктатам, тыям димә. Аңа медпунктка кайтып, кан агуын туктатырга, яраларын бәйләтергә кирәк! Аннан соң кабат килер...
Кайдан кайтырга? Килгән юлдан кайтса, ничә тау менәргә, төшәргә кирәк. Хәле җитмәс. Иң яхшысы, таудан туп-туры кабат төшәргә дә инештәге сайлык аша олы юлга чыгарга...
- Бәскәй!
Исемен ишетүгә, ат башта колакларын шомрайтты, аннан соң хуҗасы янына юыртып килеп җитте. Мөнирҗан аңа шунда ук атланырга теләгән иде, егетләрчә сикереп менү түгел, өзәңгегә басып күтәрелергә дә хәле җитмәде. Җитәкләп, атын чокырдагы яр кебек урынга алып килергә мәҗбүр булды: бары тик шунда гына атлана алды. Атлануга, бердәнбер кулы белән Бәскәйнең ялына чатырдатып ябышты һәм үкчәләре белән атның корсагына төртте.
- На!
Бәскәй ике әйттермәде, ул хуҗасының хәлен аңлый иде бугай, җайдагы егылмаслык итеп йомшак кына юыртып китте.
Мөнирҗан күзләрен авырлык белән генә ача алды һәм, система астында ятуын күреп, курка калды: ә нигә куйганнар аны? Тукта, бу Әскәйме, әллә Азнакаймы? Юк-юк, Әскәй түгел, үз авылларының медпунктын танымаска! Димәк, ул Азнакайда, больницада.
Кинәт, миен яндырып, башында бер уй пәйда булды: ә көтү кайда? Ашлыкка керсә, эш харап, икмәк таптаткан өчен баштан сыйпамаслар. Тагын да яманрагы: маллар күбенсә!.. Түләп бетерә алмассың. Уф, бар икән күрәселәре, болай да тамгалы чабата иде... Китәргә, тизрәк китәргә, маллары янына кайтырга кирәк. Әле сәгать ничә икән? Кемгә дәшәргә? Кемнән белешергә? Тапканнар система куяр вакытын, ачу китереп... 
Башын борып, әйләнә-тирәне карарга теләде. Ләкин муены, карт бүренеке сыман, гәүдәсенә ябышып калган иде. Гәүдәсен хәрәкәтләндерергә теләде, анысы да гүя ташка әверелгән - селкенәсе килмәде. Язмышына буйсынып, Мөнирҗанның тик ятудан башка чарасы калмады.
Бу палатада үзенең ялгызы гына икәнлеген аңлаган иде инде. Яртылаш ачык ишек аша кешеләрнең әрле-бирле йөргәне, сөйләшкәне, көлгәне, ниндидер арбалар тәгәрәткәне ишетелә. Керсен иде шундагыларның берсе, бирсен иде Мөнирҗанның күңелен бимазалаган сорауларга җавап.
Көтүдәге малларның ашлыкка керү ихтималы торган саен хафага ныграк сала. Көтмәгәндә исенә Мәрдан сыеры килеп төште дә, Мөнирҗан куркып, бөрешеп куйды. Тәненә салкын тир тамчылары бәреп чыкты. Ул инде кычкырырга дип авызын да ачкан иде, ишектән ашыга-ашыга керүче ак халатлы кызны күреп, туктап калды. Шәфкать туташы, әлбәттә, Мөнирҗанның уй-фикерен, кичерешләрен белми. Ул хәтта аның ачылган күзләренә дә игътибар итеп тормады, системаны тикшерде. Барысы да әйбәт икәнлегенә ышангач кына, авыруның күзләренә карады һәм матур итеп елмайды.
- Айныдыгызмы, абый?
Айныдыгызмы? Бусы тагын ни дигән сүз? Мөнирҗанны корт чактымыни, сикереп торырдай булды.
- Әллә мин исерек идемме? - дип куркып сорады.
Әйтеп бетерүгә үк, ул үзенең бу соравының мәгънәсез икәнен аңлады, ләкин соң иде: сүз чыпчык түгел, бер ычкынса, тотам димә. Шулай инде, акылыңнан алда телең кытакласа...
Шәфкать туташы көлеп җибәрде.
- Юк, абый, - диде ул, ачыклык кертеп. - Мин, наркоздан айныдыгызмы, дип сорамакчы идем.
Кызның сүзләре Мөнирҗанның уяна башлаган хәтерен селкетеп җибәрде:
- Наркоздан?
- Әйе, абый, наркоздан.
Мөнирҗан кызга дикъкать беләнрәк карады: тавышы радио дикторыныкы шикелле ягымлы бу тавыш иясе искиткеч гүзәл дә иде. Озынча йөз, сызылып киткән нәзек кара кашлар, кечкенә авызын уратып алган ымсындыргыч иреннәр хуҗасы теләсә кайсы егетне һушыннан яздырырлык. Заман шаукымына ияреп, чәчләрен дә кистермәгән, үреп куйган һәм ак халаты өстеннән салынып төшкән ике калын толымы аны тагын да чибәррәк итеп күрсәтә. Тик менә... Тик менә карашы гына сагышлы. Нидән икән?
Баягы кырыс-тупас тавышы өчен Мөнирҗан уңайсызланып куйды. Гаебен йоларга теләп сорады: 
- Гафу итегез, ә наркоз белән мине ни эшләттегез?
Шәфкать туташы аңа гаҗәпсенеп карады:
- Безгә китергән чакта, сез аңыгызны югалткан идегез. Рәүф Бариевич, хирург Хәмзинне әйтәм, бик ашыгыч операция ясады. Операцияне наркозсыз ясап булмый. Котлыйм, абый, исән калдыгыз. Доктор әйтте, тагын бер-ике сәгатькә соңга калынган булса, коткару икеле иде, диде.
- Ә миңа нәрсә булган?
- Үзегез хәтерләмисезме?
- Юк шул... Хәер, мин егылган идем. Ә монда ничек алып килгәнне мин белмим.
- Хәзер врач керә, ул әйтер.
Шешәдәге сыеклык бетеп, соңгы тамчысы үтә күренмәле көпшә аша түбән төшә башлагач, Мөнирҗанның венасына керткән энәсен алып, кан чыкмасын өчен шәфкать туташы спиртка манчылган мамык куйды һәм, кулын терсәктән бөкләп, кысып тотарга кушты, шуннан соң система җайланмалары белән ишеккә таба атлады.
- Сестра!
- Тыңлыйм, абый...
- Минем бит көтү яланда калды. Хәзер сәгать ничә? Миңа кайтырга, көтүне алып кайтырга кирәк!
Кыз көлеп җибәрде. Көлгән чагында күзләрендәге сагыш та юкка чыкты, йөзе тагын да яктыра төште.
- Ә сез монда ничәнче тәүлек ятуыгызны беләсезме?
Мөнирҗан аптырап китте:
- Ничек "ничәнче тәүлек"?
- Менә шулай. Өченче тәүлек!
- Өченче тәүлек? Булмас! - Болай да корып калган авызында теле әйләнүдән туктады.
- Булды шул, абый. Дөресен әйткәндә, доктор Хәмзин сезне теге дөньядан кире кайтарды. Азнакайдан китергәндә, сез яртылаш үлеп беткән идегез...
Артыгын әйтеп ташладым дигәндер, шәфкать туташы шып туктап калды.
Азнакайдан китергәндә... Өченче тәүлек... Наркоз белән тарткалашкан аңы боларның гына мәгънәсен аңларлык иде. Мөнирҗан үзенә мантыйкый нәтиҗә ясады: димәк, ул хәзер Азнакайда түгел.
- Азнакайда булмагач, кайда соң мин?
- Сез, абый, Әлмәт больницасында... Гафу итегез, мин чыгам, эшләрем бар.
Мөнирҗанны уйга салып, кыз чыгып китте.
Да!.. "Өченче тәүлек" ди бит...
Тәне тукмап ташланган кебек. Әллә өстеннән танк узганмы? 
Юк, болай ятып булмый, доктордан сорарга да тизрәк кайтырга кирәк. Тик менә тәне нык авырта. Авыртсын. Җәрәхәт авырта-авырта төзәлә ул. Мөнирҗан аны гына белә. Сугышта ничек яраланган иде. Ходай саклагач, исән калды бит. Менә бу юлы да исән. Шәфкать туташы нәрсә диде әле: доктор, бер-ике сәгать соңга калып китерсәләр, коткарып кала алмый идек, дип әйтте диме?
Сүз дә юк, Ходай саклый аны. Тик нигә ялгыз башына сынау артыннан сынау биреп тора? Яраткан бәндәсен авырлык биреп сыныймы? Ярый, сугышы бер Мөнирҗанга гына түгел, ил белән килде. Анда күргән җәфалары аз идеме, ник инде күпме газаплар күреп кавышкан Гайниясез калдырырга? Туарга җиткән баласыннан мәхрүм итәргә? Төрмәдән дә чыгып өлгерми, кабат тыгып куялар. Бу бәла дигәне Мөнирҗанны сагалыймы, әллә Мөнирҗан бәлане үзе эзләп табамы? Язмыш бу кадәр үк каныкмаса, бүтән эше беткәнме? Баласы булса, атасы өчен оялып үләр иде.
Мөнирҗан тешен кысканын сизми дә калды. Юк, ул әле бөтенләй беткән кеше түгел! Врачларга рәхмәт, коткарганнар. Алар эшләрен эшләгән, калганы Мөнирҗанның үзеннән тора. Болай яту килешми, хәрәкәттә - бәрәкәт. Аягы, аркасы авырта авыртуын. Авыртса соң, ул бит бала-чага түгел, лаеш шулпасын эчкәне бар, аңа гына түзәр. Госпитальдә түзде бит әле. Ә анда хәле моннан күп тапкырлар яманрак иде.
Беләген язып, ул кыстырган мамыгын алды. Кан агуыннан туктаган иде.
Палатада сулыш алуы кыен: үзе бөркү, үзе тынчу. Югыйсә кече тәрәзә дә ачык. Ходай Тәгалә җиләс җилен ник кызгана икән. Күпме авыру аның сыман бер йотым саф һавага зар-интизар булып ятадыр.
Эсседән, тәненең кызышуыннан аз гына булса да арынырга теләп, Мөнирҗан өстенә япкан ак җәймәне ачып ташлады һәм бер мәлгә, анадан тума шәрә ятуын күреп, күзләренә ышанмыйча аптырап калды. Әйе, ул шәрә иде. Бары тик уң аягы бот төбеннән бәйләнгән дә күкрәге бинт белән уралган.
Алтмышка җитеп килгәндә, хәер, алтмышка җиткәндә генә микән, ир-атка да, хатын-кызга да гаурәт күрсәтеп яту килешми. Ярый әле кабат ябынып өлгерде, ишектән баягы чибәр шәфкать туташы белән доктор килеп керде.
Доктор озын буйлы, яше утыз биш-кырыклар тирәсендә. Борын астыннан җыйнак кына мыек җибәргән. Күзлек артыннан караучы күзләрендә арыганлык чаткылары сизелә. Күз төпләрендә буразнага әверелгән җыерчыклар сузылган.
Докторның беренче соравы шул булды:
- Нихәл, Икс агай?
Мөнирҗан дәшмәде, чөнки сорауны аңлап бетермәгән иде. 
Доктор кулын әүвәл авыруның маңгаена куйды.
- Температурасы бар.
Аның әйтеп бетергәнен көтмичә, шәфкать туташы шунда ук Мөнирҗанның култык астына градусник кыстырды.
- Доктор, ә нигә сез миңа Икс дип дәштегез?
Доктор көлеп җибәрде:
- Соң, абзый кеше, исемегезне белмәгәч, кем дип әйтергә соң? Больницага килә белгәнсез, кесәгезгә берәр документ кыстырырга башыгыз җитмәгән. Үзегездән сорарлык хәлдә түгел идегез. Шуңа күрә авыру тарихыгызны да символик рәвештә генә тутырдык. Сез бит безгә күктән төшкән бүләк. Дөресен әйткәндә, бар белән юк арасында. - Аннан җитди кыяфәткә кереп сорады: - Борылып ята аласызмы?
Мөнирҗан җавап биреп тормыйча гына борылырга кереште. Авырайган тәнен хәрәкәткә китерү җиңел түгел икән. Аңа сөякләре генә түгел, һәр мускулына кадәр Җәмил тегермәне сыман ыңгыраша кебек тоелды. Ә ул, адәм мәсхәрәсе, кайтам диеп әтәчләнгән була. "Башта гәүдәңне селкетергә өйрән!" Ул эченнән генә үзен чын-чынлап әрләп ташлады.
Доктор:
- Ашыкмагыз, ашыкмагыз, менә шулай, менә шулай, - диядия, аңа борылырга ярдәм итте.
Шәфкать туташы моңа кадәр сүзгә катышмыйча, үзенә кирәкне эшләп бара иде, түзмәде:
- Рәүф Бариевич, рөхсәт итегез! - дип, ярдәмгә ул да килеп кушылды.
Уртак тырышлык белән, ниһаять, Мөнирҗан капланып ятуга иреште. Әйләнгәндә тәне нык авыртса да, кычкырмады, тешен кысып түзде. Доктордан да бигрәк, шушы чибәр шәфкать туташы алдында аның чебен тимәс чер итәр бер мәмкә булып күренәсе килмәде.
- Гөлзирәк, бар, әйт, бәйләргә керсеннәр. Хәзер җәрәхәтен карыйбыз.
Аягын җентекләп күздән кичергәннән соң, врач сорады:
- Шулай да исемегезне әйтегез әле. Монда сезгә шактый ятарга туры килер, һаман Икс дип дәшеп булмас.
- Мөнирҗан исемле мин... Исламов Мөнирҗан.
- Менә исемегезне дә белдек. - Докторның тавышында арыганлык сизелсә дә, күңеле күтәренке иде. - Хәзер менә шәрә ятсагыз да, күлмәк белән тугансыз икән, - дип шаяртты ул.
- Ник алай дисез?
- Шулай димичә! Аркагызга чак кына өстәнрәк кадаган булсалар, нәкъ йөрәккә туры килер иде. Шуннан хур кызлары янында кәеф-сафа корып йөрер идегез. Сер булмаса, әйтегез әле, нәрсә өчен сугыштыгыз? Кызлар өчендер инде, тагын нәрсә өчен булсын. Ир-ат башына хатын-кыз җитә, дип әйтә иде минем бабай. Нәрсә белән кададылар? Лом тыгып чыгармаганнардыр бит? Мондый яраны беренче тапкыр күрәм.
- Кадамадылар миңа. Сугышмадым да...
- Шаяртма, абзыкай! Мин тикшерүче түгел түгелен, шулай да беләсем килә: кайдан бу җәрәхәтләр? Каныгыз бит агып бетә язган иде.
Үзе хәтерләгән кадәресен Мөнирҗанның сөйләп бирми чарасы калмады. Ул сүзен төгәлләгәндә генә, Гөлзирәк тагын бер шәфкать туташын ияртеп килеп керде. Анысы өлкәнрәк яшьтә һәм кулына табак, медикаментлар тоткан иде.
- Башлыйкмы, Рәүф Бариевич?
- Башлагыз, Нәсимә апа.
Нәсимә дигәннәре кайчы белән бинтны кисте, ләкин алырга ашыкмады, ябышкан җирләрен фурацилин белән чылатачылата гына куптарды.
Капланып яткан Мөнирҗан ни эшләгәннәрен күрми. Күрсә дә, ни файда. Монда врач барысын да хәл итә, монда аның сүзе генә сүз.
Кулына резин перчаткалар кигән Хәмзин Мөнирҗанның аягындагы җәрәхәт тирәләрен баскалап карады.
- Тәк-тәк, тәк... һм. Водород перекисе белән эшкәртегез дә, калганын үзегез беләсез, бәйләп куегыз. Аягыгыздагы җәрәхәт артык куркыныч түгел, Мөнирҗан абый. Ә аркагызга хәзергә кагылмый торабыз. Берәр атнадан карарбыз, теккән җепләрен алыргамы, алмаскамы икәнен. Гөлзирәк, Нәсимә апа бәйләп бетергәч, авыру тарихын тутырырсың.
Авыру тарихын тутыргач, Гөлзирәк тә чыгып китте. Аңына килгәннән бирле тынгы бирмәгән уйлары белән Мөнирҗан япа-ялгыз калды. Аны башлыча ике нәрсә борчый иде: ул ничек итеп Әлмәт больницасына эләккән һәм көтү белән нәрсә булган.
Теле булса, соңыннан Вәскәй Мөнирҗанга ничек итеп больницага эләгүе хакында сөйләр иде. Кызганыч, Аллаһы Тәгалә җанварларны сөйләшә, һәрхәлдә, кешеләр аңлый торган телдә сөйләшә торган итеп яратмаган.
Вәскәй, рәхмәт төшкере җан иясе, үзенә атланып утырган Мөнирҗанны башта олы юлга алып чыкты һәм асфальт юл читеннән авылга таба атлады. Ләкин озак бара алмады, Әскәйгә җитәргә ике чакрымнар калгач, хуҗасының кулы башта ялын ычкындырды, шуннан соң ук гәүдәсе дә сул якка янтаеп төште. Тагын да хәтәррәге, егылган ягының аягы өзәңгегә эләгеп, гәүдәсе асылынып калды. Баш белән җирдән сөйрәлеп баруның ни дәрәҗәдә куркыныч икәнен чамалаган Вәскәй гаҗизләнеп туктап калды. Нидер эшләргә ул чарасыз иде.
Язмышына буйсынып шулай басып торганда, арттан килүче машина тавышын ишетеп, Вәскәй колакларын шомрайтты. Ләкин зур тизлектә килгән "Жигули", бераз гына акрыная төшсә дә, туктамыйча узып китте.
Ул күздән югалуга, ерактарак гүләгән тагын бер тавыш ишетелде. Вәскәй күрде: бусы зур машина. Кешеләр телендә ул "КамАЗ" дип атала. Эчке тавыш атка әйтте - бу машинаны ул һичшиксез туктатырга тиеш. Югыйсә соң булуы бар.
Бәскәйнең озак уйлап торыр вакыты калмаган иде. Ул кискен адымнар белән, шул ук вакытта өстенә басып Мөнирҗанны имгәтүдән сакланып, асфальт юлның уртасына чыкты. Торбалар төяп буровойдан кайтучы прицеплы машина аңа таба якынайганнан-якыная барды. Шофер баштарак атны гына күргән иде, кычкырта-кычкырта якыная төшүгә, нәрсәнеңдер сөйрәлүен дә шәйләп алды. Кеше түгелме соң? Игътибар беләнрәк карагач, үзенең чыннан да ялгышмавына ышанды. Ул болай да туктар, күрәләтә ат кадәр ат өстенә менмәс иде. Ат түгел, сарык кына таптатсаң да, ат бәясе түләтергә торалар.
Туктауга, шофер да, аның янәшәсендә утырган ир дә җиргә төшәрдән алда атка карадылар. Вәскәй гаҗизлек газабы чыккан күзләрен туп-туры аларга текәгән дә кымшанмыйча басып тора. Ул, нәрсә карап торасыз, тизрәк булыгыз, ярдәм итегез, дип инәлә иде.
- Энекәем! - дип кычкырганын сизми дә калды шофер кырында утырганы. - Канга баткан бит бу!
Ул кабина ишеген ачкан арада, "КамАЗ" шоферы җиргә сикереп төшеп өлгергән иде инде.
Шофер иң беренче эше итеп кулын Мөнирҗанның маңгаена тигереп карады. Җылы! Аннан янына килеп җиткән иптәшенә әмер бирде:
- Мин башын тотып торам, син аягын өзәңгедән ычкындыр!
Аңын җуйган җайдакны ычкындырганда, икесе тиң канга буялып беттеләр.
- Нишләтәбез?
Бу көе бәлагә таручының кай җире җәрәхәтләнгәнен дә белерлек түгел иде. Шофер әйтте:
- Әйдә, башта кырыйга алып чыгыйк әле.
Юл читенең чирәмлерәк җиренә яткыргач, аларга җәрәхәт урынын карарга җай чыкты.
-Да... Каны һаман ага, туктатырга кирәк.
Ярый әле хәстәрле шофер икән: аптечкасында жгут бар иде, чалбарын бераз төшереп, бот төбеннән аны буып куйдылар.
- Моның күлмәк эче дә кан гына...
Машинада чиста чүпрәк тә табылды. Җәрәхәт турысына йод сөртелгән бинт куеп, күкрәген чүпрәк белән урадылар.
Моны болай калдырып булмый иде. "КамАЗ"ның кабинасына да ничек туры килде шулай салып булмый, бөтен дөньясын буяп бетерү бер нәрсә, бәхетсезлеккә дучар булган бу абзыйны исән-сау Азнакайга илтеп җиткерергә дә кирәк.
Бәхетләреннән, туктаган бу "КамАЗ"ның кабинасында йокы бүлмәсе бар иде. Шунда башта чистарак саналган ике капчык, аның өстенә целлофан җәйделәр һәм Мөнирҗанны сак кына кертеп яткырдылар. Аңсыз кешене күтәреп йөртү, йөртү генә түгел, биек кабинага кертеп урнаштыру аларның хәлен алды. Ләкин үзең белән исәпләшеп тора торган чак түгел иде. Шофер, тизлек рычагын тартып, газга басты һәм машина, шалтыр-шалтыр килгән торба тавышына игътибар итеп тормастан, бар булган тизлегендә Азнакайга очты.
Олы юлда комачаулаучы юк иде. Азнакай эченә кергәч, шофер, сигналын туктаусыз акыртып, юл билгеләренә дә карап тормастан, хастаханәгә ашыкты. Гөнаһ шомлыгына каршы, бераз баруга, ГАИ инспекторы басып тора иде. Бер кагыйдәне дә санламыйча, җиңел машиналар гына йөрергә тиешле урам буйлап ажгырып килгән "КамАЗ"ны күргәч, ул башта югалып калды, аннан соң исенә килеп, аклы-каралы таягын болгарга кереште. Алай да туктамагач, сыбызгысын сызгыртты һәм "УАЗ"ына утырып, куа китәргә уйлады. Руль артында ләх исерек утыруына ул аз гына да шикләнми иде. Ләкин машинасының двигателе тиз генә кабынам димәде. Ул кабызганчы, инспектор бу машинаны ясаган автозаводның атасын, анасын, әби-бабаларын кат-кат искә төшерергә өлгерде. Әллә шундый "җылы мөнәсәбәтне" аңлады, "УАЗ" көтмәгәндә кабынды, һәм инспектор инде күздән югалырга өлгергән торба машинасы артыннан куа китте. Тотсамы! Тотса, күрмәгәнен күрсәтәчәк әле ул аңа! Исерек дуңгыз! Алкаш! Сержант Шәймәрдәнов белән шаярырга ярамаганын гомер буена онытмас!
Биш минутлар уздымы икән, Шәймәрдәнов утларын яндырып, сигналын кычкыртып, һаман да тизлеген киметмичә бара торган "КамАЗ"ның эзенә төште. Машина инде үзәк хастаханәгә якынаеп килә иде.
Шәймәрдәнов утлары ярдәмендә аңа туктарга кушып карады, мегафоннан кычкырды. Тәгәрмәчләренә атарга теләп, пистолетын да капшап алды. Ләкин атарга куркыныч, кешеләр йөреп тора. Алдына чыгып туктатыр иде, юл тар, узып китәр мөмкинлек юк. 
Хастаханә ишегалдына алар аллы-артлы барып керде. Шалтыр-шалтыр килгән "КамАЗ"га игътибар итми мөмкин түгел иде. Ул килеп туктауга, тәрәзәдән моны күреп торган ак халатлы ике кыз каршы чыкты. Машинадагылар аларга авыру алып килгәнлекләрен генә әйтеп өлгерде, Шәймәрдәнов, ачуыннан буыла язып, шоферның якасына барып ябышты.
- Ник туктамадың?
Ачуның күзе сукыр, ул әле һаман шоферның кан эчендә яткан кешенең кулларыннан тотканын күрми иде.
Шоферда инспектор кайгысымыни:
- Комачауламагыз әле, төшерешергә ярдәм итегез, - дип, аның үзенә әмер бирде.
Шәймәрдәнов шунда гына аларның канга буялган кешене төшерергә маташканнарын искәреп алды. Аның башына килгән беренче уй "Әһә, кеше бәрдергәннәр!" булды.
Бу хакта шунда ук кычкырасы килсә дә, сержант вакытында тыелып калды: ничек кенә булса да, беренче чиратта кешегә ярдәм итәргә кирәк. Инспектор, кабинаның сул ягыннан сикереп төшеп, Мөнирҗанны уң яктагы ишектән чыгаручыларга ярдәмгә ташланды.
Канга баткан гәүдәне бергәләп носилкага салып, эчкә алып кереп киттеләр.
Ләкин "иртә уңмаган кич уңмас, кич уңмаган һич уңмас" дигән әйтем бар. Азнакайның үзәк хастаханәсендә эшләүче өч хирургның берсе чираттагы ялда, икенчесе үзе авыру - кичтән генә сукыр эчәгесенә операция ясаганнар, өченчесе ашыгыч рәвештә хатынының әнисен күмәргә Башкортстанга киткән булып чыкты. Тагын бер травматолог бар, анысы ярты сәгать элек кенә машина авариясендә нык зыян күргән берәүгә катлаулы операция ясый башлаган. Операциянең ничә сәгатькә сузыласын төгәл генә берәү дә әйтә алмый. Дежурдагы терапевт яраларны карагач, киңәш-табыш итеп алдылар да Әлмәт белән бәйләнешкә керделәр. Тагын ун минуттан, Мөнирҗанны алып, сиреналарын кычкырткан, әрҗәсе өстендәге утларын яндырган "ашыгыч ярдәм" машинасы Әлмәткә "очты".
Азнакай - Әлмәт арасы тиз барганда 40~50 минутлык юл. Медперсонал көтеп тора иде. Тиешле процедураларны үтүгә, кем икәнлеге дә билгеле булмаган Икс агайны тагын берничә минуттан операция өстәленә кертеп тә салдылар. Хәмзинның оста кулы, шәфкать туташларының тырышлыгы Әскәй көтүчесенең гомерен әнә шулай саклап калды.
Мөнирҗанны озатканнан соң, инспектор Шәймәрдәнов "КамАЗ" шоферыннан анализлар алдыртып маташты. Ләкин көткән нәтиҗә чыкмагач, шоферның кулын кысып, акланды:
- Безнең эшебез шул, абзый кеше, бигайбә! 
"КамАЗ"дагылар әнә шулай итеп кемнең гомерен саклап калганнарын да белмичә китеп барды. Хәер, хикмәт белүдәмени, иң мөһиме, бәлагә тарган кешене алар ташлап китмәде. Ә инспекторга ник үпкәләргә, аларның эше шул. Дөрес, чираттагы "батырлыгы" өчен бүләк эләкмәячәге ачыклангач, кәефе бераз кырылды кырылуын, ләкин ул моны кешегә сиздермәде. Капкан саен калҗа һаман саен берәүгә дә эләкми - моның белән килешмичә чараң юк.
Ул көнне көтү рәхәткә чыкты. Маллар бит туплауга төшү вакытын сизә. Башка көннәрдә, анда төшәргә әмер биреп, гадәттә чыбыркы шартлый иде. Маллар шуны көтте. Көтепкөтеп тә бу тавышны ишетә алмагач, Мәрдан белән Вәгыйзь сыерларына ияреп, җиленнәре салынып атларга комачаулый торган сөтбикәләр, кәҗәләр, сарыклар җәмгысы бергә туплауга төшеп китте.
Малларның аның үзләрендә биологик сәгать бар.
Туплауда булырга тиешле вакыт узуга, көтү кабат тынычсызлана башлый. Тыючы булмаса, берсе анда, берсе монда тарткаларга керешә. Бу юлы да башта әлсерәүдән туктаган сарыклар туплау тирәсендә үләнгә барып ябырылды. Сарык кадәр сарык үлән ашаганда, сыер карап торыр дисеңме? Карар сиңа, тот капчыгыңны! Туплауга алып төшкән сыерлар янә юлбашчы вазифасын үз өсләренә алды. Ләкин туплау бу тирәдә берәү генә булса, мал ашар ризык төрле җирдә. Әлбәттә, кибеп саргая башлаган җиз үләнгә караганда шаулап торган ашлык басуын кайсы мал өстенрәк күрмәс икән.
Мөнирҗанны машина белән алып киткәнне сабыр гына карап торган Вәскәй башта Әскәйгә кайту турында уйлаган иде, әмма, авылдан ераграк булу сәбәпле, мал аяк басмаган су буе тугаеның сусыл үләненә туры килеп, бу теләген тормышка ашыруны кичектереп торырга булды. Авыл качмас, әнә генә ул, ә җәй уртасында исе һушыңнан яздырырлык үләнле мондый тугайда сыйланып китмәсәң, гөнаһ саналыр.
Көтүчесез калган маллар белән нәрсә булып бетәр иде, әйтүе кыен. Алар ярыйсы гына сыйлангач, мотоцикл белән кыр карарга чыккан баш агроном Хәсәннең, тәҗрибә басуында көтү йөргәнен күреп, чак кына йөрәге ярылмады. Тыныч кына үтеп китсәң, бөтен басуыңны эштән чыгарачак бу мур кыргырлары. Кемне дә булса ярдәмгә чакырырлык та түгел.
Көтүне ашлыктан куып чыгаргач, Хәсән Мөнирҗанны эзләп як-ягына карады, чокырлырак урыннарны урап килде. Көтүче бер җирдә дә юк иде. Үзе булмагач, аты да юк. Димәк... Бу вакытта кайда булыр дисең. Димәк, ычкынган. Тагын тәкатен тыя алмаган икән, бирән тәре! Менә хәзер син аның урынына көтү көт, ә ул рәхәтләнеп эчеп йөрсен. Ул Мөнирҗанның йә Әскәйдә, йә Митрәйдә сәрхушләнеп йөрүенә шулкадәр ышанган иде ки, башкача булу мөмкинлеге турында уйлап та карамады. Аңа ирексездән көннең калган өлешендә көтү көтәргә туры килде, чөнки малларны караучысыз калдыру турында уйлыйсы да юк иде. Болай да тәҗрибә басуының кирәген биргәннәр.
Ул көнне, малларны кич белән агроном алып кайтканны күреп, авыл халкы гаҗәпкә калды. Төрмәдән кайткан араларында Мөнирҗанның ата сәрхуш булганлыгын онытып өлгермәгәннәр иде әле. Алар да, нәкъ Хәсән кебек үк, Мөнирҗанны эчкәндер дип уйлап, өсләренә зур гөнаһ алды.
Иртәгәсен көтү чыкмады. Югары оч халкы, көтә-көтә көтек булгач, Мөнирҗанның өенә барып карады, өе бикле иде. Фазылга кичекмәстән көтүне сигезенче класска күчкән ике малайга тапшырудан башка чара калмады.
Көтү куарга чыккан халык арасында хәвефле сүз таралды. Кичә ашлыкка кергән берничә сыер күбенгән булган, шуларның икесен коткарып кала алмаганнар. Аларның хуҗалары сәвиткә жалу итәләр икән. Ашлык таптаткан өчен, әле бит ашлыкның да ниндие иде, совхоз дирекциясе шулай ук чара күрми калмас. Кайтсын гына! Алай бер тамагына баш була алмагач, алынмыйлар аны көтү көтү кебек җаваплы эшкә!
Мөнирҗан атланып йөри торган атның булмавына берәүнең дә исе китмәде. Хуҗасы кайда, аты шунда булырга тиеш. Ике чабата - бер кием!
Икенче көнне, төш вакытлары җиткәндә, Вәскәй атлар абзарына үзе генә кайтып керде. Бахбай ирекнең кадерен белеп калды - авылга ашыкмады. Ләкин иректә йөрүе озаккарак сузылды бугай, нигәдер хуҗасы үзе дә күренми, сызгырмый да. Гаепле төс белән Вәскәй шуннан соң әкрен генә авылга таба атлый башлады. Аны күргәч, Мөнирҗаннан бигрәк Вәскәй юклыкка эче пошкан ат караучы Мөҗәһит куанып куйды. Баштарак ул, атның иярен салдырып, абзарга озатырга уйлаган иде, якынрак килгәч, ияр дә, атның сырты да канга буялганын күреп, йөрәге жу итеп китте. Кан буялган икән, тикмәгә түгел бу! Хәбәр яшен тизлеге белән авылга таралып, авыл җитәкчеләре Мөнирҗанны эзләү оештырдылар. Карамаган, айкамаган чокыр, куаклык калмады. Көтүче суга төшкән кебек юкка чыккан иде. Бәлки, аңа һөҗүм итеп, малларын урларга теләгәннәрдер дә үтереп берәр җиргә күмгәннәрдер. Эзенә төшә алмагач, район эчке эшләр бүлегенә хәбәр ителде. Ләкин милициянең тырышып эзләве дә нәтиҗә бирмәде.
Маллары зыян күргәннәргә соңрак дәүләт страховка акчасы түләде, тапталган игенгә акт төзелеп, фәлән гектары гамәлдән чыгарылды. 
Авылдашлары аның турында ни уйларга белми баш ваткан көннәрнең берсендә Мөнирҗанны гомуми палатага күчерделәр.
Хастаханәләрдәге палаталарның күбесе бер-берсенә игезәкләр кебек охшаш була. Аерма бары тик анда кемнәр ятуында гынадыр. Авыр хәлдәгеләр белән бергә эләксәң, тешеңне кысып булса да түзәргә кала. Ул мескен ни эшләсен, үзе сорап алган чир түгел.
Бу палатага күчергәндә, Мөнирҗан үз йомышына йөри ала башлаган иде инде. Дөрес, аның хәле юк, тәне авырта, ләкин бу инде астыңдагы "үрдәк"не кемдер килеп алып китүен көтеп яту түгел. Йомышыңа үзең йөри алу зур бәхет, күзеңә чекерәеп карап торган Газраилны яныңнан куу дигән сүз. Тик моны үз башыннан кичереп караганнар гына белә. Аны күчергән гомуми палата биш кешелек иде. Мөнирҗан палатадагылар белән юньле-рәтле танышырга да өлгерә алмый калды, икенче көнне янәшә койкадагы Николайны өенә кайтарып җибәрделәр. Аның белән саубуллашкач, Ризван дигәннәре:
~Уф, Поптан котылдык! - дип, шатлыгын уртаклашты. Николайның фамилиясе Попов икән, шуңа күрә палатадагылар аны Поп дип кенә йөрткән.
Ризванны аңларга була, чөнки, үзе зыянсыз кеше булса да, Поп төннәрен, гырлап, берәүгә дә йокы бирмәгән. Моны Николай барында бер генә кич кунарга өлгергән Мөнирҗан да сизеп өлгергән иде.
Изге урын буш тормый, диләр. Больница изгедерме, юктырмы, ләкин анда да, гадәттә, урыннар буш булмый. Нәкъ конвейердагы кебек, берсе чыга, икенчесе керә. Николай китеп, ике сәгатьләр узды микән, тәгәрмәчле арбада өстенә ак җәймә генә капланган берәүне операция бүлмәсеннән туптуры бирегә алып кереп салдылар.
Егеткә утыз-утыз биш яшьләр чамасы. Чибәр генә йөзле. Күзләре йомык. Ул әле наркозда. Йоклый. Операцияне кай җиренә ясаганнардыр, шәфкать туташлары әйтеп тормады, авырулар да сорашмады. Вакыты җиткәч, үзеннән-үзе беленә ул.
Буш койкага яңа кешене алып керүләре гаҗәп түгел. Гаҗәпләндергәне бөтенләй бүтән булды: аны палатага керткәндә үк, артыннан погоннарына Эчке эшләр министрлыгы гаскәрләре эмблемасын беркеткән бер прапорщик һәм автоматын кулына тоткан солдат ияреп керде. Каталкадан койкасына күчерүгә, прапорщик аңына килергә дә өлгермәгән егетне бер кулыннан карават тимеренә богау белән каптырып куйды.
Башкалар ни уйлагандыр, Мөнирҗан эшнең нидә икәнен шунда ук аңлап алды. Димәк, егетне төрмәдән алып килгәннәр. Гадәттә, ниндидер ашыгыч операция ясыйсы булса, бу эш төрмәнең үз больницасында башкарыла. Әгәр дә инде төрмә табибы урынында булмаса яки катлаулырак операцияне ясау кулыннан килми икән, авыруны бүтән хастаханәгә җибәрәләр.
Палатада богауланган авыруның булуы кемгә шатлык өстәсен. Солдат белән прапорщик кына җитмәгән, урыныннан башын да күтәрә алмаган тоткынны сакларга тагын бер өлкән лейтенант та пәйда булды. Бер тоткынга өч сакчы. Менә кемгә хөрмәт! Тик ул хөрмәттән Алла сакласын.
Төрмә сакчылары вакытны "әрәм" итмичә, шунда ук "эшкә" тотынды. Эш дигәннәре кәрт сугудан гыйбарәт иде. Кәрт уйный башлауга, алар дөньяларын онытты: авыру әллә бар, әллә юк. Авызлары кипкәндер инде, бераздан үзләре белән алып килгән электр чәйнеге белән су кайнатып, чәй эчеп алдылар.
Аларның чәйне ничек эчүен күреп, Мөнирҗаннан калганнар аһ итте. Итәрлек тә иде шул, ярты пачка чәйне өч кешегә берьюлы пешереп эчеп кара әле!
Мөнирҗанга бу чәй таныш. Чифир дип атала ул. Аны эчсәң, йокы кача, күз алларыңда галлюцинациягә тартым күренешләр барлыкка килә. Төрмәләрдә мәхбүсләр дә, аларны саклаучылар да еш эчә аны.
Куян каныннан да куерак бу чәйне эчкәч, хәрбиләрнең күзенә сәер ялтырау чыкты, уйнаганда болай да шаулыйлар, бәхәсләшәләр иде, хәзер тавышлары тагын да ныграк чыга башлады. Әйтерсең биредә алардан башка кеше юк, лейтенант белән прапорщик хәзер палатада үзләрен хуҗа итеп тоя башлады.
Җәйге озын көн. Тәрәзәләре көньякка карап торган палатада биш кешегә дә сулар һава юк. Ә монда болай да булмаган шул һаваны сигез кеше белән бүлешергә кирәк. Палатаның тынчу, сасы һавасы шулкадәргә җитеп тыгызланды ки, балта эләрлек хәлгә килде, тәрәзәләрне киереп ачып җилләтүнең дә файдасы тими башлады.
Кеше һәрнәрсәгә, шул исәптән чарасызлыкка да күнегә. Ул хәтта күнегеп кенә калмый, аңа шулай булырга тиештер сыман тоела башлый. Бишенче палатадагыларга да түзәргә, димәк, язмышлары белән килешергә туры килде.
Кичкә таба авыру, наркоздан айнып, күзләрен ачты һәм:
- Су! - дип, хәлсез аваз салды. Аның тавышын дөньяларын онытып кәрт сугучы "җан сакчылары" түгел, янәшәдә яткан күршесе Мөнирҗан ишетеп алды.
Хәрбиләр сүз арасында богаулы адәмнең Игорь Сергеев булуын һәм ашыгыч рәвештә аның сукыр эчәгесенә операция ясарга туры килгәнлеге хакында әйтеп алганнар иде. Шул чакта Мөнирҗан сорады:
- Ә нишләп үзегездә ясамадылар?
Өлкән лейтенант уеныннан аерылып тормыйча гына җавап бирде:
- Безнең хирург өч көнгә ялга киткән иде. Бусы да тапкан вакытын, анасын... Менә хәзер ят инде аны саклап.
Мөнирҗан аптырады: нигә сүгенә бу лейтенант? Аңа барыбер түгелмени? "Солдат йоклый, хезмәте бара" диләрме әле. Бер эшсез кәрт сугып утыруны да ошатмагач. Кайт та авылда көтү көт.
Игорь янә су сорады. Тегеләр бу юлы да ишетмәгәч, Мөнирҗан аларга әйтергә мәҗбүр булды:
- Әй, кәртүжникләр, егетегез су сорый!
Операциядән соң ук авыруга су әллә ярый, әллә юк, прапорщик белешергә постка чыгып китте һәм Гөлзирәк белән кире әйләнеп керде.
Гөлзирәк кергәч, уеннарыннан аерылып, сакчылар да койка янына килде.
Игорь ишетелер-ишетелмәс кенә янә:
- Су! - диеп кабатлады.
Шәфкать туташы мамык белән Игорьның маңгаена чыккан тирен сөртеп алды һәм әйтте:
- Ярамый бит сиңа эчәргә, ярамый!
- Әз генә. Минем бик эчәсем килде...
Гөлзирәк графиндагы су белән мамыкны чылатып, Игорьның ирененә куйды:
- Иртәгәгә кадәр түзегез. Хәзергә дымлы мамык та җитеп торыр. - Аннан соң, арада өлкәне ул икәнне чамалагандыр инде, лейтенантка әйтте: - Ул сорый дип, зинһар, су бирә күрмәгез, харап итәрсез.
Өлкән лейтенант аны тынычландырырга ашыкты:
- Борчылмагыз, барысы да тәртиптә булыр.
Шәфкать туташы керт-керт басып чыгып китте.
Дымлы мамык Игорьның сусынын ни дәрәҗәдә баскандыр, әйтүе кыен, аны иреннәре белән әвәләде-әвәләде дә йокыга талды. Йокы аралаш ул икенче ягына борылып ятарга теләгән иде, богаулы кулы ирек бирмәде. Мөнирҗанга Игорь кызганыч булып китте. Мөнирҗанга гына да түгел икән. Муенын гипска катырган, чырае белән Мисыр фиргавеннәрен хәтерләтүче Миңнулла атлы Мактама татары түзмәде, сорады:
- Егетләр, нигә дип ул мескенне богаулап куйдыгыз? Бу хәлендә качар дидегезме? Кая барсын ул ярым тере көенә ярык корсак белән...
Өлкән лейтенант бу сорауны беренче тапкыр гына ишетмәгәндер, җавапны тиз бирде: 
- Син, агай, кычытмаганны кашыма, тик кенә ятуыңны бел. Ә вообще-то инструкция шулай куша. Узган ел берсен, кызганып, операциядән соң богаусыз гына яткырган идек, саклый торган солдатыбыз бәдрәфкә кереп киткәч, аңына килгән дә икенче катның тәрәзәсеннән сикереп качкан. Өч көннән соң гына тота алдык. Менә шундый-шундый эшләр, абзый кеше.
- Булмас! Ничек хәле җитсен аның! Шыттырасыңдыр әле...
- Әкият сөйләргә мин сиңа бала-чага түгел. Әлмәт төрмәсенә теләсә кемне утыртмыйлар. Безнең зеклар сортовой! Арада ниндиләре генә юк.
Лейтенант мәхбүсләре белән әллә чынлап та горурлана инде. Яки үзенең бик әллә кем булып күренәсе киләме?
Мөнирҗан сүзгә катышмый, китап укыган булып, тавыштынсыз ятуын белә. Лейтенант белән прапорщик берсе артыннан икенчесе төрмә тарихыннан вакыйга артыннан вакыйга сөйлиләр, үзләре кәрт суга. Сәгать саен диярлек "чифир"ләп тә алалар.
Өлкән лейтенант сөйли:
- Мәләкәс төрмәсеннән икәү качарга ниятлиләр. Ничек чыгып китәргә? Уйлаша торгач, боларга җай чыга: машинага төялгән йөк астында калып, капкадан узалар. Машина бара да бара. Кая барганын болар белми. Ул туктамаса, төшеп кала торган да түгел.
Берзаман машина туктый. Болар тиз генә төшеп качабыз дигәндә, сакчылар эләктереп ала. Баксаң, машина Мәләкәс төрмәсеннән Әлмәтнекенә килгән икән.
Сөйләүче шаркылдап көлде. Аңа прапорщик та кушылды.
Урыныннан торырга ярарлык ук булмаса да, Игорьның хәле икенче көнне шактый арулана төште. Урыннары янәшәгә күрәме, әллә Мөнирҗанда җанының аваздашын таптымы, бәлки, тегесе дә, бусы да булгандыр, алар тиз арада якынаеп киттеләр. Сүз иярә сүз чыгып, егет тормышын да бәян итте:
- Мин бит, дядя Мунир, Әфганда хезмәт иттем. Тумышым белән Уфадан мин. Татар малайлары белән уйнап, аралашып үстем. Элегрәк татарча сөйләшә дә идем...
- Хәзер ничек?
- Аңлавын хәзер дә аңлыйм. Тик сөйләшүе генә кыен. Сөйләшми торгач, үзеннән-үзе онытыла икән.
Мөнирҗан күңелен кытыклап торган сорауны бирми кала алмады:
- Башкортчаны да белә идеңме?
- Юк. Каян белим? 
- Ни эшләп, башкортлар башкаласында үсеп, башкортчаны түгел, татарчаны беләсең?
- Ник дип... - Игорь уйланып торды. - Дөресен әйткәндә, ни өчен икәнен белмим, мин үскән җирдә башкортлар юк иде.
- Ничек инде Уфада башкорт булмасын? - диде Мөнирҗан, чын-чынлап гаҗәпкә калып. - Башкорт башкаласында башкорт булмагач, кем генә яши соң анда?
Игорь богауланмаган кулы белән чигәсен кашып алды.
- Син, дядя Мунир, миңа артык катлаулы сораулар бирмә. Мин бит юк димәдем, мин үзем үскән, яшәгән җир, аралашкан малайлар турында гына әйтәм. Ә безнең малайларның күбесе урыс та татар иде, берничә яһүдне санамаганда.
- Алай икән.
Игорь китапларны күп укыган, сөйләшергә ярата торган булып чыкты.
- Мин бит, дядя Мунир, профессор гаиләсендә үстем. Өйдә китаплар күп иде, берсе артыннан икенчесен су урынына эчтем. Армиягә киткәнче, чебен үтерергә дә кулым күтәрелми иде. Ә хәзер, Әфганнан кайткач, хәзер... кеше үтерүнең дә берние юк сыман. Алла сакласын!
Зыялы, итагатьле күренгән бу егеттән Мөнирҗан мондый сүз ишетермен дип көтмәгән иде. Әллә соң ялгыш ишеттеме?
- Син, Игорь, уйлап сөйлисеңме?
- Чын менә. Әфган сугышы мине күп начарлыкка өйрәтте. Анда бит ничек... - Игорь сулышын тирән итеп алды. - Менә син немецларга каршы сугышкансың, сугышның ни икәнен беләсең. Ул вакытта сез Ватанны саклагансыз. Ә без кемне, нәрсәне сакладык? Ватаннымы? Юк. Без җыен ялган лозунгларны тормышка ашыру өчен ыргытылган корбан тәкәләре булдык. Ярый мин исән кайттым. Кырылганнар күпме! Ну, дядя Мунир, сугышка сине ыргытканнар икән, исән каласың килсә, тегеләрне үтерергә мәҗбүр буласың. Үтермәсәң - үзеңне бетерәләр. Мин бит анда чынчынлап, патриотик хисләргә буйсынып, зур эш кырам дип, үзем теләп киттем. Армиягә дә, Әфганның үзенә дә. Әти белән әни, аларның дуслары күпме үгетләде. Мине армиягә җибәрми калырга да әтинең кодрәте җиткән булыр иде. Юк, сүземне сүз иттем. Татьяна елап калды. Аңа рәхмәт, хатларыннан өзмәде, көтте. Мин генә... рәхәтләнеп яшисе урында, Әлмәт төрмәсенә пропискага кердем.
Мөнирҗан сакчылардан Игорь Сергеевның наркотикларга бәйле рәвештә ун елга хөкем ителгәнен белә иде.
- Ничек болай килеп чыкты соң? Үзең барысын да аңлыйсың да кебек. Белә торып... Башым җитми. 
- И-и, дядя Мунир, үзем гаепле. Юк, үзем генә дә түгел. Барысы да Әфганнан башланды. Анда бит бөтен нәрсә кешенең психикасына тәэсир итә. Шуларны оныту өчен солдатлар, юк, солдатлар гына да түгел, кайбер офицерлар да наркотикка ябыша. Мин дә башта кызык өчен генә сынап караган идем. Татарлар нәрсә ди әле: уеннан уймак чыкты, диме? Ничек күнеккәнеңне сизми дә каласың икән. Берзаман аңга киләсең килүен, ләкин соң була. Әфганда чакта үземә ничә тапкыр сүз бирдем: Союзга кайту белән ташлыйм дип. Ташларсың. Менә хәзер ташлаттыралар. Дүрт ел утырдым, тагын алты елы калды. Эләгүем дә бит ахмакларча булды.
Игорь авыр сулап туктап калды, күрәсең, аңа бу хакта сөйләве җиңел түгел, шул ук вакытта күңелен бимазалаган серләрен кем белән булса да уртаклашасы да килә иде. Мөнирҗан ашыктырмады. Теләге булса, болай да сөйләр.
Сакчылар тәүлек саен алмашына. Прапорщик урынына яшьрәк прапощик, өлкән лейтенант урынына бу юлы капитан килде. Солдатны сержант алыштырды. Кызык бу дөнья, богау белән караватка зынҗырлап куелган, әле үз йомышына да йөри алмаган авыру мәхбүсне пистолет һәм автомат белән коралланган өчәү саклый. Моның өчен аларны гаепли дә алмыйсың, законы шундый булгач.
Мөнирҗан акрынлап савыга. Савыккан саен, эчен хәвеф корты ныграк кимерә. Аның бит кайдалыгын Әскәйдә белүче юк. Көтү ни эшләп бетте икән? Валлаһи, кайткач, кешеләр күзенә ничек күренер. Шалтыратып әйтсәң, әйбәт булыр иде дә бит, чит районга түгел, Әлмәтнең үзенә шалтыратулар да монда зур проблема, диләр.
Эче бик пошса да, Мөнирҗан кайтып та китә алмый, үзе турында авылга хәбәр дә итә алмый. Ни эшләргә белмәгәннән, палатад агыл арга китергән газета-журналларны караштыра, кулга төшкән кызыклырак китапларны укый, ара-тирә Игорь белән сөйләшеп китәләр. Шулай итеп көн артыннан көн уза.
Игорьга да торып утырырга, йөрергә рөхсәт иттеләр. Димәк, җөе ялганып килә.
Утыруын ул богаулы көе дә торып утыра ала. Йөрергә барыбер рөхсәт юк. Бәдрәфкә барырга кирәк булган чакта гына, озата баручы конвоир богавын караваттан ычкындыра.
Беркөнне Йгорь обходтан соң тагын эчендәге моң-зарларын Мөнирҗанга бушатты.
- Минем бит ментлар кулына эләгүем очраклы булды. Әфганнан кайткач, озак та тормадым, Таня белән өйләнештек. Улыбыз туды. Тик, кая барсаң да, кара сакалың артыңнан калмый икән ул, организм наркотикларга бер ияләнгәч, гел шуның турында гына уйлыйсың. Ничек итсәм иттем, малай туганчы, хатынга сиздермәдем. Шикләнгәндер инде ул, шикләнмичә булмас. Ләкин күзгә карап әйтмәде. Болай гына туктарга тырышып карадым. Бер генә тапкыр да түгел. Ташларсың алай гына! Алай җиңел була торган булса, наркоманиянең ни икәнен белгәннәрнең күбесе ташлар иде. Ул сазлыкка бер кереп баттыңмы, аннан ансат кына котылам димә, суыра да суыра.
- Хатының ничек сизде?
- Үзем әйттем.
- һы... Моның өчен батырлык кирәк.
- Дөрес әйтәсең, дядя Мунир. Әфганда чакта, бер өйрәнгәч, дошман өстенә баруның әллә ние юк. Бигрәк тә эчеп алсаң, шуңа наркотик белән допинг та өстәп җибәрсәң... Мин Таняга башта ук әйтергә теләгән идем, курыктым.
- Нәрсәдән? Барып әйтер дипме?
- Юк ла! Ташлавыннан курыктым. Мин аны бик ярата идем. Хәзер дә яратам.
- Ярый, син "наркотик кулланам" дип әйттең. Моны ишеткәч, хатының нәрсә диде соң?
- Башта берни дә әйтмәде, агарды да катты. Аннан соң елый башлады. Елый да елый, елый да елый. Аңа карап, мин елыйм. Теләсәм дә, күз яшьләрен тыя алмыйм. Ахырда әтиләргә серне әйтергә, яшермәскә дип сөйләштек. Ул чакта мин инде техникумның соңгы курсында укый идем. Больницага салдылар, дөнья кадәр акчалар түгеп, дәваланып чыктым. Укуны тәмамлап, массажист булып эшкә урнаштым. Акчаны да әйбәт ала идем. Менә кара әле минем бармакларны...
Игорь кулын Мөнирҗанга табан сузды. Аның кулына кагылуга ук, Мөнирҗан бу бармакларның камырдан түгеллеген чамалап алды. Югыйсә үзенең кулы да бик үк йомшаклардан түгел.
- Миннән массаж ясатырга бигрәк тә хатын-кызлар ярата иде. Зур-зур түрә хатыннары да килде, кайберсе акчаны чүп урынына да күрми, син аңа массаж гына яса. Арада массаждан артыграгын да өмет итүчеләре булгалагандыр. Тик мин ни-ни... Хатынымны яраткач, күземә бүтәннәр күренмәде. Бераздан, "Запорожец" кына булса да, машина алып җибәрдек. Әлбәттә, әтиләр ярдәме белән. Менә шул "Запор" башка җитте дә инде... - Игорь авыр сулап куйды.
- Ничек? Авария ясадыңмы?
Игорь кулын гына селтәде:
- Юк ла! Аллам сакласын. - Сүзен дәвам итәр алдыннан ул кабат тынып калды. Аның борын тишекләре киңәйде, күзеннән менә-менә тәгәрәп төшәргә торган яшь бөртекләре күренде. - Беркөнне эштән кайткан чакта, подъезд ишеге төбендә ике кореш эләктереп алды. Икесе дә салмыш, бәлки, кадалган чаклары да булгандыр. Бер районга машина белән алып барып кайтуымны сорадылар. Ни өчен баруыбыз белән кызыксынам, товар бар, диләр. Мин әйтәм, андый эш белән араны өздем, бармыйм, дим. Ярар, бармасаң, үзеңә үпкәлә, без бүтән машина да табарбыз, тик син хатының, балаң барын онытма, диләр. Алар бит, кабахәт, беләләр кайсы яктан китереп сугарга. Ризалашырга туры килде. Тегеләр дә, бу юлы барып кайткач, бүтән борчымабыз, дигәннәр иде.
- Бардыгызмы?
- Бармый нишлим? Бардык. Уфадан машина белән икеөч сәгатьлек юл булып чыкты. Бер колхозның амбарында мәк орлыгы сакланганын кайдандыр белеп алганнар. Каерып ачтылар склад ишегенең йозагын. Дүрт капчыкны машинага төягән генә иделәр, милиция машинасы килеп чыкты. Рейд көне икән. Корешлар төн караңгылыгына кереп сызды, ә мине эләктерделәр. Билгеле инде, мин тегеләрне сатмадым, әйтсәм дә ышанмаслар иде. Шулай итеп, бар гаепне миңа сылтап калдырдылар. Нәтиҗәсен күрәсең - ун ел чәпәделәр. Ә тегеләр иректә. Белмим, бәлки, мин дөрес тә эшләмәгәнмендер, бәлки, әйтәсе калгандыр ал арның да исемен. Ләкин аларның әләкләгәнне гафу итмәгәннәрен дә беләм.
Төрмәгә үзе дә юк-бар гаеп белән күп утырган кеше буларак, Мөнирҗанга Игорьның хисләре таныш иде. Ил буйлап, дөнья буйлап исәпләсәң, урынсызга рәнҗетелгән җаннар күпме алар! Ә, гомумән, берәр вакыт җиргә абсолют дөреслек урнаша алырмы икән? Бар микән соң ул абсолют дөреслек дигәннәре?
- Үзем үзем инде, әти-әни, хатын белән бала кызганыч. Минем аркада алар күпме җәфа чикте, газап күрде.
- Хатыныңның хәл белергә килгәне булдымы соң? Уфа бит артык ерак җир түгел. Әллә шунда ук тәртәсен кирегә бордымы?
~Юк. - Игорьның чытык йөзе яктырып китте, күрәсең, хатынын искә төшерү күңелендә матур хатирәләр уятты: - Баштарак ике-өч айга бер килеп торды. Соңгы тапкыр килүе моннан бер ел элек булды...
- Хәзер ник килми?
- Их, дядя Мунир, син Татьянаның чибәрлеген күрсәң иде. Яшь бит әле ул, ә минем срок ул чакта тагын җиде ел калган иде. Кияүгә чыгарга ризалык бирүемне сорады. Соңгы тапкырында шуның өчен килгән иде.
- Бирдеңме соң?
- Бирдем. Ул бит, юньсез хатын булса, миңа әйтеп тормыйча гына да гүләйтнең кирәген бирер иде. Икәүләп елашып аерылыштык. Ялга кайткан бер диңгез офицерына кияүгә чыгып, Хабаровскига киттеләр. Анда барып урнашкач, соңгы хаты килде дә вәссәлам.
- Алай икән...
- Ә мин аны барыбер яратам! һәм ант итеп әйтәм, исәнсау котыла алсам, Таняны эзләп табам әле мин. Тапсам, ризалык кына бирсен, ничә баласы булуга карамастан, барыбер аңа кабат өйләнер идем. Бәлки, син көләсеңдер, төрмәнең караңгы диварлары, аны искә төшерүгә, киңәеп, яктырып китә... Ант әгәр! Безнең бит китаплардагы төсле искиткеч мәхәббәт иде! Сиңа көлке тоела торгандыр...
Юк, ни эшләп көлсен. Бу хис Мөнирҗанга таныш. Шуңа күрә ул көлми. Киресенчә, аның шушы наркоман Игорьга карата ихтирамы арта төште. Гайния исән чагында аның үзенә дә тоткынлыкны уздыру җиңелрәк иде. Гайниясез калгач, ул канатсыз кошка әверелде, күгендә йолдызлар кимеде, дөньяның аңа дигән куанычлары бер-бер артлы сүнде. Котылып кайтуына, аны елмаеп хатыны, баласы каршы алса, әллә ул бар яшәвен аракыга көйләр идеме? Фронттан кайтканда, аракы аның ике ятып бер төшенә дә керми иде бит.
Мөнирҗан бугазына утырган төенне йотып җибәрде һәм, күзенә чыккан яшьләрне Игорьга күрсәтәсе килмичә, башын читкә борды.
Ә Игорьның сакчылары бертуктамый кәрт суктылар да кара яндырып чәй эчтеләр. Чөнки алар өчен наркотиклар таратуда һәм урлашуда гаепләнгән Игорь Сергеев Әлмәт төрмәсендәге йөзләгән тоткыннарның берсе иде. Ә уставинструкцияләрдә тоткыннарның эчке дөньясында казыну, шәхесе белән кызыксыну каралмаган. Ярый әле каралмаган, югыйсә ниләр генә булмас иде.
Игорьның җөе бер атна дигәндә төзәлде һәм өч сакчы озатуында аны төрмәсенә кире алып киттеләр. Кысан палата кинәт иркенәеп калды. Иркен җирнең һавасы да бүтәнчәрәк шул. Хәтта больницада да.
Мөнирҗанның үзен егерме көнләп тоттылар. Ул инде мондагы табибларга, шәфкать туташларына күнегеп беткән иде. Кесәсендә бер тиене дә булмагач, рәхмәтен сүз белән генә белдерергә мәҗбүр булды.
Кайтыр минут җиткәч, кемгә дә булса хат язып салмавына үкенде. Чөнки янында документлары, акчасы булмау өстенә элек кигән күлмәге, чалбары да ертык-тишек, өстәвенә канга баткан иде. Шул көенә аларны ничек киясең дә ничек итеп кеше күзенә күренәсең. Ә кемгә язар иде? Әскәйдә бердәнбер сүз кушардай кешесе Фазыл гына бит аның. Бер Әскәйдә генәме икән әле... 
Аптырап башын кашып тора иде, палатага Гөлзирәк килеп керде. Миңнуллага укол ясыйсы бар икән.
Эшен бетереп чыгып китәм генә дигәндә, Гөлзирәкнең күзе Мөнирҗанның киемнәренә төште.
- И-и, Мөнирҗан абый, куй, боларны ничек киясең! Куй, булмаганны! Хәзер өйгә кайтып киләм, киелгән булса да, чистарак берәр нәрсә табармын!
Мөнирҗан ни дә булса әйтергә өлгергәнче, шәфкать туташы җил-җил атлап чыгып та китте.
И бала! Бәла килмәс диеп, берәүгә дә әйтеп булмый. Тик аның кайда, ничек киләсен генә белмисең. "Белгән булсам, егыласы урынга түшәк җәеп куяр идем" дип әйткән, ди берәү.
Хастаханәдә уздырган егерме көн эчендә мондагы медперсонал турында хагын-нахагын да Мөнирҗан ишетергә өлгергән иде. Наркоздан соң аңына килгәч, Гөлзирәкне беренче тапкыр күрүендә үк, бу чибәр шәфкать туташының күзләрендәге сагышка игътибар иткән иде. Гөлзирәк бит акылыннан язар хәлгә җиткән булган. Хәтта хастаханәдә дә ятып чыккан. Ятарсың да, әле өч ай гына элек кавышкан сөйгән ярыңны көтмәгәндә машина бәреп китсә. Иренең мотоциклы бер якка, үзе икенче якка егерме биш-утыз метрларга очкан, дип сөйләделәр. Кичке сменадан соң хатыны янына ашкынып кайткан чагы булган. Ирен иртә белән генә тапканнар. Бәрдергән юньсез туктап та тормаган, ычкынган. Шунда ук ярдәм күрсәтелсә, белмәссең, бәлки, исән дә калыр иде...
Мөнирҗанның уйлары Гөлзирәктән Әскәйгә күчә. Аңа ни булыр? Сталин заманы түгел түгелен, тик барыбер баштан сыйпамаслар. Их, әйбәт кенә эшли, көтү көтүнең җаен алып бетергән иде бит.
- Абый, киеп карагыз әле!
Гөлзирәкнең тавышы аны тегендә-монда сикерешкән уйларыннан чынбарлыкка кайтарды. Ул шакмаклы күлмәк белән кара чалбар алып килгән булган. Кай арада өлгергәндер. Бик бәхетле булырга тиешле бу баланың канатларын язмыш ник шулкадәр иртә кисте икән...
Гөлзирәк чыгып торган арада, Мөнирҗан күлмәк белән чалбарны киеп куйды. Күлмәге тап-таман, нәкъ үзенә үлчәп теккән кебек, чалбарының балаклары исә озынрак иде, бераз кайтарып куярга туры килде.
- Иә, ничек?
Гөлзирәк ишектән керүгә үк, киемнәрнең Мөнирҗан абыйсына яраганын күрде һәм... авыр сулап куйды. Чит кеше өстендә Мансурының киемнәрен күрү аңа ирен, өч көннән дә тизрәк узган өч аен исенә төшерде. Шул ук вакытта ул авыр минутында ярдәмчесез калган бу абзыйга аз гына булса да булыша алуына чиксез шат иде.
Халыкта "Кеше кешегә - бүре" дигән мәкаль бар. Әйе, төрле битлек ябынган әшәкелек, җирәнгеч кабахәтлек белән адым саен очрашып торасың. Мөнирҗан да моны башыннан аз кичермәде. Тик аның күңелендә, төрмә шулпаларын кат-кат эчсә дә, изгелеккә, игелеккә, яхшылыкның өстенлек итүенә ышаныч кимемәде. Шулай булырга тиеш тә. Югыйсә Адәм галәйһиссәлам белән анабыз һаваның варислары күптән бер-берсен ашап бетерер, яктылыкка урын калмыйча, җирне караңгылык каплар һәм тормыш сүнәр иде.
Бәлки, шулай булгалагандыр да. Әнә бит ничек язалар: имеш, җирдә әллә ничә тапкыр цивилизацияләр чәчәк аткан, юкка чыккан. Бу фаразлар чыннан да дөреслеккә туры килсә, моның өчен җитди сәбәпләр кирәк. Барысын да климатның кискен үзгәрүенә, космик һәлакәткә, чит планетадан килүчеләргә генә сылтап бетерә алмыйсың. Уйланмас җиреңнән уйланырсың, кодагый!
Гөлзирәктән мондый бүләкне кабул итүе уңайсыз иде. Мөнирҗанның күңеле нечкәреп, бугазына төер тыгылды.
- Сеңлем, сине ничекләр генә бәхилләтермен икән? Янымда сукыр бер тиен дә юк бит...
Гөлзирәк:
- Кирәкми, абый, исән-сау йөр, бары тик шул гына, - диеп, аңа авыз ачарга да ирек бирмәде.
Кайтырга кузгалгач, Мөнирҗан башта автовокзалга сугылды. Ләкин автобуска аны утыртмадылар. Йөзен сакалмыек баскан, акчасыз мондый пассажир кемгә хаҗәт! Акчасы булса, башкачарак сайрарлар иде. Акчасы юк шул, акчасы. Югыйсә сугыш гарибе икәнлеген әйтеп, врачлар биргән кәгазьне дә күрсәтеп карады. Төкерәләр алар синең кәгазеңә, төкерәләр алар синең сугышта кан түгеп йөрүеңә! Аларның үз кырыгы кырык, үз туксаннары туксан!
Мөнирҗан, очраклы машиналарга утырып, ничек кирәк алай кич белән Әскәйгә кайтып җитте. Асфальт юлдан ихатасына бәрәңге бакчасы аша гына төште. Көтү кайтып, һәркем үз эше белән мәшгуль булганга күрәдерме, әллә инде юклыгына күнегеп беткәннәр идеме, аның кайтуына игътибар итүче булмады.
Йртәгәсен ул көтү китүен тәрәзә аша гына карап калды. Ул бит әле һаман да тәмам терелеп җитмәгән, тиз генә эшкә чыга алмаячак. Авыру сәбәпле эштән азат ителү хакында бирелгән кәгазь белән аңа берничә көннән Азнакай табибларына барып күренергә туры киләчәк.
Көтүне ике малай куганын күреп, йөрәге сулкылдап куйды. Малайларның берсе җәяү, икенчесе Бәскәйгә атланган. Анысы ара-тирә бик хәтәр генә чыбыркысын шартлатып ала.
Көтү күздән югалды. Мөнирҗан күңелендә ниндидер шом уяна барганын тойды. Аның юкка чыгуын авыл халкы ни дип юрады икән? Ахырда түзмәде, сагындырып өлгергән гармунын кулына алды. Бу минутта аның бүтән юанычы да, сердәше дә юк иде. Әй, гармун, Мөнирҗанга син, син җитмисең икән бит! Өй эченә ишекләрне бәреп чыгасы килеп ярсыган моң агылды, һәм бу моң төзәлеп бетмәгән җәрәхәтен күпмедер вакытка оныттырып торды, күңеленә кереп оялаган шомны куарга ярдәм итте.
Гармун сердәшен сердәш тә бит, тормышның матди ягын ул хәл итә алмый. Ә Мөнирҗанның Әлмәт больницасыннан чыкканнан бирле бер тәгам ризык капканы юк. Өендә эзләп караган иде дә, тапмады. Ничә ай буена кешеләрдә чираттан ашап йөреп, өйдә ни булсын. Акчасы бар барын, тик акчаның үзен ашап булмый. Шуңа күрә бердәнбер юл - ул да булса кибет ачылганны көтәргә кала. Ә ул бары тик иртә белән генә ачыла.
Вакыт ул, ашыксаң да, ашыкмасаң да, бара да бара. Син аны тизләтергә теләп, башыңны ташка ор, бармагыңны утка тык, бозлы суга кер, кемнедер шашып-шашып ярат, нәфрәтең белән диңгезләрне кайнат - ул тизлеген үзгәртми, дәрәҗәвазифаларыңа карамый, кешеләрне сортларга аермый. Аның өчен син көтүчеме, район түрәсе яки патшамы - барыбер. Дөрес, вакыт машиналары, киләчәккә күчү, үткәнгә кайту турында китапларда язалар. Ләкин алар бит китап, җитмәсә, фантастик әсәрләр. Галимнәр вакыт белән идарә итү турында шулай ук сөйләнә, әмма берсенең дә әле тиешенчә исбатлап бирә алганы, эштә күрсәткәне юк. Без татарга күз алдында эшләп күрсәт син аны. Татар бит ул тотмыйча ышанмый торган халык. Әскәй халкының, Әскәйнекенең генә түгел, берәүнең дә яз артыннан шунда ук көз яки кыш булганын күргәне юк әле. Салкынрак булса да, башта җәй, аннан гына көз була. Бу ике икең - дүрт шикелле үк хакыйкать.
Мөнирҗан сәгатенә күз салды. Сигез тулып килә икән. Әһә, димәк, озакламыйча кибет ачылачак. Рәмзия эшкә төгәл йөри, сигез тулар алдыннан кибетенең зәңгәр ишекләре киереп ачып куела. Рәхим ит: акчаңны түлә дә хәзинәдә барын алып кит, рәхәтен күр. Талонсыз аракы гына сорама.
Мөнирҗан ялгышмады. Озакламый урамнан җилкәсенә сумкасын аскан Рәмзия кибет ягына керт-керт атлап узып китте. Бигрәк матур атлый икән үзе, чукынчык. Әскәйнеке түгел, читтән, кайсыдыр авылдан килгән, диделәр үзен. Өченче ел инде Түбән очтагы Ибрай Зәкиясендә фатирда тора икән. Җәй буена көтү көткән Мөнирҗанга кибетнең ул кадәрле кирәге чыкканы юк. Моңа кадәр бит аңа ашау - байдан, үлем Ходайдан иде. Шуңа күрә сатучысына да игътибар иткәне булмады. Сатучы тек сатучы. Кибете булгач, сатучысы да булырга тиешлеге көн кебек ачык.
Ач торуны файдалы диләр. Мөнирҗан белгечләр белән бәхәсләшергә җыенмый. Шул ук вакытта аларның һәр сүзен Коръән аяте урынына кабул да итәсе килми. Аларның һәр сүзен хакыйкать дип кабул итсәң, көлкегә калганыңны көт тә тор. Күптән түгел район газетасына бер табиб сыек сөтнең өстенлекләре, аның куе сөт белән чагыштырганда файдалырак икәне турында язып чыкты. Шуны укыгач, Мөнирҗан - ның, бу докторны кунакка чакырып, сыек сөт эчертәсе яки сыек сөт салып ясалган чәй белән сыйлыйсы килгән иде. Ни дияр иде икән бу доктор әфәнде?
Юк, юк, ач тору файдалы булса булсын, моңа Мөнирҗан каршы килми, тик аның терелә башлаган организмы бу минутта үтереп-үтереп ашарга сорый. Сорап кына да калмый, фетнә, буза күтәрә. Тизрәк, тизрәк теш арасына кысылырдай берәр нәрсә алып кайтырга һәм корсак Шәрифләренең күңелен күрергә кирәк!
Чулак кулының терсәгенә сумкасын асты да, җил-җил атлап, Мөнирҗан Рәмзия артыннан ук диярлек кибеткә юнәлде. Ләкин озакламый адымнарын акрынайтырга мәҗбүр булды: җәрәхәте, авыртып, аңа: "Ашыкма, абзый!" - дип искәртә башлады.
Рәмзия ишеген ачып кергән дә көзге каршында төзәтенеп тора. Хатын-кызның шул булыр инде аның: ике адым атласа, өченчесендә көзгегә күз салыр. Әлбәттә, иренен кызартмый калмас. Чамадан тыш кыланмасалар, ирен кызартулары, каш-керфекләренә сөрмә тартулары килешеп тора тагын ул чукынчыкларның.
Гайния исенә төшеп, Мөнирҗанның күңеле сыкрап куйды. Урыны оҗмахта булсын мәрхүмәнең - бар яшәгән гомерендә бизәнүнең ни икәнен белмәде, чәчен ике толымга үрә иде дә яулык бәйләп куя иде. Болай да гүзәлләрнең гүзәле булган затка фәрештә булып күренергә шул да җитә иде. Хәер, заманасы да бүтән иде лә!
- Исәннәрмесез!
Рәмзия башта сумкасына бизәнү әйберләрен урнаштырды. Аннан соң гына елмайды һәм, борылып:
- Хәзергә исән идек әле, - дип чытлыкланып җавап кайтарды.
Мөнирҗанның йөрәге дерт итеп китте: әйтерсең еракта калган еллар томаны аша аңа Гайния аваз салды. Кибеткә әйбер алырга килгән ир, ник килгәнен дә онытып, кибет хуҗасына карап катып калды. Ул арада Рәмзия дә халаты белән башлыгын киеп өлгерде, шуннан соң гына аңа дәште:
- Ни йомыш иде, абзый кеше?
Рәмзиянең шушы соравы аны күктән җиргә якынайтты.
- Өстәлгә куярлык ни-нәрсәләрегез бар? - Кибет киштәләре күргәзмә экспонатлары куярдай такыр иде.
- Конфетлар, прәник...
- Алары чәйгә. Итле ризыклар юкмы?
Рәмзиянең йөзенә елмаю чыкты:
- Сез, абзый кеше, әллә күктән төштегезме? Кайдан килеп авыл кибетендә ит булсын. Әле йомырка тапшыручысы да сирәк. Халыкның үзеннән артмый. Әнә балык консервалары бар. Аласызмы? Шешәнең агы да, кызылы да. Хет Бөгелмәнеке, хет Минзәләнеке - җаныгыз кайсысын тели, шунысын аласыз.
- Рәхмәт, шешәсе кирәкми. Берничә балык консервасы, тагын печенье белән кәнфит бирегез. Әрсезлек булса да сорыйм инде: бәлки, берәр дистә йомыркадан да өлеш чыгарырсыз. Бик ашыйсы килде, ә өйдә шымытыр.
- Хатыныгыз ник пешерми? Сезнең кебек абзыйны ач тотарга ярамаганны белмиме әллә? Ирләрнең мәхәббәте аларның ашказаны аша уза, ди халык. - Вәт имансыз - чытлыклану да килешә икән үзенә.
- Исән булса пешерер иде... - Беренче тапкыр очрашып сөйләшкән шушы сатучы хатынга ачылып китүенә Мөнирҗан үзе дә аптырады. Кинәт аның җәрәхәте сулкылдый башлады. Их!..
Каршысында торган бу ирдәге сәер үзгәрешне сатучы хатын да искәрде һәм гафу үтенергә тотынды:
- Авырткан җирегезгә кагылдым, ахры, зинһар, гафу итегез. Сезне юньләп танып та бетермим сыман. Хәтерем ялгышмаса, сез кибеткә соңгы тапкыр яз көнендә кергән идегез...
Мөнирҗан янә гаҗәпләнде: чыннан да соңгы тапкыр ул бирегә көтү сезоны башланыр алдыннан сугылган иде. Көтүгә кергәч, кибет кайгысы да, аның хаҗәте дә калмады. Өй борынча ашау күпкә аның тормышын җиңеләйтте.
Ул сатучы хатынга комплимент юлламый түзмәде:
- Ну хәтер дә икән үзегездә!
Рәмзия чытлыкланып көлде. Аның челтерәп аккан чишмәне хәтерләткән яңгыравык көлүен кибет киштәләрендә тутыгып яткан сәнәк-көрәк ише тимер дә, кайчан кайтарылганын күптән оныткан, кайсысы инде бозылырга да өлгергән кильки консервалары да, бер почмакка өеп куелган чүпрәк товарлары да йотарга өлгерә алмый калды. 
Рәмзиянең:
- Кайдан килсен инде ул безгә хәтер. Хатын-кыз хәтере - тишек иләк, диләр бит, - диюе аны янә бу мөлаем, чама белән генә чытлыклана белгән хатынга сокланып карарга мәҗбүр итте.
- Карагыз әле, - аның беренче әсәрләнүе узган һәм ул кыюлана төшкән иде, - бер авылда яшәгәч, авылдаш булабыз. Ә авылдашларның исемен белергә кирәк. Теге дөньяда очраша калсак, кем дип дәшәргә дә белмәсәң, оятын кая куярсың...
- Теге дөньяга ашыкмыйк әле, бу дөньяда танышу мөмкинлеге булганда. Минем исемем Рәмзия.
- Сезнекен беләм мин.
- Ә сез Мөнирҗан абый, шулай бит...
- Шулай. Кайдан белдегез?
- Oб этом говорит вся мәхәллә. - Кибетнең саргылт диварларына яктылык өстәп, көлү тагын кабатланды.
- Мәхәллә тагын ни сөйли? Башы төрмәдән чыкмый, көтүен ташлап качкан дип тә сөйлиме?
Рәмзия шунда ук җитдиләнде.
- Утырып кайтуыгыз хакында ишеткәнем бар барын. Ә көтү турында баштарак сүз куертканнар иде, тора-бара тынычландылар. Нәрсә булган иде соң?
Бу хатын әллә сихерләде инде, Мөнирҗан соңгы көннәрдә үз башыннан кичкәнне кыскача сөйләп бирде.
Шул чагында ишектә Түбән очта күршеләр булып яшәүче Ниса белән Хәния карчык күренде.
Алар башта Мөнирҗанга игътибар итмәде, чөнки ул ишеккә арты белән тора иде. Танып алгач, Ниса карчык гаҗәпләнеп сорады:
- Бәрәч, Мөнирҗан, син түгелме соң? Кайларга китеп югалдың? Хәзер көтүнең, син булмагач, рәте-чираты китте. Чынлап та кайларда йөрдең син шул гомер? Сиңа әйтәм, кайда йөрдең?
Ахирәтен Хәния кортка да куәтләде:
- Әйе-әйе, суга төшкән таш кебек гаип булдың!
Бу карчыкларга дөресен сөйли башласаң, кич җитәр, анда да аңлата алмассың, ышанмаслар да. Әнисе Минсафаның замандашлары бит инде бу әби-апалар, бергә иген урдылар, ашлык суктылар, утауга йөрделәр, карлы су ерып, чана белән элеватордан чәчүлек орлык ташыдылар. Мөнирҗан боларга үзе шаһит - күрмәгәннәре калмады. Үзләре өчен дә, ирләр өчен дә җигелеп тарттылар. Аларның бу көнгә кадәр исән булулары - үзе бер могҗиза. Ат урынына эшләп, гомерләре фәкыйрьлектә узган бәхетсез буынның соңгы могиканнары шулар бит. Алар үзләренең бәхетсез икәнлекләрен белмәве белән бәхетле, илләр тыныч булып, Ходай Тәгаләнең ипи белән чәйдән аермаганына шөкрана кылып яши бирәләр. Җәмгыятен әйтер идең, үзгәрттеләр-үзгәрттеләр дә, үзгәртә торгач, түрдә тәсбих тартып утырасы әби-бабайларны янә дә эт типкесендә калдырдылар.
Мөнирҗан, ни әйтергә белмичә, карчыкларга карады. Ак яулыклар бәйләгән, картайсалар да, чырайларында инсафлы татар әбиләренә хас илаһи мөлаемлык сакланган бу әбиләрдән галибанә сөйкемлелек бөркелә иде. Аларга алдашу да ярамый, дөресен әйтү дә файдасыз. Шуңа күрә шаяртып җавап кайтармый чарасы калмады:
- И апа җаннарым, көтү көткән җиремнән кызлар урлады... Ябып тоттылар.
- Кит, әстәгъфирулла! Инәпләнитәннәрме әллә? Тилевәзирдән соңгы вакытларда гел шуларны күрсәтәләр, - диде Ниса.
- Алар алып китсә, тиз генә кайтармыйлар, ди бит. - Хәниянең дә күп белүдә ахирәтеннән калышасы килмәде.
Йә чынлап торып ышана башларлар, бу корткаларны чит планетадан тизрәк җиргә төшерергә кирәк.
- Юк-юк, мине җирдәгеләр урлады, яшь егет дип уйладылар, ахры.
- Булыр-булыр, хәзер хатын-кыз бик азды.
- Азмаска соң, хатын-кыз ун млиунга артык, ди бит Рәсәйдә.
- Артык булса да инде. Хатын-кызның кайчан ир-аттан кимрәк булганы бар? Сугыштан соң ничек иде, хәтерлисеңме? Ирләр яу кырында кырылды. Юк-юк, болай ук азгын түгел иде хатын-кыз!
- Ахырзаманның якынлашуы шулдыр, әйеме, ахирәт!
- Шулайдыр, шулайдыр. Йа Раббым, үзең сакла!
Әбиләр тагын күпме сүз куертырлар иде, Мөнирҗанның ник килгәне исенә төште:
- Рәмзия, әйтегез әле, күпме акча түләргә?
Сатучы исәп-хисап ясаган арада, Йиса карчык Мөнирҗанның буш җиңеннән тартты:
- Әйт әле, ник өйләнмисең син? Гайния үлгәнгә дә бер гомер, син һаман буйдак. Ата каз сыман каңгырап яшисең...
- Ие-ие, - дип ялгап китте Хәниясе. - Әйтерең бармы, үз кадереңне үзең белмисең. Хатын белән адәм рәтле яшәрмен дип куркасыңмы?
- Й әбекәйләр, җанкисәкләрем, кем чыксын миңа?
- Чиләгенә күрә капкачы табыла аның. Яшь тә, карт та түгелсең. Әнә Рәмзияне алып кайт та, чөкердәшеп яшәрсез. Ничу анда җәһәннәм очындагы Ибрай Зәкиясенең өендәге тузанын иснәп ятарга чәчәк кебек хатын башы белән!.. 
- Нисаттәй, синнән кияү табып бирүеңне сораганым юк ла! - Исәп-хисап ясау белән мәшгуль Рәмзия бу сүзләрдән кызарып китте, ләкин сөйләшүгә кискен нокта куймады.
- Әй, син тик кенә тор! Ирсез хатын - кадерсез хатын. Туксан яшьләрдәге берәр егет сорап килсә, үзем, ике дә уйламый, кияүгә чыгар идем. Килмиләр генә, һе-һе-һе...
Күршесенең бу сүзләренә Хәния кулын селтәде:
- Кит, оятсыз, авызыңда тешең калмаган, тузга язмаганны сөйләп торасың! Йә кеше ышандырырсың.
- Ышанмагайлары тагын. Өйләнү, кияүгә чыгу - атабабалардан калган изге бер йола ул, ахирәт. Бу үләлмәгән кортка сүзенә карама, Мөнирҗан, өйлән!
Мөнирҗан Рәмзиягә күз кысты:
- Менә Рәмзия риза булса, бүген үк йортка килен төшерәм. Ни дисең, Рәмзия?
- Мондый намаз ияләре димләгәч, уйлап карамыйча да булмас.
Уен уен инде, ә вакыт уза, эчтәге бүреләр торган саен һөҗүмгә ныграк күчә баралар. Мөнирҗан, алган әйберләрен сумкасына тутыргач, тиешле акчасын түләп, чыгышка юнәлде. Кулы белән ишекне ачарга да үрелгән иде, Рәмзиянең:
- Мөнирҗан абый! - дип дәшүенә туктап калырга мәҗбүр булды. - Мөнирҗан абый, - дип кабатлады сүзен сатучы хатын, - үз вакытыгыз белән биредән тагын бер тапкыр урый алмассызмы икән?
- Ник?
- Иртәгә буш әрҗәләрне алырга киләчәкләр, шуларны тәртипкә китерергә кирәк иде. Ярдәм итмәссезме дигән идем.
- Белмим шул, кулдан килерме икән...
- Аның бер авырлыгы да юк. Тарала башлаганнарына кадак кына кагасы. Булдыра алмасагыз яки авырыксынсагыз бүтән берәрсенә әйтеп карармын.
- Мин бит баш тартмыйм. - Рәмзиянең йөзенә карау, тавышын ишетү Мөнирҗанга күптән татымаган бер рәхәтлек бирә. Дөресен әйткәндә, аның ашыйсы килүе дә басыла төшкән, биредән инде китәсе дә килми башлаган иде. Тик менә, тик менә... җәрәхәте эшләргә ирек бирерме? Шулай да тәвәккәлләргә кирәк. - Коралларыгыз бармы соң?
- Аның өчен әллә ниләр кирәкми, чүкеч белән кадак суыргычы җиткән. Алары бар.
- Алайса, хәзер үк башлыйм.
- Юк-юк, хәзер үк кирәкми. Иртәнге якта кеше күп була. Төштән соң, ярыймы?
- Ярый алайса, төштән соң килермен. 
Кибеттән Мөнирҗан ашкынып кайтты. Бер кешегә күпме генә кирәк, озакламый тамак та ялгап өлгерде. Көтүгә чыкмагач, аның бүтән эше юк иде, түземсезлек белән төш җиткәнне көтә башлады.
Күктә кояш. Аккош каурыйларын хәтерләткән сыек болытлар чиксез зәңгәрлеккә аеруча ямь бирә. Кырда, берберсе белән узышып, тургайлар сайрый, иген кырларында бытбылдыклар кычкыра торгандыр. Басу-кырлар исенә төшүгә, ул сыер һәм сарыклардан торган көтүне күз алдына китерде. Хәзер кай тирәләрдә йөриләр икән? Бу ике малайның көтүне суктырылган берәр иген басуына кертергә акыллары җитәрме? Малларны күбендереп кенә куймасалар ярар иде. Мал бит ул комагай, күпме ашаганын белми. Алдында булса, тәүлек буе ашый, булмаса, урлашу җаен карый.
Уйласаң, аның көтүдә бүген бер эше дә юк, ә җаны барыбер тыныч түгел. Бәхетсезлек килгәннән соң, ни булганын да, үзен алда ни көткәнен дә белми. Кесәсендә Әлмәт хастаханәсендә бирелгән белешмә бар барын.
Уйлары Рәмзиягә күчте. Ниндидер сөйкемле сөяге бар ул хатынның. Рәмзия исенә төшүгә, Мөнирҗан ирексездән өен күздән кичерде: пычрак яшәми ул. Аракы белән араны өзгәч, йортына өер-өер сәрхушләр керми, таптаучы юк. Әмма дә ләкин хатын-кыз кулы тигән йортка кот куна, ул бөтенләй башка, төсе генә түгел, исенә кадәр икенче. Их, Гайния, дип көрсенде ул, беренче һәм бердәнбер мәхәббәтен исенә төшереп. Аның белән яшәгән санаулы көннәр һаман да сагындыра, югыйсә утыз елдан артык вакыт узган.
Менә хәзер дә ул күзенә бәреп чыккан тозлы сагышны кул аркасы белән сыпырып куйды. Ипчекләр генә сагынсаң да, юксынудан башларыңны ташка орсаң да, Бәдертдин тавыннан тәгәрәп төшсәң дә, аны терелтеп, бәхетле көннәреңне кире кайтарып булмый югыйсә.
Рәмзия нәрсәсе белән Гайнияне хәтерләтә соң? Әһә, белде: елмайганда, бит очларында нәкъ Гайниянеке төсле мәхәббәт уентыклары барлыкка килә икән бит!
Мөнирҗан, әйтерсең кичен сөйгән кызы белән очрашырга барасы, кояшның төшкелектән авышуын түземсезлек белән көтте. Ул үзенең болай ашкынуына чиксез гаҗәпләнде, чөнки күптән, бик күптән, картлар әйтмешли, әлмисактан бирле, йөрәген мондый хиснең парә-парә китергәнен хәтерләми.
Вакытның тизлеге абсолют берәмлекләр белән үлчәгәндә барыбер. Ләкин син соңга калганда, ул бик тиз уза; көткән чакта исә, киресенчә, узмый интектерә. Минуты ай, сәгате ел, дип тиккә генә җырламаганнардыр.
Бүген вакыт галиҗәнаплары туктап калган иде. Югыйсә инештә сулар ага, фирүзә күктә болытлар сәяхәт итә, диварга элеп куелган сәгать бер хыянәтсез текелди бирә. Ниһаять, аның күкесе, оясыннан башын чыгарып, унике тапкыр аваз салды. Шушы вакыт аралыгы Мөнирҗанга гасырдан да озын тоелды. Әле бит унике тапкыр кычкырганнан соң да сәгатьтән артык көтәсе бар. Икенче китмичә торып, авылда кибет ачылмый.
Өр-яңадан кырынган Мөнирҗан тәрәзәдән күзен алмый - Рәмзия узганны көтә. Ниһаять, сатучы хатынның керт-керт басып үтеп киткәне күренде. Бәлки, хәзер үк чыгып, аны куып җитәргәдер? Юк, килешмәс. Рәмзия сүз әйтмәсә дә, кешеләр әллә ни уйлар. Авыл бит ул мең күзле, мең колаклы, икене - өч, өчне биш дип сөйләргә ярата.
Аның күңеле җырлый, ниндидер үзе дә аңламый торган билгесезлек өрфиясе белән өретелгән киләчәккә ашкына иде.
Тагын бер унбиш-егерме минутлап көтте дә, түземлеге төкәнде, сабыр канатлары сынды. Кулсыз җиңен җилфердәтеп кенә кибеткә юнәлсә, кешеләр дөрес аңламас дип, кыршылып беткән сумкасын да беләгенә элде. Кеше сүзеннән ул юкка курыккан булып чыкты, чөнки юлда очраучы булмады, кибеттә дә Рәмзиядән гайре кеше юк иде.
Кибет хуҗасы аны елмаеп каршы алды:
- Килдегезме?
Мөнирҗан шаяртып җавап кайтарды:
- Кызлар чакырган җиргә бармаган егет егет буламыни ул!
- Бисмилла әйтеп башлыйк алайса!
- Күрсәтегез әйдә, кайда ни эшлисе?
Рәмзия аны складка алып кереп, тау кадәр өелгән аракы әрҗәләренә күрсәтте:
- Менә, Мөнирҗан абый, шушылар. Күрәсең, эш җитәрлек. Сез аларны тикшереп чыгыгыз инде. Арада төрлесе бардыр: бер-ике генә кадак сугасылары да, ныграк төзәтәселәре дә. Гел тиясе юклары очраса да, гаҗәпләнмәгез. Күпме өлгерә аласыз, шунысына рәхмәт - бар булганын иртәгә төяп җибәрербез. Калганы үз җае белән ремонтланыр. Хәзер мин сату залына чыгам, кирәк булсам, эндәшерсез. Менә чүкеч, менә кадак суыргычы, менә кадаклар - эшләгез генә.
Мөнирҗан аны сүзсез генә озатты да эшкә кереште. Җәрәхәтенә зыян китерүдән куркып, башта ул саграк кыланды. Тора-бара авыруы хакында бөтенләй онытты - аның кулы аша узган әрҗәләр артканнан-арта барды. Рәмзия дөрес әйткән: аларның һәммәсен дә төзәтәсе юк, югыйсә эше болай ук тиз бармас иде.
Ара-тирә янына Рәмзия керә дә:
- Рәхмәт төшкере, ярдәмгә кеше эзләп күпме җәфалан - дым. Авылда шулай бит: кулыннан эш килердәе буш түгел, бушлары эшли башламас борын аракы буалар да файдаларыннан зыяннары күбрәк була. Кайберләрен хатыннары җибәрми. Ирсез хатыннан шикләнүләредер, күрәсең. Чүкеч тотып әрҗә кадаклау хатын-кыз эше түгел инде ул, - дип рәхмәт укып чыгып китә.
Эш белән мавыгып, Мөнирҗан вакытның узганын сизми дә калган.
Рәмзия:
- Мөнирҗан абый, бүгенгә җитеп торыр, кибетне ябам, - дигәч кенә туктады һәм үзенең арыганлыгын сизде, җәрәхәте дә сыкрый иде.
- Бик зур эшемне эшләдегез, сезне ничекләр бәхилләтергә инде? - Рәмзия янчыгына үрелде.
Аның акча сузган кулын Мөнирҗан кире этәрде:
- Юк-юк, Рәмзия, мин бирегә акча өчен килмәдем, ярдәм итә алганыма шатмын. Өйдә бер эшем дә юк, каңгырап кына ятар идем. Чакыруың әйбәт булды әле.
Рәмзиянең дә сүзе сүз:
- Кешене бушка эшләтергә ярамый бит. Китап кушмый.
Мөнирҗанның күзләрендә шаян очкыннар уйнап алды:
- Яшьрәк чагым булса, суырып бер үп тә вәссәлам, дияр идем. Безнең яшьтә ни әйтергә дә белгән юк.
Рәмзия сүз эзләп кесәгә керә торганнардан түгел икән:
- Бер яшьлектә, бер картлыкта, диләрме әле? Аңа гына калса, үпкән-кочкан - җилгә очкан - гөнаһ саналмас. - Сатучы хатын, кызыл иреннәрен очлайтып, Мөнирҗанның бит очын җиңелчә генә пәп итеп алды һәм шунда ук сумкасыннан кулъяулык чыгарып, иннек эзен сөртеп тә куйды.
- Берәрсе күрсә, йә әллә ни уйлар...
Рәмзиядән аңкыган хушбуй исе, башка берни белән дә бутап булмый торган хатын-кыз исе кыргыйланып беткән Мөнирҗанның күңел офыгында еракта калган яшьлегенең яшене булып сызылып үтте. Менә-менә хәзер күк күкрәр кебек тоелды. Күптән, бик күптән аның тәненә хатын-кыз ирене кагылганы юк иде. Менә хәзер яңак очына тиеп кенә алды, башын әйләндерергә шул да җитте. Бу аның болай да әйбәт кәефен тагын да күтәреп җибәрде.
- Әллә кабатлыйсыңмы?
Рәмзия "сез" дип дәшсә дә, ул күптән "син"гә күчкән иде.
- Ошап киттемени? Тәмле әй" бер күп булмый" ул. Йә, ярар, әйдә миннән булсын изгелек...
Бу тәмле, татлы исерткеч мизгелнең озаккарак сузылуын теләп, Мөнирҗан күңелендә Рәмзияне кочагына кысып алырга дигән вәсвәсәле уй канат кагынган иде, кыюлыгы җитмәде. Ә Рәмзиянең үбүе бу юлы да яшен балкышыннан тизрәк булды. Ул аңына килгәндә, Рәмзия аның битен яулык белән сөртеп өлгергән иде.
- Гомер эчендә бер тапкыр кызлар үпте, анысының да эзе калмады. Кешегә сөйләсәм, ышанмаслар да инде.
- Ә сез кемгә сөйләп, кемне ышандырмакчы идегез?
- Син үзең соң кемнән куркып болай бик тиз сөртеп аласың? - Дөресен әйткәндә, ул бит Рәмзиянең Рәмзия икәнен һәм, кайдандыр килеп, кибеттә эшләвен, Ибрай Зәкиясендә фатирда торганын гына белә. Ничә яшьтә ул (хәер, бусы ул кадәр мөһим түгел), кияүдәме, булып аерылганмы, балалары бармы - әнә шуның ише сораулар, нашатырь сипкәндәй, җанын бимазаларга кереште. Югыйсә иртәнге якта Рәмзия аның өчен гадәти бер сатучы гына иде ләбаса. Кинәт ул үзенә гаилә җылысы, җанын җылытыр, эчен бушатыр кеше җитмәвен сизде. Гомер узып бара, ә аның "әти" дип эндәшер, соң сулышында авызына бер кашык су салыр кешесе дә юк бит. Ник кенә туган соң ул? Хәзер инде аңа бала турында хыяллану да көлке, ә җанына якын берәр хатын белән арканы аркага терәп, чөкердәшеп яшәү комачауламас иде. Ходай Тәгалә балаларын пар җенес итеп яралткач, бер уйласаң, ялгыз гомер кичерү яралтучыбыз алдында җинаятьтер дә. Эчү белән мавыгып, элек бу хакта уйламаган, Гайния хәтере белән яшәде дә яшәде. "Үлгән артыннан үлеп булмый" дип, димләүчеләр дә булды, үзен-үзе хатынлыкка тәкъдим итүчеләр дә очрамады түгел. Срок артыннан срок алган, шешә артыннан шешә бушатып, эчүдән бушамаган адәмдә хатын кайгысы булдымы? Менә хәзер эчми, дөньялары яктырып китте, офыклары киңәйде, уйлары да бүтән төрле.
Мөнирҗан Рәмзиянең бер көлтә ачкыч белән кибетнең эчке һәм тышкы йозакларын бикләгәнен сабыр гына көтеп торды. Гайнияне хәтерләткәнгәме, бу хатын янында булу, аның ашыкмый-каударланмый гына хәрәкәтләнүен күзәтү, ни сәбәпледер күңелендә рәхәт бер авырту уята, ул бу халәтнең озакка, бик озакка сузылуын тели. Шул ук вакытта үзен: "Кара инде бу карт юләрне, унҗиде яшьлек кебек кыланмасаң!" - дип битәрләп алырга да онытмый.
Рәмзия ниләр уйлый торгандыр, анысы караңгы, Мөнирҗан исә көпә-көндез урамнан янәшә атлауларыннан да уңайсызлана, әйтерсең авылның күзе аларда гына.
Кибеттән Мөнирҗаннарга кадәр кул сузымы кадәр генә ара. Ике авыз сүз алышканчы, кайтып та җиттеләр һәм кое янында туктап калдылар. 
- Менә, Рәмзия, минем гүрнәчәм шушы инде, - диде Мөнирҗан, борынгылыгы йөзенә чыкса да, җиргә иңәргә өлгермәгән йортына күрсәтеп.
- Беләм, Мөнирҗан абый, беләм. Тагын әле мин сезнең коеның суы авылда иң тәмлесе икәнен дә беләм.
- Эчеп караганың бармы соң?
- Юк шул. Түбән очка кадәр биредән су ташымассың бит инде... Ә кунакка чакырып сыйлаучы булмады.
- Алайса, Рәмзия, мин сине бу судан чәй эчертми торып җибәрмим! - Мөнирҗан авызыннан бу сүзнең ычкынуына, үзенең кыюлыгына гаҗәпләнде. Ул инде, сатучы хатын хәзер үк китеп барса да, үпкәләмәс иде, ләкин Рәмзия:
- Ә нигә эчмәскә! - дип көлеп җибәрде. - Өйдә ирем, балаларым юк, кайнанам көтеп тормый, кунакка чакыралар икән, ник кермәскә?! Эшләгәнегезгә акча да алмадыгыз, чәй куеп эчерсәм, бурычым бераз кимемәсме!
Ул Мөнирҗан ачкан капкадан кыю адымнар белән эчкә узды һәм гаҗәпләнеп туктап калды:
- Әнекәйгенәм лә! Ишегалды ямь-яшел! - Рәмзия соклануын яшерә алмады: - Зәкияттәйләрдә мондый яшеллек юк, маллары, кош-кортлары таптап бетерә.
- Мин бит мал-туар асрамыйм, ничек үсә, шулай тора бирә.
- Монда яланаяк йөрүләре рәхәттер! - Рәмзия туфлиләрен ишек төбенә салып куйды да шәрә тәпиләре белән уйдык-уйдык та, аралашып та үскән бәбкә һәм каз үләннәре, сарут өстеннән атлап китте. Меңъяфрак, сукыр кычытканнарны иелеп иснәде, койма буен баскан канлы үләнгә карап торгач, ак әрем өзеп алды.
- Ишегалды түгел, дару үләннәре питомнигы икән монда сезнең! - Ул хисләнгән иде һәм шул сәбәпле тагын да мөлаемланып, күркәмләнеп киткәндәй тоелды. Шунда аның күзе бакча ягында урман булып утырган бөтнеккә төште.
- Әрем белән чәй эчәләрме, белмим, ә бөтнекле чәйнең һәркемгә дә шифасы бар, - дип, кулындагы әремен ташлады һәм бөтнек янына атлады, өзәргә иелде. Ул иелүгә, күлмәк итәге күтәрелеп, ап-ак ботлары ачыла төште. Бу күренештән әле сәламәтлеге ныгып җитмәгән Мөнирҗанның башы әйләнеп китте, тыны кысылды. Егылып китмәс өчен, ул бакча коймасына тотынды һәм күзләрен йомды. Ачканда, Рәмзия карлыган яфракларын өзә иде.
- Ярыйдыр бит?
- Куагы белән кертеп биримме әллә?
- Кирәкмәс, иртәгә ахырзаман түгелдер ич? Тамагым кипте, кереп чәй кайнатыйк. 
Йорт эченә уздылар. Рәмзия керә-керешкә күзләре белән өйгә бәя бирде, ләкин берни дә әйтмәде.
- Чәйне ничек кайнатабыз?
- Мин үзем генә чакта газда кайната идем, теләсәң, электр самавыры бар...
- Бармы? Чәйнектәгесен эчеп туйган, булгач-булгач, самавыр кайнатыйк. Тәмлерәк тә булыр. Авылның иң тәмле суыннан куябыз бит.
Чиләкләрендә кичәге суы булуга карамастан, кунагын сыйлар өчен Мөнирҗан яңа тарткан су алып керергә булды. Гүя ул яшьлегенә кире кайтты: аяклары җиргә тисә тиде, тимәсә юк - коедан "ә" дигән арада бер чиләк су алып керде.
Самавыр кайнаган арада, өстәлгә Мөнирҗанның хәзинәдә булган нигъмәтләре янына Рәмзия дә сумкасыннан үзе белән алган тәм-томнарын өстәгәч, табынга хәйран гына ямь керде. Өй эченә рәхәт самимилек иңде.
Чынаякларга чәйне Мөнирҗан үзе агызмакчы булган иде, Рәмзия:
- Куегыз инде, Мөнирҗан абый, хатын-кыз барында, - дип, чәй ясарга кереште.
Чәй чыннан да бик тәмле идеме, әллә әдәп йөзеннәнме, Рәмзия аны мактап туялмады:
- Чәйнең тәме судан тора. Суыгызны тәмле диюләре хак икән...
Ялгызың чәй эчүгә караганда, бергә-бергә гөрләшеп утырулары күпкә күңеллерәк. Табын янында Мөнирҗан күптән кичермәгән рәхәт хисләр татыды. Кызганыч, бу рәхәтлек артык озакка сузылмас.
Сүзгә сүз иярә. Рәмзиянең дә күңелен бушатасы килдеме, Мөнирҗанның бәхетеннән, китәргә ашыкмады. Баштарак кулындагы сәгатенә күз салгалый иде, тора-бара аны да онытты.
Карап торышка уенчак, гел бәхет диңгезендә генә коенган кебек тоелган бу хатынга да язмыш аз күрсәтмәгән. Кияүгә чыгып, ун ел гына бергә яшәп калганнар, йөрәк өянәгеннән ире китеп барган. Улын ялгызы үстергән, бүтән кияүгә чыкмаган.
- Ә улың кайда? - дип сорады. Бу соравын биргәндә, кунагының авыр ярасына кагыласын уйламаган иде, Рәмзиянең чырае күләгәләнеп калуын күргәч, ярамаган сүз ычкындыруын аңлады.
- Әй, Мөнирҗан абый, хәрби училищега барам, офицер булам дигәч, каршы төшмәгән идем. Училищега да керде, тәмамлауга өйләнде дә. Марҗага. Өйләнгәч тә кайтып атнаун көн торганнар иде, менә өч ел инде бер хәбәре юк, хат та язмый, кайтмый да...
- Үзең... үзең хат язганың юкмы?
- Бар, нишләп булмасын. Баштагы частена язган идем, бүтән частька күчерелде, дигән җавап алдым. Нинди частька икәнен сорап язган хатымны бөтенләй җавапсыз калдырдылар. Хәзер менә белмим, әллә дөньяда юк, әллә марҗа килен араны өздерде. Марҗага өйләнүен башта ук өнәмәгән идем, бала-чага синең сүзеңә карыймыни ул!.. - Рәмзия күзенә бәреп чыккан яшьләрен кулъяулыгы белән сөртеп алды. - Сез, Мөнирҗан абый, гафу итегез инде бу исәр хатынны. Танышканга бер көн дә юк, берәүгә дә сөйләмәгән серләремне сезгә ачып салдым. Бераз җиңел булып китте.
- Зыян юк. Кирәкмәгән сорау биргәнгә, син үзең мине кичер. Белмәдем.
- Ялгызлык туйдырды. Бүген ничектер бушанасым килде. Әллә суыгыз бик килеште инде. Сез мине, мөгаен, тел бистәсе, бер җилбәзәк хатын дип уйлыйсыздыр...
- Юк-юк, икмәктер, андый уйның башыма кереп тә чыкканы юк. Киресенчә, синең монда булуыңны, табынымны бизәп утыруыңны күкләр тарафыннан җибәрелгән бер бүләк дип куанып утырам.
- Чынлапмы?
- Ант әгәр.
Икесе дә калган чәйләрен эчеп бетерде. Өйдә тынлык урнашты. Бераз шулай сүзсез утыргач, Рәмзия кыяр-кыймас сорау бирде:
- Киштәдәге әнә теге гармунда кем уйный иде?
- Тальянны әйтәсеңме? Аз-маз мин үзем тарткалый идем.
- Хәзер дә уйнагыз әле!
Мөнирҗан аптырап калды. Нәрсә-нәрсә, ул мондый сорау булыр дип көтмәгән иде.
- Онытылгандыр инде, күптән кулга алган юк.
- Белгән нәрсә тиз генә онытылмый ул. Ялындырмагыз, уйнагыз инде!
Рәмзия шулкадәр инәлеп сорады ки, ир-ат күңеле түгел, Антарктида бозы да эрер иде.
Мөнирҗан гармунының җәй буена җыйналган тузанын сөлге белән сөртте.
Өйрәнелгән гадәт буенча бармаклары гармун телләреннән йөгереп үтте. Телләр, хуҗаларын таныганлыкларын белдереп, куанычлы аваз чыгардылар да тынып калдылар.
- Ни уйнарга боерасыз?
- Күңелегез теләгәнне уйнагыз...
Күрек тартылган уңайга, бармаклар гармун телләре аша йөзә иде. Ике-өч көйдән соң Мөнирҗан "Сибелә чәчем" көен уйный башлаган иде, көтмәгәндә Рәмзия җырга кушылды:
Сибелә чәчем, сибелә чәчем,
Сибелә чәчем, тарала.
Аның тавышы матур, ягымлы һәм күкрәгенең түреннән чишмә кебек ургылып чыга иде.
Йә утка сал, йә суга сал,
Йә кайгымнан арала.
Соңгы ике юлны тагын бер тапкыр кабатлаганнан соң, Рәмзия, үзен тыя алмыйча, дерелди башлады һәм күзләренә бәреп чыккан яшьләренә ирек бирде. Күрәсең, җырның көе дә, сүзләре дә сагышлы хатынның җанын актара иде.
- Их, Мөнирҗан абый, уйнап та куясыз икән! Сезгә артист кына буласы калган.
- Сәхнәдә түгел, яу кырында артистланырга туры килде шул безгә...
Тынычлана төшкәч, Рәмзия тагын берничә җыр башкарды. Мөнирҗанның өендә моң йөзде, ярты гомеренә якынын казна йортында уздырган ирнең күңелендәге хисләр өермәгә әверелде. Түзмәде, җырга ул да кушылды.
...Рәмзия кайтып тормады. Иртәгәсен уртак түшәктә уянып киткәч, бер-берсеннән кыенсынып, күпмедер вакыт сүзсез яттылар. Ниһаять, Мөнирҗан Рәмзиягә:
- Мин сине көтеп яшәгәнмен икән! - дип пышылдарлык көч тапты.
- Күптән моның кадәр тәмле итеп йоклаганым юк иде. Рәхмәт.
- Рәмзия, китмә, кал!
- Әле миннән туймадыңмыни? Бик үтенеп сорагач, уйлап карыйсы булыр.
Бер-берсенең тән җылысын, җан җылысын тоеп янәшә ятуы икесенә дә рәхәт иде. Ләкин август кояшы һаман саен югарырак күтәрелә, тәрәзә аша күзләргә төшә, борынны кытыклый; әй инсаннар, торыгыз, көн башланды, сезне эш көтә, ди.
Торырга кирәк икәнен Мөнирҗан да белә, ләкин аның бу мизгелнең бүтән кабатлануына ышанычы юк, шуңа күрә ләззәтле-сәгадәтле минутларны мөмкин кадәр озаккарак сузасы килә. Дөресен әйткәндә, янәшәсендә Рәмзия атлы сөйкемле затның ятуына ул әле һаман да ышанып бетми - көтелмәгән төшнең дәвамыдыр кебек тоела. Әлеге халәтнең чынлыгына ышанырга теләгәндәй, ул иреннәре белән Рәмзиянең алкасына, колак яфракларына кагылды һәм хисләр чоңгылына очканын сизми дә калды: кояш кинәт берничәгә әверелде, борынгы йортның карала төшкән түшәмендә көпәкөндез йолдызлар биергә кереште. Рәмзиягә дә, Мөнирҗанга да сулар өчен һава җитми башлады. Алар тирән итеп сулыш алдылар да, әле генә упкын белән кыя арасында уйнаган дөнья тынычланып калды. Мөнирҗан чытырдатып күзләрен йомды.
Ул шул хәлендә озак яткан, бәлки, йоклап та киткән булыр иде, караватның ыңгырашканына күзен ачып карыйсы итте: Рәмзия киенә иде, Мөнирҗанның карашын тоеп, уңайсызлана калды; сыңар кулы белән шәрә күкрәкләрен каплап:
- Карамый тор, зинһар! - дип үтенде.
Ул моны шундый итеп әйтте, ымсындыргыч сыннан күзен аласы килмәсә дә, Мөнирҗан карашын читкә борырга мәҗбүр булды. Кызык инде бу дөнья, бигрәк тә аның хатын-кыз дигән заты: әле генә түшәк бүлеште, хәзер үзенә карарга да ярамый. Гайниясе дә шулай оялчан иде бит.
Гайния исенә төшүгә, йөрәге сызлап куйды: ул аңа хыянәт итте түгелме соң? Бәлки, җиде кат күкләр аша хәләленең чит хатынны назлаганын ул карап, күзәтеп, рәнҗеп яткандыр. Ә бәлки, рәнҗемәгәндер дә. Ник дисәң, Аллаһы Тәгалә адәм баласын дөньяга үзеннән соң дәвам калдырыр өчен яралткан. Ә Мөнирҗан? Моңа кадәр аның ике генә хатын-кыз белән якын мөнәсәбәткә кергәне булды: Сәлимә һәм Гайния. Рәмзия - өченчесе. Ләкин... ләкин шунысы бар: ул фронттан кайткач, үзен әгәр Гайния чит итмәгән булса, әллә Сәлимә кочагына керер идеме? Юк. һәм тагын мең тапкыр юк! Сәлимәнең үзеннән көмәнле икәнен белгән булса, Мөнирҗанның йөрәге ни эшләр иде икән? Белмәве аның бәхетеннәндер.
Гайния белән юклыкта, хәерчелектә булса да уздырган бәхетле көннәрен, ятарга өлгермәс борын торырга вакыт җиткән төннәрен, күпме генә сагынсаң, юксынсаң да, хәзер кире кайтарып булмый. Узган гомер - аккан су. Үткән белән мәңгелек хәтер чоңгылында гына очрашып-күрешеп була. Гайниянең фаҗигале үлеменнән соң, ул бит ни айнык көе, ни салган баштан бер генә хатын-кыз янына да якын бармады. Төрмәсе төрмә инде, әллә иреккә чыккач, ир-атны тансыклаган, назлы кочакларына алырга әзер торучылар булмагандыр дисеңме? Җаны теләмәгәч, күңеле якын итмәгәч, физиологик ихтыяҗны канәгатьләндерү өчен генә якынлык кылуны ул аңлап бетерми, вөҗданы кабул итми. Югыйсә аның да яшь чаклары, гайрәтле чаклары бар иде. Хәер, әле дә гел үк төшеп калганнардан түгел икән. Тик менә тәнендәге җәрәхәте генә төзәлеп бетмәгән. 
Рәмзия исә бөтенләй башка очрак. Ул - язмыш тарафыннан аңа соңлап бирелгән бүләк. Тик... озын гомерлеме икән? Язын төшкән кырау кебек, ай күрде, кояш алды гына булып чыкмасмы? Ул шунысыннан курка. Юк, Гайния аңа рәнҗемәс. Хәзер инде аңа бала турында хыялланырга язмаган, әмма һәркемгә тиешле бәхетнең бер кыйпылчыгы кагылуын күпсенмәсеннәр.
- Торасыңмы, чәй кайнады!
Мондый да кадерле вә ягымлы тавышны ишетмәгәненә бишбылтырдыр. Чыннан да аңа дәшәләрме, әллә берәрсе белән бутыйлармы?
Каршысында елмаеп торган Рәмзияне күргәч, үзенең һаман да түшәктә йокы симертеп ятуын уйлап, хәтта кыенсынып та куйды. Ул бит моңа кадәр үз көнен үзе күреп өйрәнгән кеше - җәйнең озын көннәрендә, көтүгә соңга калмас өчен, иртәнге сәгать өчтә сикереп тора иде. Ләкин бу юлы ашыкмады. Бераз арыганлык таралган тәненең түшәктән аерыласы килмәде.
Сәгать ничә икән соң? Мөнирҗан өстәмә йөк итеп иске йозак таккан герен вакытында тартып куйсаң йөрүен дәвам иткән күкеле сәгатькә карады: аның телләре алтыны күрсәтә иде. Шуны гына көткәндәй, ишектән башын чыгарып, күке алты тапкыр аваз салды.
Рәхәт итеп бер киерелгәч, Мөнирҗан сикереп торды. Әмма үзенең анадан тума икәнен күрү аны юрган астына кабат чумарга мәҗбүр итте.
Оста кеше балтадан да аш пешерә. Ихтимал, Рәмзия шундый осталарның берседер. Үзенең көн саен утырып ашый торган өстәленә карагач, Мөнирҗанның күзләре биеште: булары аңкып торган тары боткасы һәм майда кыздырылган ипи телемнәре авызыннан сулар китерде.
Аның өстәлгә текәлеп карап торуын Рәмзия үзенчә аңлады:
- Ни тапсам, шуны пешердем, гаепләмәссең инде. Уятып сорарга кызгандым, бигрәк тәмле йоклый идең.
- Ә мин синең торганыңны сизмәгәнмен дә...
- Зыян юк. Кил әйдә, су салып торам, юынып ал.
На Хода, йа Раббым, боларның барысы да өнме соң? Әллә, торып аягына басуына карамастан, төшләнә, саташа гынамы?
Табын янында Рәмзия пошаманга төште:
- Зәкияттәй күзенә ничек күреним? Нәрсә дип, кайда кундым дип әйтим?
- Юкка көяләнмә, Рәмзия, - дип, Мөнирҗан аны юатырга ашыкты. - Беренчедән, синең балигъ булганыңа бишбылтыр, үзеңчә йөрергә хакың бар. Икенчедән, син аның килене түгел. Өченчедән, кунарга көн саен кайтам, дип, килешү төземәгәнсеңдер бит?
- Төзүен төземәгән дә. Тик барыбер дөрес эшләмәдем. Ул бит борчыла торгандыр, эзли дә чыккандыр...
Рәмзия ашыга-ашыга савыт-сабаларны җыештыра башлады. Мөнирҗан шунысына игътибар итте: хатын-кыз кулы тигән савыт-саба бөтенләй икенче төрле шалтырый икән бит.
Ул үзе Рәмзиядән күзләрен алмый, үзенең исә күңелен шикләнү корты кимерә: менә хәзер ул китәчәк. Ә кире кайтырмы? Әллә ишекне бүтән ачмаска дип ябармы?
Рәмзия ниләр уйлый торгандыр, көзге каршысына басып төзәтенергә кереште. Бу йортның кадим заманнардан бирле хатын-кыз чырае күргәне юк. Ә ир-атка исә, каршысына басып кырынмаса, көзгенең ни хаҗәте - поты бер тиен.
Мөнирҗан менә хәзер Рәмзиягә бик мөһим сүз әйтергә тиешлеген аңлады. Тик ни дияргә? Күңелендә вулкан кебек кинәт уянган хисләрне ничек итеп аңа аңлатырга? "Син миңа ошыйсың, мин сине яратам!" яки "Мин синнән башка яши алмыйм" дияргәме? Унсигез-егерме яшьтә сүз эзләп кесәгә керүче сирәк. Алтмыш яшьлек ир ни эшләргә, ни дияргә тиеш? Мондый сүзләр сөйләп өйрәнмәгәч, мәхәббәт сүзләре әйтергә аның бит әле теле дә әйләнергә тиеш.
Барысы да көтелмәгәнчә килеп чыкты. Сүзләр эзләгән чакта, ул өенә ямь, нур өстәгән кибетче хатынны кочагына алганын сизми калды:
- Минем сине җибәрәсем килми!
Пышылдап кына әйткән сүзләр Рәмзиянең колак яфракларын пешергәндәй итте. Ул кызарып чыкты, ләкин үзен бик тиз кулга алды.
- Кал дип тә әйткәнең юк!
- Менә хәзер әйтәм: кал! Үтенеп сорыйм: кал!
- Болай ашыгып кына хәл итеп ялгышмабызмы соң? Без бит синең белән дуамал яшьләр түгел, акыл белән уйларга, җиде кат үлчәп, бер кат кисәргә кирәк.
- Беләсеңме, Рәмзия, Гайниясез калганнан бирле, бер хатын-кызга да күзем төшкәне юк иде. Ә сине күрү белән ошаттым. Телисеңме, бүген үк сәвиткә барып язылышып кайтабыз! Әгәр инде дөньяның бер гарибе димәсәң...
- Ашыкмыйк. Ашыккан - ашка пешкән. Кочаклашып йоклау бер нәрсә, без бит әле бер-беребезне юньләп белмибез дә. Күрдем дә капландым булмасын иде. Ярый, кибетне ачканчы, мин Зәкияттәй янына кайтып килим әле. Ул әйбәт апа, ләкин милиция аша ил буйлап эзләтүе бар. 
- Ник алай дисең? Шулай бик куркыныч җинаятьчемени син? - Мөнирҗанга кызык булып китте.
- Юк ла! Әллә ниләр уйлама. Минем бит аңа әйтмичә кайтмый калганым юк иде. Борчыла торгандыр...
Мөнирҗанга:
- Үзең беләсеңдер, - диюдән бүтән чара калмады.
Кулыннан килсә, ул Рәмзияне беркая да: Зәкия карчык янына түгел, хәтта эшкә дә җибәрмәс иде. Аның да бит бәхеткә хакы бар, ул да бит адәм баласы.
Ләкин адәм баласы, тугач та, үзенең үлеменә таба секундлар, минутлар, айлар, еллар санап яши. Беркем дә, дөньядагы бер генә көч тә моны туктата алмый. Буыннар алмашынуы - яшәү законы, мәңгелек канун. Женьшень тамыры төнәтмәләрен генә эчеп торган, җаны теләгән тәгамны гына ризык иткән генсеклар, корольләр, президентлар да язмыш китабында язылганнан артыгын яшәми. Шуннан соң гади адәм балаларына, бигрәк тә Мөнирҗан кебек тәрәзәләренә рәшәткә куелган йорттан башы чыкмаган бәндәләргә ни кала?
Бәхетнең ни икәнен оныткан һәм инде тәмам өметен өзгәндә генә, Рәмзиянең очравы, аралары якынаеп китүе, исенә төшерүгә битләрен яндыручы, йөрәген сикертүче бүгенге төн - йа Раббым, кызган, аны бәхетеннән аерма!
Күңеленнән шушы теләген тәкрарлап, Мөнирҗан Рәмзияне капкага кадәр озата чыкты:
- Мин сине көтәрмен, төшкелеккә монда кайт!
Җавап урынына Рәмзия дугаланып килгән кашларын сикертте һәм, Кызыл тау артыннан моннан ике сәгать элек күтәрелгән кояшка тиң елмаю калдырып, Түбән очка тырттырт атлап китеп барды.
Рәмзиясез калган йортка аның керәсе килмәде. Яраткан хатын-кызың булмаса, моңа кадәр яшәгән менә дигән йортың да шәме сүнгән кара мунчага охшап кала икән.
Кара мунча... Шунда беренче тапкыр Гайния белән мунчага барулары исенә төште. Никахтан соң инде берничә төн уздырсалар да, бер-берсеннән оялып, адәм рәтле юынмыйча да кайтканнар иде алар. Бүген дә мунча керсәң иде! Ә нигә кермәскә - урам аша күршеләре Гариф абзыйларның ак мунчалары менә дигән гүрничә - хан сараена алыштыргысыз: кызу салсаң, чыжлап тора, утырып юынырга да, чыгып хәл җыярга да урын җитәрлек. "Күрше хакы - Алла хакы" диптер инде, яккан мунчаларына Мөнирҗанны дәшми калганнары юк диярлек. Авырып күпме больницада ятты, биткулны юу белән генә түгел, ваннада юыну гына да җитми, татарга мунча кирәк, ул мунчасыз тора алмый. 
Бәлки, кемдер ягып чакырганны көтәргәдер? Юк, булмый. Ул бит рәхәтләнеп суын ташып, җитәрлек кадәр утынын илтеп, мунчаны үзе дә ягала. Моның өчен нибарысы мунча булуы гына шарт. Мондый бөркү көндә эштән соң юынып чыгарга, шәт, Рәмзия дә каршы килмәс.
Башына мондый әйбәт фикер килүгә шатланып, ул Гариф картларга ашыкты. Бәхетенә, өйләренә үк кереп торырга туры килмәде: Гариф карт белән Бәдриямал карчык, чөкердәшә-чөкердәшә, мунча себеркесе бәйли иде.
Мөнирҗан йорт хуҗасы белән кул биреп, хуҗабикә белән баш иеп исәнләште.
- Себерке бәйлисез икән...
- Әйе шул, быел соңгарак калынды. Үзебез бара алмагач, малайның вакыт тапканын көтәргә туры килде. Кичә эңгермеңгердә кайтарып бушаткан иде, бәйләп бетерә алмадык, бүгенгә калды. Зыян юк, төн салкынча иде, кызышырга өлгермәде.
- Әйдәгез, мин дә бәйләшим.
- Кирәкми, - дип, аның ярдәмен күршесе кире какты. - Карчык белән икебезгә вакыт уздырырга менә дигән шөгыль. Югыйсә эшсезлектән интегәбез. Күптән күренгәнең юк, авырып киттеңме әллә? Көтүне дә бүтәннәр көтте...
- Булды инде, булды, Гариф абзый, айга якын Әлмәттә больницада яттым. Мунча сагындырган, якмыйсызмы икән дип белешергә кергән идем.
Картлар сүзсез генә бер-берсенә карашып алдылар.
- Бүген генә ягу исәптә юк иде юклыгын... Ә нигә, кирәк булгач, ягабыз аны. Ник якмаска! Мунча үзебездән дә артмас, карт сөяк җылы ярата. Шулай бит, карчык?
- Шулай, карт, шулай. - Бәдриямал карчык иренең сүзен җөпләп куйды.
- Алайса, күрше, мин хәзер утын алып киләм дә су кертәм.
- Утын дип, кеше көлдермә, Мөнирҗан. Утын инде әллә кайчан кертелгән, су савытлары да тулы, шлангыдай гына агыздым. Бөтен нәрсәсе әзер, кабызасы гына калган. Җил юк. Хәзер төртеп җибәрәм, хәзер. Син тынычлап кына ят, мунча җитешкәч, үзем кереп әйтермен.
Мөнирҗан көннең җилсез булуына куанып куйды. Авыл халкы сак, ут-күздән куркып, мунчаны җилсез көндә генә, анда да таң белән ягу хәстәрен күрә. Ә Гариф абзый озак еллар янгын сүндерүче булып эшләде, бу мәсьәләдә бик тәкъва кеше.
Гариф карт кулындагы себеркесен кысып бәйләде дә җитез адымнар белән мунчасына таба юнәлде. Мөнирҗанга исә өенә чыгудан бүтән чара калмады. 
Инде ни эшләргә? Ул үзенең Рәмзияне өзелеп сагынганын аңлады. Тик әле ул төш җитмичә торып кайтмас. Утырткан яшелчәсе, карыйсы кош-корты, мал-туары юк. Бу вакытны ничек уздырырга?
Коймага сөялеп, ул озак кына бакчасындагы шомырт агачына карап торды. Эре-эре шомыртлар нык пешүдән шәмәхәләнә төшкән, тик тәлгәшләре пәрәвез белән капланган. "Ә минем тормыш тоташ пәрәвездән тора". Үзе өчен кинәт ясаган бу ачыш-чагыштыру аның йөрәген телеп үтте, күңеле үкенеч ачысы белән тулды. Күпме генә кешечә яшәде соң ул? Эчеп һәм төрмәдә уздырган гомерен яшәү дип әйтергә ярыймы? Соң булса да, уң булсын, Аллаһы боерса, калган көннәрен кешечә уздырыр. Ул бит хәзер бөтенләй башка кеше, аның бит хәзер Рәмзиясе бар...
Гариф абзыйларның мунчасыннан чыккан төтенне күрүгә, Мөнирҗанның күңелсез уйлары тарала төште. Тагын берничә сәгатьтән яңа бәйләгән каен себеркесе белән чабыну ләззәтен тоеп, ул елмаеп куйды, һәм план корды: Рәмзия белән чәчләре чәчкә бәйләнсә, мунча салырга! Мунчасыз татар татар түгел. Ялан-ялан кеше мунчасына өметләнү килешми. Яшь булмасалар да, мунча салырлык кына рәтләре бардыр әле.
Башына килгән шушы уйдан канатланып, ул мунча салырга урын сайларга кереште. Бура бурап утыртып кую гына түгел, мунча өчен уңайлы урын табарга кирәк. Абзаркурага якын куярга ярамый, ут-күз чыгуы бар. Бәрәңге бакчасы артык ерак - су ташый башласаң, кәҗә маең чыгар. Иң яхшысы, төпләп ыргытырга кул җитмәүдән генә утырган ике төп карт карлыганны алып атарга да шул тирәне чамаларга кирәк. Барыбер адәм рәтле җимеш биргәннәре юк. Рәмзия ни дияр тагын. Юк-юк, ул да ошатыр бу урынны. Ә ошатмаса? Ул чагында күз күрер.
Бүген көн кызу булырга охшаган. Кыйбла якта күк йөзе чип-чиста. Күктә Рерих, Куинджи картиналарын хәтерләткән җете зәңгәрлек. Мөнирҗан аларның кайбер картиналарын "Огонек" журналында күргән иде. Көнчыгышта да болытлар юк. Бары тик көнбатышта гына ике болыт, кояшны көтеп, офыкта саргая. Кояш анда тиз генә барып җитмәс, аларга озак саргаерга туры килер, чөнки әле төш тә җитмәгән, әле сәгать ун гына тулып килә. Рәмзия кайтырга да (әгәр кайтса) сәгатьтән артык вакыт бар. Син көткәндә, вакыт бөтенләй акрын уза шул. Рәмзия ни эшли, хәле ничек икән? Ул бит төнлә дә адәм рәтле йокы күрмәде, өстәвенә иртә торды. Нинди табын хәзерләгән иде бит!
Ихатасында Мөнирҗан ары сугылды, бире сугылды, үзенә шөгыль тапмады. Тукта, ник әле ул кибеткә бармый? Кичә өлгерә алмый калган әрҗәләрне төзәтсә, файдасы да тияр, вакыт та узар. Рәмзия дә күз алдында гына булыр...
Катгый карарга килеп, ныклы адымнар белән, ул кибеткә юнәлде. Чирәмлектә чемченгән оя-оя казлар, ризасызлыкларын каңгылдашып белдереп, аңа юл бирде. Кемнеңдер кикрикле ата казы, ысылдап, артыннан бара башлаган иде, Мөнирҗанның курыкмаганын күреп, кире борылды. Язын алай итмәс иде, бәбкәләре зурая төшкәч, ата казларның да усаллыгы кими шул.
Кибет ачык. Анда берәү дә юк. Кулыңа эләккән нәрсәне ал да чыгып тай. Күрүче, белүче юк. Бу нинди гамьсезлек? Рәмзия шундый бер гамьсез, ачык авыз хатын микәнни? Юк, нәрсәдер бар монда...
Ул, Рәмзиягә дәшмәкче булып, авызын ачкан иде, кичә үзе әрҗәләр төзәткән склад ягыннан ниндидер тавыш ишетелгәндәй булды. Чыннан да анда кемнәрдер дөбер-шатыр килә иде.
Кинәт аның колагына Рәмзиянең үзәк өзгеч тавышы ишетелде:
- Ярдәм итегез!
Әлеге тавышны ишетүгә, Мөнирҗан төзәлеп бетмәгән җәрәхәте турында онытты. Аның сөеклесенә ярдәм кирәк! Ул мәче җитезлеге белән тавыш килгән якка ташланды һәм, склад ишеген керүгә, үз күзләренә ышанмыйча, бер мәлгә туктап калды: ниндидер таныш булмаган ир Рәмзияне әрҗәләр арасына кыскан да кочаклап үбәргә маташа. Рәмзия җан-фәрманга карыша, ләкин аю кебек таза ир аның чыр-чу килүен, чәбәләнүен бар дип тә белми.
Арткы ишек ачык иде. Анда йөк машинасы торганны күргәч, бу оятсызның әрҗәләр төяп алып китәргә килгән шофер икәнен аңлады.
- Җибәр, кабахәт!
Күзенә ак-кара күренмәгән Мөнирҗан кулына эләккән беренче әрҗә белән Рәмзиягә кул сузучы адәм актыгына алып орды. Кемнеңдер үзенә һөҗүмен көтмәгән ир чайкалып китте һәм, аягында басып калалмыйча, эскертләп өеп куелган аракы әрҗәләренә барып сыланды. Әрҗәләр ишелде, алар белән бергә машина шоферы да җир идәнгә тәгәрәде. Нинди куркыныч янаганын төгәл генә аңлап бетермәсә дә, үз-үзен саклау инстинкты аны йөзтүбән капланып ятарга мәҗбүр итте.
Мөнирҗанның күзен кан басты. Кулындагы әрҗә белән теге җир битне дөмбәсләвен дәвам итте.
Ярый әле Рәмзия аңына килеп өлгерде: 
- Мөнирҗан, тукта, үтерәсең бит!
Рәмзиянең бу сүзе аны айнытып җибәрде, чираттагы тапкыр сугарга күтәрелгән кулы кире төште. Килеп сарылган Рәмзияне кочагына алды. Җирдә әҗәлен көтеп яткан ир, уңайлы форсат тууын чамалап, тизрәк чыгып сызу җаен карады. Күз ачып йомган арада, ул машинасын үкертеп китеп тә барды.
Мөнирҗанның җәрәхәтеннән киеме аша кан саркып чыкты. Күрәсең булса, күркә талап үтерер, диләр. Тәки терелеп бетәргә ирек бирмәделәр. Яраны аракы белән юып, Рәмзия чиста чүпрәк белән бәйләп куйды.
- Нишләп бәйләнде ул сиңа? - Мөнирҗан сорауны кабыргасы белән куйды.
Мескен хатын бу сорауга ни дип җавап бирсен? Иратларның хатын-кызга ни дип бәйләнгәнен Мөнирҗан үзе белмимени? Җир шарында көн саен, сәгать саен ничәмә-ничә хатын кыз көчләнә, сексуаль маньяклар тарафыннан һәлак ителә. Бу хакта газета-журналлар яза, радио-телевидение хәбәр итеп тора.
Кибетне бикләп, алар кайтырга чыкты. Көннең матурлыгы тоныклана төшкән, иртәнге күңел тантанасы югалган иде. Өйгә керүгә, Рәмзия, иртән үзе җыештырган караватка капланып, үксеп еларга кереште. Бераздан башын күтәреп, яшьле күзләрен Мөнирҗанга төбәде:
- Ни өчен шулкадәр бәхетсез соң мин?!
Мөнирҗан дәшмичә калды. Ә нәрсә дип әйтсен соң ул? Үзенең аңа караганда да бәхетсезрәк икәнен белдерү Рәмзиянең хәлен җиңеләйтер дисеңме?
Сүзсез генә чәй кайнатып эчтеләр дә, шешенгән күз кабакларын салкын су белән юып, Рәмзия кибетенә китте. Мөнирҗан аны озатырга чыкмады, ятып калды: җәрәхәте үтереп-үтереп сызлый иде. Маңгаена бәреп чыккан тир тамчыларын кул аркасы белән сөртеп, ул күзләрен йомды. Ләкин, никадәр генә тырышмасын, тиз генә йоклап китә алмады: тормыш мизгелләре, кинодагы кадрлар сыман, күз алдыннан уза торды. Йокы барыбер үзенекен итте, Гариф карт кергәндә, ул, иреннәрен яртылаш ача төшеп, төшләр күрә иде инде. Шуңа күрә аның:
- Күрше, мунча өлгерде, барып иркенләп юынып кайт, - диюен чынга алмады, борылып ятты.
Гариф карт кабат эндәшергә өлгерә алмый калды, ишектән башта Рәмзия, аның артыннан ике милиционер килеп керде. Кергән уңайга берсе карават янындагы картны кырыйга этәреп, Мөнирҗанның исән кулына ябышты:
- Тор! 
Берни аңламаган Мөнирҗан аягына басты, бары шуннан соң гына йокылы күзләрен ачты һәм кулыннан тартучының кем икәнен абайлап алды: болар тикмәгә килмәгән. Ни булды икән?
- Гражданин Исламов син буласыңмы?
- Мин. Ә нәрсә?
- Сораулар бирмәскә! Тизрәк җыенуыңны бел! Безнең белән китәсең!
- Кая?
- Атаң башына!
- Ни өчен?
- Анысын баргач әйтерләр...
Берни аңламаган Гариф карт сүзгә катышты:
- Кая алып китәсез? Мин бит аңа мунчага әйтергә кергән идем...
Бу сүзне ишеткәч, ментлар шаркылдап көлде:
- Син бер дә борчылма, абзый кеше, мунчаны ул бүтән җирдә керәчәк. Бездә аның өчен махсус сауна әзерләнгән. Йөз дә ун градуслы... Ха-ха-ха!
Милиционерлар, барысы да чыгып беткәч, Мөнирҗанга ишекне бикләргә ирек бирделәр һәм, ашыктырып, капка төбендәге "УАЗ" машинасына таба алып киттеләр. Рәмзия Мөнирҗан янына омтылды, ләкин өлгерә алмады - кузгалып киткән машинаның әрсез тузаны аның яшьле күзләренә килеп сыланды.
Тукмалган шоферның ике кабыргасы сынган икән. Суд булды. Әмма судта Рәмзиянең Мөнирҗанны яклап сөйләгәннәрен игътибарга алмадылар - озакламый алтмыш яшен тутырасы Мөнирҗан Исламовны сигезенче тапкырына казна ипие ашарга җибәрделәр. Аның бу бәлагә таруында үзен гаепле санаган Рәмзия шул хәлдән соң, йөрәге януына түзә алмыйча, Әскәйдән генә түгел, районнан ук күчеп китте.
Бәндәне ризык йөртә. Менә бит, җыяр ризыгы бетмәгәч, Мөнирҗан, казна йортыннан исән-сау кайтып, капка баганасына сөялде:
- Исәнме, туган йорт! Йорт ияләре, нигеземне саклаган өчен меңнән мең рәхмәт сезгә!
Ул бу юлы үзенең шактый бирешкәнен сизә. Бирешерсең дә, сигез тапкыр хөкем ителү ул сигез тапкыр сабан туена бару түгел. Ничек кенә әтәчләнмәсен, ничекләр генә сер бирмәскә тырышмасын, төрмә төрмә инде ул.
Өенә кергәч, Мөнирҗан тормышын кабат күз алдыннан кичерде. Хәтер учагындагы кузлар кабынды да сүнде, кабынды да сүнде. Никадәр генә тырышмасын, күршеләрен - дәге Миргали абзыйлардан калган йортта яшәүче Моратның кем икәнен исенә төшерә алмады. Югыйсә кайдадыр юллары кисешүе хак, хак бит.
Морат исә аны шунда ук таныды: ул надзиратель булып эшләгән Ташкент төрмәсендә утырды бит аның хәзерге күршесе. Күндәм, үзе сыңар кулы белән үзәкләрне өзәрдәй итеп гармун уйнаган мәхбүс ничек онытылсын! Иа Раббым, син бит чиксез кодрәтле, ни өчен бу дөньяны шулкадәр киң дә, тар да итеп яраттың? Олыгая барган, җанының тынычлыкка сусаган көннәрендә Ташкентта, хәер, Ташкентта гына да түгел, бөтен Урта Азиядә татарларга килмешәк дип карый башладылар. Югыйсә Морат Үзбәкстанда туып үсте, һәм менә хәзер ул да килмешәк. Кайда гаделлек? Үзбәк түрәләренә ярар өчен чәче белән җир себерде, тырышты-тырмашты, надзиратель булып эшкә урнашты. Тиешле вакыты җиткәч, ялга чыгып, канәгать тормыш сөрә иде: менә дигән фатиры, бакчасы бар, пенсиясе дә Аллага шөкер генә иде. СССР таркалу тормышын челпәрәмә китерде. Акыллыраклар, болгавыр заманнар башлангач ук, йорт-җирләрен, дачаларын ат бәясенә сатып, тынычрак җирләргә күчеп китү җаен карадылар. Морат исә тормышның элеккеге эзенә төшүенә өметләнеп оттырды. Ул айныганда, соң иде инде: күчеп китәргә теләүчеләрнең мал-мөлкәтенә эшнең асылына тиз төшенеп алган һәм болганчык судан балык тотарга остарып киткән үзбәк агайлары шалкан бәясеннән артыгын бирми башлады.
Күченүне Морат, бәлки, тагын да сузган булыр иде, бер очрак аны ашыгырга мәҗбүр итте.
Беркөнне, тегесен-бусын алырга дип, ул Алай базарына чыкты. Көтмәгәндә-уйламаганда кемдер:
- Ах, падла, эләктеңме! - дип бугазыннан эләктереп алмасынмы!
Таныды аны, таныды Морат: якасыннан алучы Ташкент төрмәсе түрәләренә күп мәшәкатьләр тудырган Ржавчина - Тутык кушаматлы зек иде. Пычак белән суеп кеше үтергән бу имансызны ни өчен Тутык дип атаганнардыр, анысы Моратка нәмәгълүм. Төрмәдә чакта да камерадашын суя язган Тутыкны карцерга утырту Морат өлешенә туры килде.
Морат эштән киткәндә, Тутык әле зонада калган иде, нинди хезмәтләре өчен чыгардылар икән? Әллә соң срогын тутырганмы?
Тутык белән очрашу ничек төгәлләнер иде, Моратның бәхетеннән, якында гына ике милиционер бар иде, шулар аралап өлгерде.
Әлеге күңелсез очрак Моратны пошаманга төшерде, төн йокыларын алды. Уйлап карасаң, Ташкент төрмәсендә утырып чыккан һәм анда эшләгән һәр надзирательне кан дошманы санап, Тутык кебек җайлы форсат көтеп йөргән элеккеге ристаннар шәһәрдә аз түгелдер. Коткарырга гелән-гелән милиционерлар очрап тормас, баш исән чакта бу тирәдән аякны ераккарак олактыруың хәерле...
Күп мәшәкатьләр чигә торгач, гаиләсе белән ул, ниһаять, бер ай чамасы элек Әскәйгә килеп урнашты. Шушы нигездә гомеренең соңгы көннәренә кадәр яшәү иде нияте.
Аның ата-бабалары тумышлары белән Оренбург якларыннан иде. Ләкин кырык кат үлчәп, бер кат кисәргә өйрәнгән Морат күченеп кайту өчен Татарстанны сайлады. Моның җитди ике сәбәбе бар иде: бердән, Татарстан башка күп кенә республика, өлкәләр белән чагыштырганда икътисади яктан аягында ныграк басып торса, икенчедән, җан тартмаса, кан тарта, диләр бит - башкаласы борынгы Казан булган Татарстан Җир шары буйлап сибелгән һәммә татарның тарихи Ватаны бит ул.
Бәхетеңне кәҗә бер сөзсә, булмый икән ул. Мөнирҗан аны таныгандыр һәм хәзер ничек итеп аннан үч алу планын корып ятадыр. Төнлә белән кереп суеп чыкмас дип кем ышандыра ала. Гәрчә Мөнирҗанга карата аның бер әшәкелек кылганы булмаса да. Исендә, кайсыдыр Советлар Союзы Герое белән уздырган бер очрашудан соң төрмә начальнигы аңа Мөнирҗанны эзләтеп таптырган иде. Юлларының бүтән вакытта кисешкәнен хәтерләми дә ул. Хәер, шул очрашудан соң Мөнирҗан төрмәдә озак тормады - иреккә җибәрделәр.
Төрмәдә эшләү дәвамында Морат күз алдыннан үткән ристаннар, Чыңгыз хан чирүе санынча ук булмаса да, ун меңнәр белән үлчәнә торгандыр. Әйе-әйе, нәкъ менә "күз алдыннан үткән" дию дөрес, чөнки надзирательләр тоткыннар белән якыннан аралашмый. Дистанцияне сакламасаң, үзеңә дә эләгәсен көт тә тор.
Морат Мөнирҗанны чулак бер гармунчы буларак кына белә. Ә чынлыкта кем ул: язмыш тарафыннан кыерсытылган бер мескенме, әллә Тутык кебек кеше җанын кыюны чебен үтерүгә дә санамаган явыз бәндәме? Әнә ич, чакырып, чәй эчәргә дә кермәде. Әй бу дөньяның кысанлыгы! Егерме елдан артык вакыт узганнан соң, аларны очраштыруның язмышка ник кирәге чыкты икән? Ул бит Әскәйгә тыныч тормыш эзләп кайтты. Әҗәлен биредә каршылау иде нияте, тормышка ашмас, ахрысы...
Иртәгәсен Морат хатыны белән юкка чыкты.
Мөнирҗанның көне йорттагы вак-төяк белән үтте: өч ел буена өй эчендә җыелган тузаннарны сөртте, идәнне юып чыгарды; бакчада, хуҗа юклыктан файдаланып котырып үскән тигәнәк, әрем, сукыр кычыткан, алабута ише азау ярган чүп үләннәрен йолкып ыргытты. Чүп үләннәрнең тамырлары тирәнгә киткән, аларны сыңар кул белән йолку уен эш түгел. Өстәвенә яшь чагы да түгел. Бер-ике сәгать эчендә, тәмам хәлдән тайса да, шактый "дошманының" башына җитте. Туган нигезгә аяк басу шатлыгы барысыннан да өстен, аңа күңелсезләнергә дә, юк-бар вәсвәсәле уйларга бирелергә дә юл куймый. Ул хәтта күршесенең күзгә-башка чалынмавына да игътибар итмәде.
Кайткан көнне Мөнирҗан беркая да чыгарга ниятләмәгән иде. Ирекне тою, туган нигезенә кайту шатлыгын берәү белән дә бүлешәсе килмәде. Бу көнне ул хәтта гомерлек сердәшенә әверелгән гармунына да кагылмады - үзе белән алып кайткан ризыклардан тәгам җыйды да йокларга ятты.
Ул арыган, талчыккан иде. Шулай да яту белән йоклап китә алмады, әле Гайния, әле Рәмзия исенә төшеп, сагышлы да, татлы да минутларны күңеле аша кичерде. Авыр гер таккан керфекләре йомылып бетте генә дигәндә, түбәтәйле күршесе Морат күз алдына килеп басты, һәм ул дерт итеп китте, йокы дигәннең әсәре дә калмады. Таныды, таныды ул Моратны! Ташкент төрмәсендә Ваня Корпухин белән очрашкан көн ничек хәтердән бөтенләй җуелсын! Менә бит ничек ул дөнья: нинди хөрмәттә яшәсә дә, Герой-полковник күптән җир астында, ә эт типкесендә йөреп, төрмә кандалаларын симерткән Мөнирҗан һаман да исән. Исән генә дә түгел, ул бүген туган нигезенә кайтты, яңадан тугандай булды. Шушы минутта аннан да бәхетлерәк җан иясе бөтен дөньясында юктыр.
Аларга күрше булып яшәргә язган икән, иртәгә Морат янына керергә, сөйләшеп утырырга кирәк. Күрше хакы - Алла хакы. Аннан килеп Морат төрмәдә дә кансыз кыланмады, ә надзирательләр арасында җәлладка тиңнәре дә аз түгел иде.
Соң йокыга киткәнгәдер, Мөнирҗан иртәнге сигезләр тулганда гына уянды. "Йокыны симертеп тә куйдың, Исламов!" - Аның бәхетле чыраена канәгать елмаю җәелде. Хәер, ашыгыр җире дә юк лабаса. Шулай да, озакка сузмыйча, Морат янына сугылып чыгарга кирәк. Төштән соң Фазылны күрәсе булыр, нишләп яталар икән. Әле үзен һаман да эшеннән бушатмаганнар, дип ишеткән иде.
Юынып, чәйләп алганнан соң, ул Моратларга керергә ниятләде. Ут күршеләренең ишек келәсендә йозак күргәч, исе китмәде: йә кибеткә-мазар киткәннәрдер, йә берәрсенә йомышка кергәннәрдер. Әллә соң абзар-кура тирәсендә генәме? 
- Күрше! - Мөнирҗанның тавышы карлыгып чыкты. Тамагын кырып, ул көчлерәк тавыш белән: - Берәр кеше бармы? - дип кабатлады.
Җавап кайтаручы булмагач, аның чыгып китүдән гайре чарасы калмады.
Өйдән бер кузгалгач, Фазылны да күреп кайтыйм дигән иде, анда да юлы уңмады: Фазыл басуда, ә Гөлфәниясе кошкортка җим куеп йөри иде.
Яшьлек дусты аның янына икенче көнне үзе кереп чыкты. Бер "бөгелмә малае" да алып кергән иде Фазыл. "Дарузаттан" дип әйтеп караса да, Мөнирҗан:
- Минем норма әллә кайчан артыгы белән тулды инде, - дип катгый рәвештә баш тарткач, өстәлдә кукраеп утырган шешә ачылмыйча калды. Сәгатькә якын авыл хәлләрен сөйләшеп утырдылар да аерылыштылар - Фазылның печәнчеләр янына барасы бар иде.
Чыгып китәр алдыннан гына Фазыл:
- Әй, дус, иң кирәген әйтергә онытып чыгып барам икән бит. Безнең авылда Рәмзия исемле бер кибетче хатын эшләгән иде бит, хәтерлисеңме икән? Түбән очтагы Ибрай Зәкиясендә торган иде. Шул синең төрмә адресыңны сорап язган иде. Бирдем инде, ачуланма, яме, - дип ушын алды. - Әллә соң арагызда бер-бер нәрсә булдымы? - Фазыл шаяртып кашын сикертте дә җавап көтеп тормыйча чыгып китте.
Аның бу сүзләре Мөнирҗанны уйга салды: кызык, Рәмзиягә ул адрес нигә кирәк булды икән? Барыбер хат язмады.
Бу сорау күңелендә җылы хатирәләр уятты һәм ми күзәнәкләренә тынгы бирмәс табышмак булып кереп урнашты.
Кайтуына ун-унбиш көнләп вакыт узды. Кичке сәгать бишләр тулып килә иде, көтмәгәндә-уйламаганда ишек шакыдылар. Кем булыр икән? Авыл кешесе бик шакып өйрәнмәгән бит ул, килә дә керә.
Ишектән күренүгә, авылдан аерылып торган өч ел эчендә шактый буй җибәреп өлгергән кызны ул шунда ук танып алды: почтальон Гамира кызы Лилия кергән иде.
- Кер, сеңлем, әйдүк, түрдән уз!
- Юк, узып тормыйм. - Кызның җитди йөзенә эшем иясе кыяфәте чыккан иде. - Менә, абый, сезгә хат бар. - Ул кулындагы конвертын тоттырды да, Мөнирҗан телгә килеп ни дә булса әйтергә өлгергәнче, атылып чыгып та китте.
Хат... Кемнән икән? Кайсы бәндәсе дөньяда Мөнирҗан атлы җан иясе барлыгын онытмаган? Уйлап карасаң, аның бит хәзер хат алышыр кешесе дә калмаган. Зонада чакта соңгы хатны Фазылдан бишбылтыр элек алган иде. 
Бәлки, органнардандыр? Юк, алардан түгел, аларның хатын ул мөһереннән таный, исеннән сизә.
Конвертта хатның кемгә икәне генә күрсәтелгән, җибәрүчесе билгесез иде. Түземсезләнеп, шул ук вакытта шикләнәшикләнә, дулкынланудан калтыранган бармаклары белән ул конвертны ачты, һәм, беренче юлларын укуга ук, йөрәге кысылып куйды - хат Рәмзиядән иде. Мәңгегә югалттым дип исәпләгән Рәмзиядән. Мөнирҗан хатны сүзен сүзгә, хәрефен хәрефкә аерып укый башлады.
"Исәнме, Мөнирҗан! Бәлки, миңа "абый" дияргә кирәктер. Ләкин өч ел элек булган хәлдән соң, син минем якын кешемә әверелдең, шуңа күрә "абый" дип әйтергә телем әйләнми.
Минем хатымны алгач, гаҗәпләнәсеңне сизеп торам. Бәлки, ачуың килеп, хатны ертып ташлау теләгең дә уяныр. Үтенәм, ертып атарга ашыкма, укып бетерергә түземлегең җитсен.
Сине хөкем иткәч, мин Әскәйдә озак тормадым, күчеп киттем. Ник дисәң, чарасызлыктан канатларым салынды, чөнки сине коткарып кала алмадым. Бусы беренчедән. Икенчедән, күпмедер вакыттан соң, мин үземнең йөккә узганымны аңладым. Әлбәттә, аннан котылып була иде, тик мин бу адымга бармадым, чөнки ул синең балаң иде. Аннан соң улымнан һаман да хәбәр юк, картайган көнебездә миңа да, сиңа да юаныч, терәк булыр дип уйладым. Беркемең дә юклыгын беләм бит мин. Ирсез бала табуны мактамыйлар, Әскәй халкына тел кашырга сәбәп бирмәс өчен, "күчеп китүдән дә яхшысы булмас" дигән фикергә килдем. Хәзер менә Бөгелмә районының N авылында яшим, фермада эшлим".
Тукта, бу Рәмзия "авырга уздым" дигән бит. Әлеге яңалык Мөнирҗанны хатның калган өлешен ашыга-кабалана укырга мәҗбүр итте.
"Мөнирҗан, син мине каһәрләгәнсеңдер, чөнки минем аркада яңа срок алдың, күпме мәсхәрә, кимсетелүләр күргәнсеңдер, кичергәнсеңдер. Мин юньсезне гафу ит. Ни өчен юньсезме? Юньсез булмасам, мин Өскәйдән күчеп китмәскә, кеше сүзеннән курыкмаска, өеңдәге учакны сүндермичә саклап, кайтуыңны көтәргә тиеш идем. Син бит, никахлы ирем булмасаң да, кызым-нарасыем Чулпанның әтисе..."
Мөнирҗанның кинәт башы әйләнеп китте, ул еш-еш сулыш алды. Әйләнмәслек тә түгел шул: аның кызы, Чулпаны бар! Чынмы бу, әллә саташа гынамы?
"Баштарак хат язарга башым да, кыюлыгым да җитмәде. Шунысы да бар: икебез уздырган бердәнбер төн миңа нинди генә хокук бирә иде соң! Без бит юньләп сөйләшергә, аңлашырга да өлгерә алмый калдык.
Адресыңны кайдан, кемнән генә сорарга да белми гаҗизләндем. Рәхмәт Фазыл абыйга, ниһаять, аның аша адресыңны таптым. Үзең дә инде бер хат язмадың. Язган булсаң, күкнең чите кителеп төшмәс иде әле. Фазыл абый биргән адрес белән язган хатыма "досрочно освобожден" дигән җавап алдым. Бу хатымны да авылга кайтканыңны белеп түгел, бәлки, кайткансыңдыр дигән өмет белән генә язам. Иреккә чыккач, барыбер Әскәйгә кайтмый калмассың дип уйладым. Ходай Тәгалә бу хатымны сиңа ирештерерме, юкмы, белмим. Ләкин минем бүтән чарам, бүтән өметем юк.
Мөнирҗан!
Әгәр дә хатым барып җитсә һәм син мине гафу итсәң, теге вакыттагы хисләреңнең бер чаткысы сакланып калган булса, кызыбыз Чулпан хакына, зинһар өчен, хәбәр сал, килеп җитәрмен, шунда барысы турында да сөйләшербез. Рәмзия".
Хатны укыган чакта, Мөнирҗан әледән-әле күзен каплаган яшьләрен сөртте, аның тыны куырылды, сулышы буылды. Хәтта берара кызы туганын хәбәр итмәгән өчен Рәмзиягә үпкәләп тә алды. Ләкин аек акылы үпкәсенең урынсыз икәнен әйтте. Юк, үпкәләргә аның һич кенә дә хакы юк. Алла боерып, күрешә-кавыша калсалар, моннан соң ул Рәмзияне уч төбендә генә йөртәчәк. Рәмзия хәзер аның өчен кайчандыр түшәк бүлешкән бер хатын гына түгел, ул - кызының әнисе, ул - изге зат!
Озак уйлап тормаска, хәзер үк почтага барырга, чакырып телеграмма сугарга кирәк.
Мөнирҗан ашыкты, кабаланды, шул сәбәпле аягына калошларын ялгыштырып киде. Бер салды, кабат бутады. Өченче тапкырында гына дөрес кия алды.
Почтада кеше юк иде, озак тоткарланмады. "Кичекмәстән килүегезне көтәм. Мөнирҗан" дип, телеграмма сукты да чыгарга ашыкты.
Кайтышлый кибеткә сугылды, арадан иң матур күренгән курчакны сатып алды. Хәер, әллә ни сайланырга туры килмәде: курчаклар нибарысы өчәү генә иде.
Кайта кайтышка ук болай да чиста ишегалдын кабат җыештырды, өен тәртипкә китерде. Аның күңеле җырлый, аяклары җиргә тими иде. Тиздән Рәмзия киләчәк, үзе генә дә түгел, Чулпанны да алып килер ул. Хәзер Мөнирҗан да әти. Ул Чулпанны ничекләр кочасын, алдына алып сикертәсен күз алдына китерә дә елмаеп куя. 
Мөнирҗан әллә ни эш тә кырмады, тик тә тормады. Чалбарын үтүкләп куйды, пинжәгенә булган орден-медальләрен җентекләп беркетте. Аларны киеп, башына эшләпә дә элгәч, күпне күргән көзге каршысына килеп басты һәм канәгать калды - көзгедән менә дигән кияү егете карап тора иде. Аңа бит сынатырга ярамый, ул бит иртәгә Рәмзия һәм кызы Чулпан белән күрешәчәк!
Ә иртәгә килмәсәләр?
Нишләп бу хакта алданрак уйламаган икән? Хәзер авылда машиналы кешеләр аз түгел, әгәр сораса, берәрсе Рәмзияләрне бүген үк алып килергә дә риза булыр иде. И-и, тишекбаш, тавык мие ашаган нәрсә! Егерме биш-утыз чакрымнарда гына бит аның газизләре.
Ярар, бүген инде соң, сөйләшеп куярга да таң белән юлга кузгалырга кирәк.
Башына мондый әйбәт фикер килгәненә куанып, Мөнирҗан күршесенә кереп китте. Гозерен аңлаткан иде, Әнәс эһ тә итмичә риза булды. Тик таң белән түгел, фермада бер кат эшне төгәлләгәч барырбыз, диде.
Ярар соң, төгәлләгәч икән төгәлләгәч! Ике-өч сәгатьтән генә дөньяның асты өскә килмәс әле.
Кич белән ашадымы икән, онытканмы - хәтерләми. Хәзер аңарда нинди ашау кайгысы булсын ди, иртәгәдән ул бит яңача - семья белән яши башлаячак.
Иртәгә мәшәкать, ыгы-зыгы күп булачак. Утны сүндерергә дә йокларга ятарга кирәк.
Шунда аның күзләре күкеле сәгатькә төште. Герләрне күтәрәсе бар икән, югыйсә туктап калыр. Күкесе кычкырудан туктаса да, сәгатьнең тек-тек килеп йөрүе өйгә үзгә бер ямь бирә.
Мөнирҗан сәгатькә таба бер генә адым ясап өлгерде. Күкрәгендә туган көчле авыртудан аяклары сыгылды, һәм ул гөрселдәп идәнгә ауды.
- Аһ!
Аның гырылдап чыккан тавышыннан куркып, моңа кадәр почмакта гамьсез сайраган чикерткә койрыгын кысты: чыркылдамый башлады.
Мөнирҗанның гырылдавы янә кабатланды:
- А-а!..
Төн уртасында үз өендә йөрәк өянәге аяктан еккан ялгыз ирнең хәлен кем белсен дә кем ярдәмгә килсен. Аның үлем алдындагы шомлы гырылдавы иске йорт диварларында йотылып калды.
Әүвәл, таң атуын белдереп, әтәчләр аваз салды:
- Кикрикүк! Кешеләр, уяныгыз! 
Башлап яңгыраган шушы тавышка бер-бер артлы Әскәйнең бүтән әтәчләре дә кушылды. Бу инде авылның йокыдан уянуын, бер үк вакытта тыныч та, ыгы-зыгылы да яңа көн тууын белдерә иде.
Әтәчләрнең ансамбле тынып озак та үтмәде, йокысыннан айнырга өлгермәгәннәрне сискәндереп, көтүче чыбыркысын шартлатты. Капкалар ачып ябылды, урам хәрәкәткә килде. Кемнеңдер "Беларусь" тракторы узып китте.
Техник прогресс никадәр генә үсмәсен, авылның иртәнге тормышына үзгәреш аз керде. Югарыда санап үткән күренешләр кечкенә генә аермалыклар белән йөз еллар буена кабатланып килә.
"Москвич"ының тузаннарын инештә әле генә юган Әнәс кичтән сөйләшкән вакытта күршеләре капкасы төбенә килеп туктады һәм сигналын кычкыртып хәбәр бирде. Мөнирҗан абыйсы күренмәгәч, сигналын кабат кычкыртты. Алай да чыкмагач, башта ишегалдына, соңыннан өйгә керде.
- Мөнирҗан абый, син кайда?
Җавап кайтаручы булмады. Шунда Әнәснең күзләре Мөнирҗанның идәндә яткан гәүдәсенә төште. Күңеле белән ниндидер хәвеф барлыгын, төзәтә алмаслык хәлгә таруын сизде. Шулай да өмет бөтенләй үк ташлап бетермәде: элек андый гадәте бар иде, бәлки, исереп аугандыр гына...
- Мөнирҗан абый, дим, барабызмы?
Җавап та, бернинди хәрәкәт тә булмагач, Әнәс аның кулын тотып карады - кул сап-салкын иде. "Үлгән!"
Мондый очракта ни эшлиләр? Фельдшерны дәшәргәме әллә авыл советына хәбәр итәргәме? Аз гына уйлап торганнан соң, авыл советына барырга булды: тәне суынып өлгергән адәмгә медик чакыртудан ни файда. Хәер, силсәвиттә беләләрдер әле...
Медицина экспертизасы Мөнирҗан Исламовның йөрәк инфарктыннан үлгәнлеген раслады. Тикшерү мәшәкатьләре кичкә кадәр сузылды, шул сәбәпле бу көнне күмәргә соңга калдылар. Чөнки мәетне урнаштыру турында шәригатьнең үз кануннары бар. Дингә каршы көрәшнең иң хәтәр елларында да бу канун бозылмады диярлек.
Мөнирҗанның телеграммасын алган Рәмзия, кызы Чулпанны җитәкләп, көндезге автобус белән Әскәйгә килеп җитте. Күптән түгел генә авыл кибетендә эшләп киткәнлектән, автобуста аны танучылар шактый иде. Кешеләр, бигрәк тә хатын-кызлар, аның тормышы, хәзер ни эшләп йөрүе белән кызыксынмый каламы соң! Юл буена сорауларга җавап бирәбирә туеп бетте. Кунакка киләм, диде. Кибеткә сатучы кирәк, кермисеңме, дигән сорауга исә шаяртып җавап кайтарды: 
- Бик кыстасагыз, уйлап карармын...
Ә нигә уйлап карамаска? Сату эшенең җаваплылыгы зур булса да, сәгать иртәнге өчтән-дүрттән торып, ашыга-кабалана фермага йөгерү түгел инде. Өстәвенә таныш, өйрәнгән эш. Әскәйдән китми калса, кибеттә сатуын һаман да дәвам итәр иде. Әйе, итәр иде, ник итмәсен.
Кызыксынган халыктан аерылып, Рәмзия Мөнирҗаннарның капкасын ачты. Көтә-көтә арып беткәндер инде, хәл җыярга өйгә кергән чагыдыр. Менә хәзер кызык итсеннәр әле үзен.
- Кызым, бар, өйгә кер дә "Әтием, без килдек!" дип әйт.
Кызчыкның өйгә кергәнне көтәргә түземлеге җитмәде, баскычка аяк басу белән аваз салды:
- Әтием, без тилдек!
Чулпан ябык ишекне ничек ачарга белмичә аптырап калды, әнисенә карады:
- Асылмый...
- Хәзер, кызым, хәзер ачабыз аны. Аһ, бу әтиеңне, "килегез" дип чакырды, үзе каршы чыгып та алмый.
Кызын җитәкләп, Рәмзия эчкә узды.
- Мөнирҗан!
Ул шунда ук юкка дәшүен аңлады: өй эчендә бер җан иясе дә юк иде. Күзе диварга элеп куйган пинжәккә төште.
- Кызым, кара әле, әтиеңнең күпме орден-медальләре бар.
Чулпан шунда ук медальләр белән уйнарга кереште. Аларның бер-берсенә бәрелеп чыңлавы сабый күңеленә шатлык өсти иде.
Тукта, сәгать ник йөрми? Ә-ә, тукмаклары идәнгә терәлгән икән бит. Гаҗәп, Мөнирҗан, үзе өйдә чакта, аларны күтәрергә онытмый, шул арны күтәрүдән һәм сәгатьнең күңелле текелдәвеннән тәм таба иде. Димәк, димәк, ул өйдә түгел. Ә кайда булуы мөмкин?
Рәмзия сәгатьнең телләренә карады. Ун тулып, егерме минут киткән. Йөрүдән тик алар кайчан туктаган - төнге ундамы, әллә ике-өч сәгать элек кенәме?
Ашкынып килгән хатынның сизгер күңеленә шом керде: Мөнирҗанга ни булды икән? Кемнән сорарга, кемнән белергә?
Кызын ияртеп, ул урамга чыкты. Тик урамда да эттәй җан иясе дә күренмәде. Көпә-көндез авылда кеше табам димә: халык йә эштә, йә өендә. Көтү кайтыр алдыннан гына авыл бер җанланып ала да, яшьләр клубка чыга башлаганчы, тынып тора.
Кая барырга белми аптырап торганда, зират тыкрыгыннан туп тибә-тибә, ике малай килеп чыкты. Бала-чаганың белмәгәне юк, ни әйтерләр икән.
Ул ялгышмады.
- Егетләр, Мөнирҗан абыегызның кайда икәнен белмисезме? - дигән соравына башта бераз сәерсенеп тордылар: олы башың белән, янәсе, шуны да белмисең. Аннан калкурагы әйтте:
- Үлгән ул, апа. Аны Азнакайга ярырга алып киттеләр.
Малай әйткән сүзнең мәгънәсе Рәмзиянең аңына шунда ук барып җитмәде.
- Үскәнем, ни дидең? Зинһар, шаяртма, мин бит чынлап сорыйм...
Малай күзләрен челт-челт йома-йома җавап бирде:
- Мин дә чынлап әйтәм, апа. Әти шулай диде.
Рәмзиянең аяк астында җир убылды. Хәзер инде ул нинди фаҗигагә тарыганын бөтен тирәнлеге белән аңлады: бу малай сүзләре хактыр - бала-чага моның ише чакта алдамый ул. Мөнирҗан юк, Чулпанның бер тапкыр да күрергә өлгермәгән әтисе үлгән. Сәгать менә ни өчен туктап калган икән. Коточкыч!
Күрешү өмет итеп ничә чакрымнан килгән, әле генә кояш кебек балкыган хатынны яшен суктымыни - күз аллары караңгыланып, башы әйләнеп китте. Бер кулына Чулпанны җитәкләгән көе Мөнирҗаннарның ыңгырашып ачылган капкасыннан көч-хәл белән кереп, баскычка утырды һәм күз яшьләренә буылды. Ул аларны тыярга тырышмады да, энҗе яшьләр тәгәри бирде. Соңарып кына килә язган бәхетне Ходай Тәгалә ник аңардан кызганды икән? Кечкенә генә бәхетне...
Бу халәтендә күпме утырыр иде, Чулпанның:
- Әни, минем асыйсым килә, - диюе кузгалырга мәҗбүр итте.
Күчтәнәчкә алып килгән ризыклар белән тамак ялгап алгач, Рәмзия ике юл чатында калды: хәзер үк кайтып китәргәме, әллә иртәгәне көтәргәме? Калса, кызының әтисен соңгы юлга озатыр иде, иртәгә, ихтимал, аны күмәрләр. Татарда мәетне озак яткыруны хуп күрмиләр. Тик аннан ни өчен килгәнен, биредә ни эшләп йөргәнен сораячаклар. Чулпанның әтисе кем икәнлеге белән кызыксынучылары да табылыр. Аларына ни дип җавап бирергә? Дөресен сөйләү җиңел түгел, алдашырга күңеле тартмый, Мөнирҗанның рухы рәнҗер сыман. Әтисен күмү тормыш әлифбасын яңа үзләштерә башлаган нәни кызына ничек тәэсир итәр? Сораулар, сораулар, сораулар...
Ахырда ул Зәкия әбиләрдә кунып, Мөнирҗанны күмгәч кенә китәргә карар кылды. 
Мәрхүмгә ни кирәк? Ул инде яшисен яшәгән, фани дөнья белән алыш-бирешне өзгән. Үзен кылган игелекләре, кылган гөнаһлары белән бакый дөнья йортына адәм рәтле урнаштырсалар, шул җиткән.
һәр халыкның йөз еллар, мең еллар буена килгән һәм үзләре тоткан дини кануннарга нигезләнгән йолалары бар. Татарлар - ислам тарафдарлары - шәригать кушканча эш йөртә: башта мәетне юалар, соңыннан кәфенгә төрәләр дә, тиешле догаларны укыганнан соң, ләхет алынган кабергә урнаштыралар. Кагыйдә буларак, бу эш көндезге намазга кадәр башкарыла.
Шәригать бер нәрсә, ә һәр төбәкнең, һәр авылның да үз гадәте бар: бәгъзеләрендә хатын-кызны зиратка кертәләр, икенчеләрендә исә аяк та бастырмыйлар. Кайбер авылларда, шәһәрләрне әйткән дә юк, кабер казыр кеше таба алмыйсың. Әскәйдә исә әйтеп, үгетләп торасы юк - кемнең вакыты бар, көрәк тота алганы мәетне күмәсе көнне иртәнге якта зиратка юнәлә һәм, күмеп бетерми торып, кайтып китми. Аталардан күчкән бу гадәт хәзер дә сакланып калган.
Мөнирҗанны моргтан иртәнге якта гына алып кайттылар. Халык җыелып өлгергән иде инде. Рәмзия дә иртә килде. Соңгы тапкыр булса да, күреп калырга теләде.
Кешеләр киләләр, ашыкканнары кереп күрә дә китеп бара.
Менә картлар өй ишеген ябып куйды. Хәзер алар мәетне юып, кәфенгә төрәчәкләр. Кәфенгә төргәннән соң, мәетнең йөзен ачып карау тыела.
Сәгать унберләрдә колашага салынган гәүдәне зиратка алып киттеләр. Мәетне озак тотудан мәгънә юк. Җәй көнендә бигрәк тә. Карала, исләнә башлаганчы, матур чагында урнаштыру мәслихәт.
Кабер өстенә көрәк-көрәк балчык ыргыта башладылар. Менә чокыр да тулды, кырыйга кәсләр куя-куя, калган туфракны да өеп бетерделәр. Авыл мулласы тиешле догаларны укыгач, Фазыл һәм тагын берничә кеше сәдака таратты. Сәдакаларга аерым дога кылдылар, һәм зиратка килүчеләр берәмләп тә, төркем-төркем дә кайту ягына юл алды.
Фазыл кабер яныннан иң соңыннан кузгалды.
- Хуш, дускай!
Аның күзләреннән ике тамчы яшь тәгәрәп төште.
Мәңгелек йортында Мөнирҗан әрвахлар белән япа-ялгыз калды.
Ирләр зиратка киткәч, Рәмзия Зәкия әби янына кайтты, ләкин ул анда озак юанмады, утырып чәй эчтеләр дә автобус тукталышына юнәлделәр. Тик ал арга тукталышка ук барып җитәргә туры килмәде, узып баручы җиңел машиналарның берсе утыртып алып китте.
Сәгать дүртләр тирәсендә йөк машинасы белән Морат кайтып төште. Бар булган әйберләрен шофер белән ашыкпошык төяделәр дә, син күр дә мин күр - китеп тә бардылар. Морат берничә сәгать кенә элек күршесен җирләгәнне белмичә дә калды. Аның бар курыкканы Мөнирҗан күзенә чалыну иде.
Әскәйдә хуҗасыз тагын бер йорт барлыкка килде. Ә тормыш дәвам итте.
* * *
Хөрмәтле укучым!
Утыз көн уразаның да бер көн гаете була, диләр. Менә мин дә Мөнирҗан Исламовның тормышына багышлап тугыз ел язган әсәремнең соңгы ноктасын куйдым.
Түземлеге җитеп романны укыган кешеләрдә вакыйга кайда бара, әсәрнең прототибы бармы, булса, кем кебек сораулар туарга мөмкин.
Алдан ук әйтеп куям: бу роман тарихи, документаль әсәр түгел. Шул ук вакытта анда бик күпләр таныш исемнәр, чынбарлыкта булган кайбер вакыйгалар белән очрашыр. Әсәр тулысынча авторның үзе күргән-белгәннәренә, ишеткәннәренә, яки сугышка кадәрле, Ватан сугышы һәм сугыштан соңгы еллардагы татар авылларында булган яисә булырга мөмкин дигән фаразларга нигезләнеп язылды. Шулай булгач, әсәрне, хөрмәтле укучым, автор фантазиясенең җимеше дип кабул итүеңне сорар идем.
Мин башта бу әсәремә исемне "Дөнья матур, дөнья киң, дөнья кысан, дөнья тар?" дип куйган идем. Язып бетерер алдыннан "Мөнир-ристан"га алыштырдым. Ник дисәгез, баштагы исеме артык озын һәм абстрактлыкка тартым иде. Соңгысы төп геройның исеменә һәм җисеменә ныграк туры килә, аның язмышын тулырак ача дип исәпләдем.
Уйлана торгач, әсәрнең исеменә тагын үзгәреш кертеп, "Мөнирстан^ дип калдырдым. Чөнки "ристан" сүзе үзе үк шактый ямьсез мәгънәне аңлата, ә "Мөнирстан" - Мөнир иле, Мөнир дөньясы дигән төшенчәне бирә. Романда бит вакыйгалар, бүтән персонажлар күп булуга карамастан, Мөнирҗан тирәсенә тупланганнар. 
Татар авылы диюем белән, ихтимал, мин бераз төгәлсезлек җибәргәнмендер. Моңа охшаш вакыйгалар, имгәтелгән язмышлар СССР дип аталган гаять зур империянең теләсә кайсы урыс, чуаш, украин, белорус һәм бүтән милләт халкы яшәгән авылында да булырга мөмкин. Бары тик кайбер милли үзенчәлекләр, төсмерләрдәге аерымлыклар белән...
Әсәрне уку дәвамында игътибар иткәнсездер: төп герой Мөнирҗан Исламов ул күңеле белән начар кеше түгел. Ләкин аның тормышында язмыш дигән нәрсә зур роль уйный: тормышы күп вакыт очраклы гына кылган кечкенә хаталары өчен алган каты җәзалардан тора. Югыйсә ул да дөньяга, һәр адәм баласы кебек үк, бәхетле булыр өчен яратылган. Шул ук вакытта мин аны тулысынча акларга, Мөнирҗаннан фәрештәгә тиң уңай герой ясарга да җыенмадым.
Автор әсәрендә теләк-максатларында ни дәрәҗәдә уңышка ирешкән - монысын хөкем итүне мин синең ихтыярыңа калдырам, хөрмәтле укучым, һәм, кабатлап әйтәм: әсәрнең документаль түгеллеген онытмасаң иде.
Казан - Әлмәт,
1998-2007 