Габдулла Тукай
ҖИЛ ИЛӘ КОЯШ
Берзаман Җил илә Кояш икәве: "Кайсыбыз адәмнең киемен салдыра алыр?" - дип даулаштылар. Җил, бар куәте илә исеп, адәмнең киемен салдырыр-га тырыша иде. Җил катырак искән саен, адәмнең киеме тәненә катырак ябыша бара иде. Җил булдыра алмады. Менә берзаман Кояш күтәрелде. Баягы адәм, Кояшның кыздырганына чыдый алмыйча, барча киемнәрен култык астына кыстырып, ялангач китте.
КӘГАЗЬ ОЧЫРТКЫЧ
Балалар җибәргән Кәгазь Очырткыч, җирдән аз гына күтәрелеп очкан Күбәләкне күргәч: "Мескен, ыша-намсың? Син миңа аз гына күренәсең бит. Син, бичара, минем бу кадәр югары очканыма, әлбәттә, көнләшә торгансыңдыр", - диде. Күбәләк җавапта: "Юк, бер дә көнләшмим; аның өчен син, никадәр югары очсаң да, бәйләүдә генә очасың; минемчә, мондый гомер итү бәхеттән бик ерак булырга тиеш. Әмма мин, никадәр түбән очсам да, бәйләүдә очмыйм; минем үз иркем, теләсә кая барам; мин, синең төсле, бөтен гомеремне берәүнең кәефе өчен фида итмим", - диде.
АРЫСЛАН ВӘ ТӨЛКЕ
Төлке, иң беренче мәртәбә Арысланны күргәндә, кур-куыннан чак кына үлми калды. Менә күп тә үтмәде, ул тагы Арысланны күрде. Инде Арыслан аның күзенә ул кадәр үк куркынычлы күрен-мәде. Өченче мәртәбә күргән иде, инде Арыслан белән кара-каршы сөйләшергә үк башлады. Куркыныч һәрзаман ияләнмәгәнгә генә була. Бер ияләнсәң, куркыныч та гади нәрсә генә булып кала.
ТЫЧКАН ИЛӘ КҮСЕ
Күрше! Син бер шатлык хәбәр ишеттеңме? Мәче Арыслан тырнагына эләккән, ди, - дип, Тычкан йөгереп килеп Күсегә әйткәч, Күсе: - Шатланма, күз нурым! Әгәр Мәче Арыслан тырнагына якынлашса, бер дә шиксез, Арысланны да һәлак итәр. Мәчедән көчле хайван юк, - диде. Куркак берәүдән курыкса, үзе курыккан кешегә бөтен дөнья курку күзе белән карый дип уйлый.
ФАЙДАСЫЗ ҖУМАРТЛЫК
Яңгырсызлык берлә комга әйләнгән болынлык, иген-лекләр өстеннән бер зур болыт үтеп китеп, бер диңгезгә барып, бик озак яуды да үзенең җумартлыгы илә шул тирәдәге Тауга мактана башлады. Тау моңар каршы: "И Болыт, Болыт! Диңгездә синнән башка да су күп; син, диңгезгә яумыйча, кибеп беткән сахраларга яусаң, никадәр кешеләрне ачлыктан коткарыр идең; җә инде, синең бу җумартлыгыңнан бер-бер җан иясе файдаландымы?" - диде.
ӘТӘЧ ИЛӘ ЭНҖЕ БӨРТЕГЕ
Чүплек башларында казына торгач, Әтәч ничектер бер Энҗе бөртеге тапты да үз-үзенә сукранып сөйләргә тотынды: "Энҗе дигән булалар! Бу Энҗе нинди юк нәрсә! Әгәр бу табылганчы, миңа казып мәшәкатьләнгәнем өчен бер тары ярмасы табылган булса, мин нинди шат булыр идем". Түбән фикерле кешеләр, нәрсәләрнең кыйммәтен белмәгәнлектән, күп вакытта шушы Әтәч кеби хөкем итәләр.
БӘХЕТ
Бер шәһәрнең читендә генә өч агай-эне торалар иде. Боларның, нинди генә эшкә тотынсалар да, ни сәбәптәндер эшләре уңга китми иде. Бу агай-энеләр, эшләре уңмавында үз-үзләрен гаепләргә уйлап та карамыйча, уңышсызлыкларын һаман Бәхет юклыгыннан гына күрәләр иде. Берзаман Бәхет, күзгә күренмичә генә, боларга кунакка килде дә бу өч агай-энегә, нинди генә эш башласалар да, ярдәм итәргә сүз бирде. Бу вакытта өч агай-эненең берсе сәүдәгәрлеккә тотынган иде. Дәрхаль Бәхетнең ярдәме илә ни сатса, аннан файда, ни алса, аннан табыш итеп, берничә көндә малы вә хәзинәсенең хисабы булмаган бер зур бай булып китте. Шул ук Бәхет килгән заманда икенче кардәше мәх-кәмәдә кятиб (писарь) иде. Бу да Бәхет аркасында хакимлек дәрәҗәсенә күтәрелде; медальләр бирелде. Сез инде өченчесенә дә Бәхет ярдәм иттеме диярсез. Хәзер, Бәхетнең булышлыгы илә, кулын селтәгән саен, чебен тота; һичбер селтәгәне бушка китми. Бәхет кунакка гына килде, дигән идек бит. Дөрес, Бәхет озакламады, китте. Ике карендәш зур бай вә дәүләтле булдылар. Өченчесе, һаман явыз Бәхетне яманлап, авылдан авылга, сукрана-сукрана, капчык тотып теләнергә китте. Укучы! Ошбу хикәядә кем гаепле икәнен үзең хаким булып табып хөкем ит.
КӨЗГЕ ҺӘМ МАЙМЫЛ
Маймыл, көзгедән үзенең сурәтен күргәч, әкрен генә янындагы Аюга аягы белән төртеп: - Кара әле, иптәш! Көзгедә нинди кыяфәтсез, нинди ямьсез бер хайван күренә. Кара әле, аяклары нинди кәкре, кара әле, йөзе нинди килешсез! Әгәр мин шул көзгедә күренгән нәрсәгә аз гына охшасам да, хәсрәтемнән буылып үләр идем. Хәер, әйтергә мөмкин, минем иптәш вә дусларым арасында да бу көзгедә күренгән хайван төсле ямьсезләр биш-алтылап бар, хәтта мин аларны бармак белән санап күрсәтә алам, - диде. Аю моңар җавапта: - И Маймыл иптәш! Син, иптәш вә дусларыңны санап мәшәкатьләнгәнче, бер мәртәбә үзеңә генә карасаң булмасмы? - диде.
УМАРТА КОРТЫ ВӘ ЧЕБЕННӘР
Ике Чебен, чит мәмләкәтләргә китәргә хәзерләнеп, үзләре илә бергә китәргә Умарта кортын да чакыра башладылар. Бу Чебеннәр чит җирләрнең бик яхшы икәнлеген байгыш-лардан ишеткәннәр иде. Чебеннәр ник китмәсеннәр? Туган җирләрендә боларны рәнҗетәләр һәм, чакырылмаган кунак шикелле, бичараларны ашъяулык тирәсеннән куалар, татлы ашларны да ашатмыйлар... Һәммә ашамлык нәрсәләр өстенә пыяла калфаклар кап-лап, мыскыл иткән шикелле, тик Чебеннәрнең күзләрен генә кызыктыралар. Почмак тарафларына бөтенләй барыр хәл дә юк: анда усал үрмәкүчләр ау корганнар. Онытылмасын әле, Умарта корты боларга ни җавап бирде? Ул: "Миңа туган-үскән җирем кадерле. Мин үземнең кәрәзле балым илә алпавытларны, байларны, хәтта авыл кешеләрен үземә гашыйк иттем. Мин монда да сөекле. Әмма сезгә сүзем юк, сез теләсәгез кая барыгыз. Ләкин белегез ки, сезнең һәр җирдә дә бәхетегез бер булыр; әгәр сез һаман хәзер ашны ашау гадәтегезне ташламасагыз, кая барсагыз да, сезне хөрмәт итмәсләр",- диде. Кем ки туган-үскән җирендә файдалы кешеләрдән саналмаса, аның күңелендә һәрвакыт чит җирләр сөекле булыр.
КЕШЕ ҺӘМ АРЫСЛАН
Көчле булмактан гакыллы булмак кат-кат артыктыр. Моңар ышанмаган кеше, менә бу хикәячекне укыгач, гакылның артыклыгына канәгать хасил итәр. Бер Аучы үзенең авын агачлар арасына җәеп, нинди булса да табыш көтеп торганда, ялгыш үзе Арыслан тырнагына эләкте. Арыслан, каһәрләнеп: "Бет, и бәдбәхет мәхлук! Менә минем тырнагымда тикшереп карыйк әле, синең тазалыгың вә көчлелегең кайда икән? Сез, адәм балалары, үзеңезне бөтен дүрт аяклы хайваннарга, хәтта арысланнарга да падишаһ дип йөрисез, имеш. Менә хәзер бу дәгъвагызның тиешле-тиешсезен карарга форсат табылды", - диде. Бичара Аучы Арыслан тырнагыннан зәгыйфь кенә тавыш илә: "Без сездән көч вә куәт ягыннан өстенлекне дәгъва кыйлмыйбыз, бәлки гакыл илә сездән югарылыкны дәгъва итәбез; менә мактанырга батырчылык итәмен ки, мин хәзер бу җирдә үземнең гакылым илә шундый эш эшләрмен ки, сез ул эшне көчегез белән эшли алмассыз", - дигәч, Арыслан: "Сөйләмә! Мин сезнең мактанган әкиятләреңезне тыңлап арыдым инде..." - диде. Аучы: "Юк, падишаһым, әкият түгел, мин хәзер осталыгымны күз алдыңда күрсәтәм. Әгәр сүзем ялган булса, минем качып котылыр хәлем юк, соңыннан да ашарга өлгерерсең. Менә минем агач арасында җәйгән үрмәкүч ояларым бар, шуның астыннан мин гакылым белән чыга алам, һәм син дә көчең белән чыгып кара. Әнә үзең дә күрәсең: ул - үрмәкүч оясы, таш стена түгел, әнә аз гына җилгә дә селкенеп торадыр". Арыслан: "Җә, элек үзең чыгып кара!" - дигәч, Аучы мәһарәт белән, шома гына ау астыннан чыкты. Аның артыннан Арыслан да, җәядән атылган ук шикелле сикереп, ау астына барып керде. Әмма бәхетсез Арысланның ау астына гомердә дә кергәне юк иде. Мискин хайван ауга чорналып калды. Гакыл көче җиңде. Көчле Арыслан һәлак булды.
ЯШЬ АГАЧ
Мужикның урманда балта тотып барганын бер Яшь Агач күрде дә, мужикка кычкырып: "И агай! Зинһар, хәлемә мәрхәмәт итеп, минем тирә-ягымдагы карт агачларны кисә күр; мин, алар каплап торганга күрә, якты дөньяны күрә алмыйм вә иркенләп, рәхәтләнеп үсә алмыйм; тамырларым да, шушы карт агачлар тыгызлаганга күрә, кирәгенчә җәелә алмыйлар. Миңа җил дә, кояш нуры да керә алмый. Әгәр син карт агачлардан мине коткарсаң, мин бер ел эчендә урманның беренче матур агачы була алыр идем, бөтен сахра минем күләгәм илә капланыр иде. Менә күрәмсең, шул картлар зарарыннан минем калынлыгым һаман чыбык шикелле генә", - дип ялын-гач, мужик, үзенең беренче дустына хезмәт күрсәткән шикелле, безнең Яшь Агачка ярдәм күрсәтмәкче булып, кулына балтасын ипләп тотып, аз гына вакыт эчендә теге карт агачларның һәммәсен кисеп аударды. Менә инде Яшь Агачның күңеле булды, куанды, аңар дөнья иркен калды. Ләкин бу куанулар урынлымы? Хәзер инде бичара Яшь Агачны кояш яндыра, йә бозлы яңгыр кәефен ала, йә ком, туфрак бураны килеп, җиргә чаклы бөгеп, иелдереп китә. Көннәрдән бер көнне бик каты җилле давыл килде дә Яшь Агачны шартлатып сындырды да китте. Бу хәлне күреп торган бер Елан, җилдә сынып яткан Яшь Агачка карап: "И яшь бала! Инде кемгә үпкәләмәкче буласың? Бу бәла синең үзеңнән булды. Әгәр син карт агачларга тарланмаган булсаң, ул агачлар сине җилдән, яңгырдан саклаган булырлар иде; син ышыкта тыныч кына, рәхәтләнеп үсәр идең. Гакылсыз! Ул агачларга да мәңгелек суы сипмәгәннәр иде, аларның гомере беткәнен көтсәң, аңарчы син дә үсеп куәтләнер идең, үз нәүбәтеңдә син дә зур агач булып, дөньяны күреп торыр идең, һәм бу бәлаләр башыңа килмәгән булыр иде", - диде.
КАЗ
Каз, суда йолдыз шәүләсен күргәч, балык дип белде һәм ничә мәртәбә аны ауламакчы булып тырышса да, шәүлә урыныннан кузгалмагач, Каз да шәүлә икәнен белде дә аулауны ташлады. Иртәгесен Каз суда чын балыкны күргән иде, ну, бу да кичәге кеби шәүләдер дип ачуланмады вә аңар әйләнеп тә карамады. Безгә дөресне ялгыштан һәрвакыт аерырга кирәк, бу икенең берсен берсе урынына төшермәскә тырышырга кирәк.
ЯХШЫЛЫККА ЯХШЫЛЫК
Күгәрчен, суда бер Кырмысканың батып һәлак булырга җиткәнен күргәч, дәрхаль авызына бер яфрак капты да суга ташлады. Кырмыска бу яфрак өстенә менде дә, дулкын яфракны яр кырыена сөреп чыгарып, Кырмыска үлемнән котылды. Бервакыт Аучы бу Күгәрченне ауларга хәзерләнгәнен күргәч, Кырмыска, теге яхшылыкны исенә төшереп, Аучының итек эченә керде. Аучы Күгәрченне аулыйм дигән чакта гына, Кырмыска Аучының ботыннан бик каты тешләде. Аучы авыртудан кулындагы авын төшереп җибәрде дә, Күгәрчен прррх итеп сәламәт очып китте.
ЧАБАК
Исемдә юк, нинди суның яр башындадыр, су патшалыгының дошманнары - балыкчылар - кармакларын салып, калкавычтан бер дә күзләрен алмыйча карап утыралар иде. Мәгәр шул җирдә генә үз-үзен җитез һәм үткенгә санап йөргән вә үз-үзенә бик ышанган бер Чабак тора иде. Чабак сукыр түгел, кармакны күрде. Менә ул кармак белән уйнарга тотынды: бер, ук шикелле атылып, кармак янына бара; бер артка китә; бер атылып китә дә, гүя балыкчыдан көлгән шикелле, суалчанның башыннан гына капкан булып тартып, үзе артка качып китә; янә килә дә кармакның җебеннән азрак тарткалап китә. Балыкчы исә, "әнә эләгә", "менә эләкте" дип, тик йөрәге сикереп утыра. Кармакны алып карый: очы күренә, салынган суалчан ашалган; янә сала, янә ала. Чабак та кармак янында кубар шикелле әйләнә. Шул рәвешчә балыкчы илә Чабак алдашып, хәйләләшеп торганда, күпне күргән бер Карт балык Чабакка бу сүзләрне әйтә иде: - И юләр Чабак! Син ни өчен һаман кармаклар тирә--сендә әйләнәсең? Әллә сиңа суда урын беттеме? Гафил булма, син кармакка якынлашкан саен бәлагә якынлашасың! Әгәр бу сүземне тотмасаң, син озакламыйча безнең су илә бәхилләшерсең. Гакыллы сүзне ахмакка әйт, чукракка әйт - икесе дә бердер. Чабак бу нәсыйхәткә каршы: - И ата! Син юк нәрсәдән куркасың. Дөрес, кешеләр хәйләкәр, әмма мин аларның хәйләләрен апачык күреп торам. Менә күрәмсең: монда бер кармак, әнә тегендә икенче кармак. Син, ата, карап тор әле: мин ничек балыкчыларны кызык итәрмен! - дип сөйләнә-сөйләнә, яшен шикелле атылып, бер кармакка барып ябышты. Берсеннән китте, икенчесеннән үтте. Аһ! Өченчесенә барып эләкте! Инде качмакчы да булды, әмма соңрак иде.
ИКЕ САБАН
Ике Сабан, икесе бер үк тимердән, бер үк һөнәр йортында эшләнеп, базарга чыгарылганнар иде. Боларның берсе иген игүчегә сатылып, ул аны алгач ук эшкә кушты, - аның белән җир сөрә башлады. Шул рәвешчә бу Сабан һәр җәйне эшләп, аңар тик ятарга туры килми иде. Икенче Сабан исә, бер сәүдәгәр кулына эләгеп, аның кибетендә аунап, эшсез ята иде. Шулай озак заманнар үткәч, бу ике Сабан бер җирдә очраштылар. Кибетчедәге Сабан, күп еллар эшсез ятканлыктан, тәмам тутыгып, саргаеп, караңгыланып беткән иде. Иген игүчедәгесе исә күп эшләп ачылган һәм көзге шикелле ялтырап тора иде. Тутыккан Сабан, үзенең иптәшенең болай матурланганын күргәч, аннан: - Иптәш, син ни сәбәптән болай ялтырыйсың да, мин ни сәбәптән мондый тутыккан һәм караңгыланган? - дип сөаль бирде. Икенче Сабан аңар: - Минем ялтыравым тырышуымнан килде. Әгәр гомерем буе кибет идәнендә кырын ятып торсам, мин дә синең төсле каралыр һәм ямьсезләнер идем, - дип җавап бирде.
ФИЛ
Кубар шикелле - мәтәлчек ясап. Фил ничектер падишаһ Арыслан каршында зур хөрмәткә эләкте. Моның болай дәрәҗәгә менүе урмандагы хайваннарга таралгач, алар: "Бу Фил карарга матур да түгел, сөйкемле дә түгел, ул кай җире белән Арыслан каршында хөрмәт тапты икән?" - дип, гаҗәпләнеп сөйләшә башладылар. Шул арада Төлке, койрыгын болгап: "Әгәр Филнең койрыгы минеке төсле матур, мамыклы вә алтын төсле булса, мин аның дәрәҗәгә менүенә бер дә гаҗәпләнмәс идем", - дигәч, Аю да, сүз башлап: "Әллә Филнең тырнаклары зур һәм үткен булганлыктан, ул Арысланга ошады микән?" - диде. Башкалар сөйләгәндә, мин нигә карап торыйм дидеме, Үгез дә: "Ул Филнең борыны астында ике ак сөяге бар бит, Арыслан аны, бәлки, мөгез дип белгән булыр", - дигән генә иде, бер яктан Ишәк тә, чабата чаклы колак-ларын селкеп: "Мин беләм, әгәр Филнең колаклары зур булмаса, асла ул дәрәҗәләрне таба алмас иде!" - диде. Без, макталган кешенең колакларын, борыннарын билгеләмәсәк тә, аңар катыштырып, үзебезне макташ-тыргалыйбыз.
ТАШБАКА ИЛӘ КУЯН
Ташбака илә Куян, узышмакчы булып, бер тауга таба йөгерешә башладылар. Куян, үзенең йөгереклегенә ышанып, юлда ятып йоклады. Куян берзаман йокысыннан уянып караса, Ташбака әллә кайчан тауга барып җиткән! Инде безнең Куян артка калганына үкенде дә, хурланды да, әмма ни файда?
СУКЫР ТЫЧКАН ҺӘМ КАРАКОШ
Ерак җирләрдән килеп, Каракош илә хатыны бер кара урманга кереп, бер карт имәнгә оялап, бөтен гомерләрен шунда үткәрмәкче булдылар. Бервакыт үзләре сайлап тапкан бер карт имәнгә оя ясап, җәй буе шунда балалар үстерергә уйладылар. Боларның бу ниятләрен ишеткән бер Сукыр тычкан Каракошка: - И кошлар падишаһы! Бу сез оялаячак имәннең төбе черегән, тиз заманда авып төшү ихтималы бар. Мин сезгә бүтән агачка оялауны мәслихәт күрер идем, - дип киңәш бирсә дә, Каракош агач төбендәге чокырдан ни эшләп киңәш алсын? Бөтен халыкның Каракошның күзләре үткен дип мактаулары кая китә? Һәм Сукыр тычканның падишаһлар эшенә керешергә ни эше бар? Ул, Сукыр тычкан берлә күп сөйләшмичә, ояны тиз генә ясарга кереште. Озак та үтмәде, падишаһның сарае эшләнеп бетте. Бара торгач, балалар да булды, бәхет өстенә бәхет! Берзаман Каракош иртә берлән, хатын вә балаларына азык алып шатланып кайтса, ни күзе берлән күрсен: имән ауган, һәм падишаһ хатыны вә шаһзадәләр барчасы басылып үлгәннәр. Бу эштән падишаһ кошның йөрәге янып, үз-үзен бу рәвештә шелтәли башлады: "Мин бу бәлане һичнәрсәдән түгел, тик үземнең тәкәбберлегемнән генә күрәмен. Мин бик хур күргән Сукыр тычкан миңа ана нәсыйхәте кеби яхшы үгет бирде. Мин исә нәфесемә ияреп кабул итмәдем". Шул арада бер яктан Сукыр тычкан да: "И падишаһ кош! Үзеңә мәгълүм: минем оям һәрвакытта да агач төбендә була, шул сәбәпле мин тамырлар хәлен бик яхшы беләм", - дип, Каракошның җәрәхәтенә тоз сипте.
МӘЧЕ БАЛАСЫ ҺӘМ СЫЕРЧЫК
Кайсыдыр бер өйдә бер Сыерчык бар иде. Үзе сайрау һөнәрендә начар булса да, бик гакыллы вә бик фикерле булганлыктан, сайравының начарлыгын яшерә аладыр иде. Шул ук өйдә бер Мәче баласы да булып, Сыерчык моның илә араларына кыл да сыймаслык дәрәҗәдә дус иде. Мәче баласы да, бик юаш булганлыктан, Сыерчыкка сөемле иде. Бервакыт боларның хуҗалары кунаккамы, кайдадыр китеп бик озак торгач, Мәче баласы һәр көн барып ризыклана торган ашъяулыктан аерылып, монда ачлык, кыйхытлык йөдәтә башлады. Мәче баласы, рузаның катылыгы үзәгенә үткәнлектән, идән буенда кызганыч тавышлар илә мыраулап, күңелсезләнеп йөри иде. Бу хәлне күреп торгач, Сыерчык Мәче баласына киңәш юлында шушы рәвешчә сүзгә кереште: - И дустым Песи! Син бигрәк саф күңелле вә юаш табигатьле икәнсең, мин синең үз файдаңны үзең белмәвеңә исем китә. Әнә борын астындук читлектә Тургай асылынып тора. Читлек ишеген ач та шул Тургайны алып аша. Син гафил булма, сиңа балалыгыңны ташларга вакыт инде. Бу дөньяда кем көчле булса, ул ни кыйлса да ирекле. Фәйләсүф Сыерчыкның бу сүзләре Мәче баласының хушына китеп, ул, дәрхаль читлекне ачып, Тургайны чыгарып тотып ашады. Бу Тургай, гәрчә Мәчене туйдырырлык булмаса да, йөрәк ялгарга ярады. Соңра Мәче баласы, бөтенләй туюның да юлын эзләп, як-якка карады да, озак уйламыйча, теге киңәшне өйрәткән хәлфә Сыерчыкның үзен дә тәгъзим берлә генә ашады. Берәү кардәшенә кое казыса, үзе төшәр.
АРЫСЛАН ИЛӘ ТЫЧКАН
Тычкан, Арыслан янына килеп, тәгъзим берлә генә шул якын-тирәдә бер агач төбенә ояларга рөхсәт сорады вә диде: "И падишаһ! Син гәрчә урманда иң көчле вә гайрәтле бер зат булсаң да, гәрчә синең бер нәгърәң бөтен җанварларны тетрәтергә җитсә дә, киләчәкне белеп булмый бит. Кем белә? Бәлки, мин шушы кадәр зәгыйфь вә көчсез бер мәхлук булсам да, бервакыт сезгә бер файда тиерермен". Арыслан, Тычканның бу сүзләренә гаять тә ачуланып: "Синме?! И кызганыч җанвар! Кит, югал хәзер күземнән! Тере вакытта тизрәк башыңны алып кач. Югыйсә мин сине дөньяга килмәгән шикелле итәрмен. Миңа, Арысланга, файдам тияр дигән була бит! Ах, әдәпсез нәрсә!" - дип, бик каты гайрәтләнде. Тычкан, мискин, бар хәле белән, җан коткарыр өчен качып, күздән дә югалды. Ләкин Арысланның бу тәкәбберлеге буш кына калмады. Бервакыт ул, үзенә азык эзләргә чыкканда, ялгыш Аучының үләннәр арасына корган авына эләкте. Монда инде нәгърәләр, үкерүләр файда бирми. Мискин Арыслан никадәр тартылса да, йолкынса да, Аучының табышы гына булып калды: аны шәһәргә алып кайтып, кешеләргә күрсәтер өчен, тимер читлеккә ябып куйдылар. Арыслан читлек эчендә теге Тычканны исенә төшерде. Әгәр Тычканга шәфкать иткән булса, ул, ауның җепләрен кимереп өзеп, Арысланны бәладән коткара алачак иде. Коега төкермә, бервакыт су эчәргә кирәк булыр, диләр.
БӘТИ
Бер Сарык бәтие, балалыгы вә яшьлеге илә Бүре тиресен киеп, бакчага сәйяр итәргә китте. Бу, шул кыяфәте илә бакчага кереп, яшел чирәмнәрдән татымакчы булып, авызын түбән таба сузган гына иде, шулвакыт моны ерактан күргән этләр, Бүре дип белеп, барчасы бердән моның өстенә атылып, кайсы муеныннан, кайсы биленнән вә кайсы ботыннан тешләп, бичараны аяктан да ектылар. Мискин Бәтинең әҗәле җитмәгәненә каршы, бу хәлне көтүчеләр күреп, этләрне көч илә генә аерып алдылар. Этләр тешенә эләкмәк уен түгел; бичара Бәти үлемнән котылгач, көчкә-көчкә генә өстерәлеп, сарыклар абзарына барып керә алды һәм гомер буе ыңгырашып, күңелсезләнеп йөрүчән вә ашаганы да сеңми торган зәгыйфь бер Сарык булып калды. Әгәр дә Бәтинең башында гакылы булса, Бүре тиресен кию кайда, бәлки, Бүрегә охшауны уйларга да куркыр иде. Явызларга тыштан гына булса да охшарга ярамый.
ҖЫЛАН ИЛӘ БӘРӘН
Кое янында бер Җылан бөтен дөньяга каршы зәһәр-ләнеп, ачуланып ята иде. Җыланның ачулану өчен генә яратылган һәм зәһәрләнү хисеннән башка хисе юк икәне билгеледер. Шуннан ерак түгел бер җирдә кечкенә генә яшь бер Бәрән, Җыланның барлыгыннан да хәбәре булмыйча, йөгереп, сикереп, рәхәтләнеп уйнап йөри иде. Менә бервакыт Җылан, Бәрәнгә таба әйләнеп, авызыннан угын чыгарып, күзләре алдында һава томанланып, бөтен каны кайнап, каһәрләнә башлады. Җыланның кыланышларыннан гаҗәпләнгән Бәрән, аның янына ук килеп: "И Җылан! Соң бу кадәр ачуланырлык мин сиңа ни зарар китердем?" - дигәч, Җылан: "Кем белсен? Бәлки, син мине таптар өчен шулай сикергәләп йөри торгансың", - диде. Кемнең ки күңеле дустлык, сөешү кеби хисләрдән буш яратылган булса, аның каршында бөтен халык дошмандыр.
ҺӘРКЕМ ЭШТӘ
Борһанетдин: "Мин бүген сабакка бармыйм; анда барганчы, кырларга чыгып уйнармын", - дип, басу капкасыннан йөгереп чыгып китте. Борһанетдин кырда бер Атны күрде. Ул тиз генә Ат янына барды да: "Әйдә, Бахбай, икәү уйныйк, күңел ачыйк", - диде. Ат: "Юк, җаным, минем уйнарга вакытым юк; минем сабан сөрәсем бар, Хуҗама хезмәт итеп, ризык табасым бар, син үзең генә уйнарсың", - дип җавап бирде. Бала, моннан киткәч, Умарта кортын күрде. Ул, аның янына да барып: "Әй, Умарта корты! Әйдә икәү уйныйк, күңел ачыйк", - диде. Умарта корты да җавабында: "Юк шул, минем эшем бар, җәй көннәре тиз үтеп китә. Минем көзгә кадәр төрле чәчәкләрдән ашыгып-ашыгып бал җыеп каласым бар, үзең генә уйна", - диде. Борһанетдин, аптырагач, бер Кош янына барып, аның үзе берлә уйнавын үтенде. Кош та, Борһанетдиннең үтенечен кабул итмичә: "Юк, бала, минем уйнарга вакытым юк; кечкенә балаларыма ашатыр өчен чебен-черкиләр аулыйсым бар", - диде. Болай да булмагач, Борһанетдин тирән уйга чумды да тиз генә мәктәпкә таба йөгерде.
МӘРХӘМӘТЛЕ ТӨЛКЕ
Аучы яз көнендә Карлыгачны атып үлтерде. Бу бәхетсезлек Карлыгачның үлүе илә генә бетмәенчә, бичараның артында ике-өч баш яңа гына йомыркадан чыккан балалары калды. Мескен балачыклар, аянычлы вә җан авырттыра торган тавышлары илә черелдәп, уянмас йокыга киткән аналарыны уятырга тырышалар иде. Бу хәлне, бу күренешне караган кешенең, никадәр таш йөрәк булса да, җаны ачыр вә шәфкать каннары кайнарлык иде. Берзаман Төлке, бу ятимнәрнең оясына якын килеп, шул оя яныннан үткән һәрбер коштан бу үксезләргә мәрхәмәт итүләрен сорап, суфиланып утыра иде. Югары, күренер-күренмәс әйләнеп очкан Тургайга карап: "И син, Тургай! Юкка буш һаваларда канат талдырып әйләнгәнче, бу атасыз-анасыз балаларга игенлекләрдән, кырлардан бер-ике бөртек орлык булса да китереп бирсәң, нинди савап булыр иде!" - дия иде. Шул тирәдә генә йөргән бер Чәүкәгә дә: "И Чәүкә дус! Синең балаларың әллә кайчан үсеп зур булдылар, инде алар үзләре дә үзләренә җитәрлек азык таба алырлар. Син инде менә бу тәрбиячеләре булмаган Карлыгач балаларына ана бул, аларны җылы мамыгың илә җылыт". Шуннан пырхылдап очкан Чыпчыкка да: "Юкка чырылдап, пырхылдап йөргәнче, күз алдындагы бәхетсез кошчыкларга чебен, чикерткә аулап ашатсаң, хисапсыз әҗерләр алыр идең. Анасызларга ана булып торсаң, боларның анасызлык кайгыларын оныттырыр идең", - дия иде. Әлхасыйль, көннәр үтә. Белмим, Төлкенең нәсый-хәтләрен тыңлаучы булдымы, юкмы? Әмма баягы ятим кошчыклар, ачлык, сусызлыкта тыныч утыра алмыйча, берзаман Төлкенең авыз төбенә үк егылып төштеләр. Хәзер без карыйк: Төлкенең сүзе илә фигыле арасында нинди мөнәсәбәт бар икән? Төлке үзенең авызына төшкән бичара кошчыкларны кычкыртып, черелдәтеп ашады да китте. Укучы! Исең китмәсен, кем ки яхшылык хакында сөйләп, кешеләрнең колагын тондырса, бел ки, ул кеше икенче берәүнең кесәсеннән генә яхшылык итәргә яратучы буладыр. Ул яхшы белә ки: аның үзенә ул яхшылыктан бер тиен дә зарар килми, әмма үз өлешенә бер изгелек итәргә тугры килсә, ул бөтенләй ушбу Төлке кеби буладыр.
БЕР ГӨЛ
сайрашалар иде. Боларның арасында бигрәк моңлысы, бигрәк газап чиккәне үзенең сөйгән дустыннан аерылган бер Сандугач иде. Бу бәхетсез кошның яшь аралаш күзләре һәрзаман кырлар, сахралар тарафына текәлгән иде. Әмма егълаганга карап хәсрәт бетәме соң? "Гакылсызга авырлык төшсә - җылый, гакыллыга читенлек килсә - котылырга чара эзли" дигән шикелле, бу Сандугач та үзен үзе ушбу сүзләр илә җуатырга кереште: "Тукта әле, мин ни өчен бу чаклы хәсрәтләнәм? Әлбәттә, мине суярга дип тотмаганнар. Хуҗам да җырларны, матур сайрауларны тыңларга һәвәсле. Әгәр мин яхшылап сайрап, тавышымның матурлыгы хуҗама ошаса, ул мине яратыр; яраткач, мине бу зинданнан коткарып, азат итү ихтималы да бар". Кошымыз шулай уйлады вә уйлаганынча сайрарга да башлады. Бу үзенең кайгылар тарата вә күңелләр дәртләндерә торган сайраулары илә кичне озаткан шикелле, иртәге таңны да каршылый иде. Ахырда ни булды? Яшь кош бу сайравы илә үзенең бәхетсезлеген генә арттырды: начар сайраган яки бер дә сайрамаган сандугачларга читлек ишеге әллә кайчан ачылды, азат иттеләр. Әмма бу никадәр матур сайраган вә кәефле җырлаган саен, моны тагы катырак каравылладылар.
МӘЧЕ ИЛӘ САНДУГАЧ
Мәче, Сандугачны тотып, бичараның тәненә үткен тырнакларын батырды, һәм шул арада тәмле генә, сучүк кенә тел илә Сандугачка бу сүзләрне әйтә башлады: "И Сандугачым, җаным! Мин сине дөньяда беренче сайраучы дип ишетә идем, синең сайравың һәртөрле музыкалардан матур булганлыктан, урмандагы көтүчеләр, ат ашатучылар - һәммәсе биһуш булганнар, имеш. Шуның өчен мин сине тотып, үз алдымда сайратып карамакчы булган идем; селкенмә, тиберченмә, кошчыгым, мин сине бөтенләй үк ашамыйм әле; курыкма, сайра әле, дустым. Әгәр сайрасаң, мин сине азат итәрмен, болынлыкларда, куакларда иркенләп йөрерсең. Син мине музыкага әһел түгел, иш түгел дип уйлама. Мин үзем дә эчем пошкан вакытларда бертуктамый мыраулап, мияулап йөримен". Мәче болай сөйләгәндә, Сандугач, әҗәле якынайганны сизеп, кызганычлы тавыш илә чырылдый иде. Мәче исә, Сандугачны мыскыл итеп: "И мискин! Шушы тавышың илә дөньяга исемең таралдымы? Һәм бу чырылдавың өчен егетләр, кызлар телендә сөйләндеңме? Сүзем ялган булмасын, бу тавыш кына минем балаларымда да бар; сынадым, белдем, Сандугач, синең сайравың татлы түгел икән, инде татып карыйм әле, итең тәмлеме икән", - дип, бәхетсез шагыйрьне валчыгын да калдырмыйча тәмамлады. Дустлар! Уйлап карыйк әле: Мәче тырнагында Сандугач сайрармы?
