
Ишетәсеңме, байгыш?
Бабай белән малай өй алдындагы эскәмиядә утыралар, ди. Каршыларында әвәрә килеп ике эт сугыша икән. Этләрнең берсе — ак, икенчесе кара төстә, ди.
Малай карап-карап торган да болай дигән:
— Бабакай, өебезне сакларга бу этләрнең берсе генә җитмәс иде микән?
— Юк, улым, аларның бер с—е яхшылыктыр, ә икенчесе — яманлыктыр. Бу этләр кеше күңеленең чагылышыдыр. ..
— Кызык икән, — дигән малай. — Ә аларның кайсы җиңәр дип уйлыйсың соң син?
— И улым, улым, кайсын яхшырак ашатсам, шунсы җиңәчәк, — дигән карт.
Ул бу хикәятне белми иде. Апасы сөйләде. Никләр сөйләде ул? Истән дә чыкмый, уйландыра да. Ә менә әнисенең хикәяте һич кенә дә аңлашылмый. Ябалак та түгел, байгыш, имеш... Синең өчен язганнар аны, ди әнисе. Син адашмасын өчен... Нигә ялгыш юлда дип исәплиләр соң әле аны? Ни өчен газиз әнкәсе, туганнары шулай диләр?
Фәрзәния, күзләрен уа-уа, ерак-еракларга төбәлеп торды. Йокыдан арына алмаганнан түгел, әлбәттә. Төне буе уйланып ятты ул. Инде менә күз алмасына кылчык кадалган диярсең...
— һәркемнең үз хикәяте бар, — дип пышылдады хатын, аннан нидер эзләгәндәй як-ягына каранды.
Дөнья әле уянып җитмәгән. Җил әле үләннәр керфегенә кунган энҗе чыкны коеп үтмәгән. Куаклар да фоторәсемгә төшәргә әзерләнгән яшь кызлардай катып калганнар.
Офык почмагыннан әфлисун кадәрле генә кояш күренә. Бераздан ул күк гөмбәзенә эленеп көләч елмаер. Аннан аска табан тәгәрәр...
— Апаны да әйтер идем, — кайткан бит... — дип сөйләнде ул, шыпырт кына. Дөресрәге, әнисе чакыртып алды аны...
— Мине тәрбияләргә соң инде, борчыма син ал арны, ән
1 Төрек халык хикәяте. Җәләлетдин Мелизҗи тәрҗемәсендә. кәй, — дип тә карады. Җәүһәр карчык тыңларга да теләмәде. — Хәзер миңа акыл бирүчеләр чиксез күп, — диде Фәрзәния апасына.
Заһирә аның саен күкерттәй кабынды:
— Саташканыңны, ялгыш юлга керүеңне аңламыйсыңмыни, бала? — диде.
— Сезгә генә шулай тоела ул! — дип ярсыды Фәрзәния, үз-үзен белештермичә.
Мунчадан чыккандай кызарып-бүртенеп бетсә дә, сеңел апасын аңламады. Алар бер-берсеннән Сак белән Соктай ерак иделәр.
— Апа җаным, мин кемгә барып бәрелергә белми йөргәндә син кайда идең соң? Алар бит мине үзләре күреп алдылар. Яныма килеп хәлемне сорадылар... Хәзер үгетләмә инде. Соңгардың...
— Апаң дөрес әйтә, кызым, — диде Җәүһәр карчык. — Ялгышканлыгыңа үзең үк бер төшенерсең, мин монысына ышанам. Ә менә балаларың нишләр? Аларга да бит шупты буталчык дөньяда яшисе...
* * *
Җәүһәр бу хикәятне яттан белә иде. Инде тагын китабының шушы битен ачып куйды. Күз йөгертеп кенә яңадан бер кат укып чыкты.
"Беркөнне Сөләйман галәйһиссәләм Ябалактан: "Әй байгыш, ни өчен харап булган җирләрдә торасың?" — дип сорады. Ябалак: "Ахырдан бар нәрсәләр дә харап булучан, үземә гыйбрәт булсын өчен торамын", — дип җавап бирде.
Сөләйман г-м: "Әй байгыш, ни өчен бодай ашамыйсың?" — диде. Ябалак: "Адәм г-м бодай ашап җәннәттән чыкты, мин дә хурлыкка төшәрмен дип куркам", — диде.
Сөләйман г-м: "Әй байгыш, суны ни өчен эчмисең?" — диде. Ябалак: "Нух г-мнең кавеме су белән һәлак булды", — диде.
Сөләйман г-м әйтте: "Әй байгыш, төннәрен нинди тәсбихлар әйтәсең?" Ябалак: "Барча туганнар үлде, тумаган да кебек булды", — диде.
Сөләйман г-м: "Ни өчен кешене күрсәң башыңны калтыратасың?" — дип сорады.
Ябалак: "Юл ерак, азык әзерләгез, дип әйтүем", — диде.
Сөләйман г-м: "Адәмнәр сине тотсалар, ни өчен күзеңне йомасың?" — диде.
Ябалак: "Кыямәт көнендә күрсәм, танымас һәм дәгъвачы булмас өчен", — диде.
Сөләйман г-м: "Күркәм эш кыласың, әй байгыш", — диде... 
— Акыллы әйткән, — диде Җәүһәр карчык һәм "Кыйсасел-әнбия" китабын ипләп кенә ябып куйды. Аны ап-ак яулыкка төреп сандык төбенә салды.
Ә күңел сандыгы төбендә янә шушы хикәят торып калды. Кояш баеп бара икән инде. Тәрәзәләрдә янгын телләре сыман шәфәкъ шәүләсе уйный. Өй эчендәге сыек яктылык торган саен сүрәнләнә. Чөнки кояш янә күз угы җитмәс биеклектән, йомры йомгакка әверелеп, өй артындагы елгага тәгәрәп төште. Көн дә шулай тәгәрәп төшеп ул җир өстен һәммә байлыгы — барча җан ияләре белән айга тапшыра. Ион йомгагы кебек Карлы суына йомшак кына чумуы була — елга өсте алсу-көрән нурлар белән каплана. Аннан ул нурлар да сүнә. Бар дөньяга сыек караңгылык җәелә. Җәүһәр тәрәзәгә килә:
— Сөбханалла, ничек сизми калдым соң әле? Тагын көн үткән ләбаса. — һәм гомеренең бар авырлыгын һәм дә бар рәхәтен күтәреп йөрткән какча гәүдәсен көчкә сөйрәп чоланга чыга. Карты яшь чакта көтүгә сыер куалар өчен генә матурлап, сырлап-сырлап ясап биргән шомырт таягын эзләп ала. Таяксыз йөри алмый инде хәзер: тыны каба, сулуы кысыла...
Ә менә юлга чыкмый кал алмый, чөнки бүген барырга кирәк. Башына кәттәҗи өстеннән ак яулыгын ябып, шундый ук бәрхет камзулын киеп куя да, таягына таянып, башта капка төбендә утыра, аннан, озаклап, машина узган саен һәр бөртек тузан хәрәкәтләнгән асфальт юлга карап тора. Ә ул чакта асфальтның эзе дә юк иде.
Шул юллар аны бу йортка яшь килен итеп төшерде. һәм алар аңа гомере буена мәрхәмәтле булдылар: кая теләсә — шунда, кайчан теләсә — шул чакта илтеп куйдылар. Кышын каз мамыгыдай ак кар белән капландылар, язын нарат сагызыдай ябышкак сазга чумдырдылар. Аңа карап берәү дә яңа юл салмады, барысы да шуннан йөрде. Ул чакта моннан дырык-дырык итеп арбалы атлар уза иде. Эш атлары иде алар. Күршеләре Хәмидәтти дә, Халисәтти дә фермага азык ташыйлар иде. Җәүһәрнең килен булып төшкән елы иде ул. Эссе җәй иде. Ничектер вакыт табып капка төбенә чыкты. Кабыргалары беленеп торган ябык атлар, муеннарына таш элгәндәй, башларын аска салып, ике як күршенең капка төбенә кайтып туктадылар. Җил читләп үткән урамны тир исе, ферма исе, яшел печән исе басты. Атларның күзләре дымлы, яллары юеш, җил тибрәткән үлән башлары кебек бөтен тәннәре дерелди иде. Шунда ул аларны кызганып куйды. Исемнәрен әйтеп, җил бер ялларыннан сыйпыйсы килде һәм уң як күршесенә эндәште:
— Атыңның исеме ничек дисең, Хәмидәтти? 
Хатын, бу дөньяга бүген тудың мәллә син, дигән кебегрәк караш ташлады. Аннан:
— Эш атының исеме булмый, — дип җавап бирде. Бераздан алар Җәүһәрне дә үз яннарына алдылар.
Шуннан үзе дә исемсез атка әверелде... Инде ни гомерләр үткән...
Инде кайчаннан бирле тәкәббер шәһәргә терәлгән үтә дә гади ятим йортта яшәүче ялгыз карчык ул.
Җәүһәр урыныннан купты. Таягын тыпылдатып юл уртасыннан атлады да атлады. Берничә машина аны урап узып китте. Хәтта кычкыртып та тормадылар. Саңгырау дип уйлаганнардыр. Ут өередәй саргылт-кызыл яфраклар ду килеп ияреп бардылар да, ялгышканнарын аңлап, тынып калдылар.
— Мине көтәсезмени? — диде ул. — Көтегез, көт.
Әнә тегендә, кояш тәгәрәп төшкән елга аръягына мәчет салдылар, юлы шунда илтәчәк аны... Кызына Ходайдан иман һәм ярдәм сорарга бара ул. Ахирәтенә дә кагыласы бар. Хәле авыраеп китмәгәе. Әле кайчан гына икәүләп гөрләшеп чәй эчеп утырдылар. Аннан мәчеткә барып намаз укыдылар. Җәүһәргә мәчеттә укыган намазы да, теләгән теләкләре дә тизрәк кабул булыр кебек тоела. Үзенә хәзер берни дә сорамый инде... Бу дөнья белән алыш-бирешем бетте дип исәпли. Үлем белән картлыкны җиңәргә Ходай берәүгә дә ирек бирмәгән. Ә кызы киресен сөйләп саташа аның... Саташа... Фани дөньяның иң бөек гаделлеген танымый. Җир өстенең бар байлыгына алыштыргысыз алсу алмалардай матур өч улы үсеп килә... Бәхетенә чыдаша алмыймы ул, әллә үскәндә, артыгын назлап, йомшаклык күрсәттеме?
Инде барысын да искә төшерүе дә авыр. Хәер, үзендә дә гаеп булгандыр. Динле итеп үстерә алмады шул. Үзе дә әби-бабасының намаз укыганын карап торудан, алар ятлаткан бер-ике догадан артыгын белмәде. Пенсиягә чыккач намазга басты да соң... Ә кызына аларын өйрәтергә дә вакыты тимәде. Тияр иде дә, ире мәрхүм өнәп бетермәде. Коммунист иде. Авылда тагын коммунистлар булгандырмы-юкмы, ә менә Шәрәфетдиннең коммунист икәнлеген бөтен авыл белә, чөнки ул елга бер килгән Корбан гаете бәйрәменә бармыйча кала иде. Ул чакта гает бәйрәмнәрен авыл көтеп алды. Тыярга, уздырттырмаска тырышып карадылар. Бу эшнең мөмкин түгеллегенә ышангач, мәчет манарасын кисү белән чикләнделәр. Бинасын мәктәпкә бирделәр. Тик гает намазын кайда укырга дип баш ватарга туры килмәде. Колхоз идарәсенә каршы гына Мәрьям исемле ялгыз карчык яши иде. Әлеге шомлы көннәрдә ул йорттан йортка йөрде, кешеләрнең нәфрәт тулы күзләрен күрде, һәм, артыгын вакланырга ирек куймыйча, үз сүзен әйтте: 
— Өем иркен... Миндә укырлар. Җомга намазына да килсеннәр. Антым ашаган, яшем яшәгән инде. Хәзер кайда үлсәм дә барыбер...
Әнә шулай Мәрьям карчыкның тәбәнәк, ярым черек такта түбәле җыйнак өе мәчеткә илтәсе юлны үзенә табан борды...
Уртак изге нияттә булуларын исбатлагандай, Корбан гаетенә баручы барча ирләр башта урамның аргы очына җыелды. Гадәттәгечә, Шәрәфетдин генә өеннән чыкмады. Нинди хисләр кичергәндер ул, аңа карап кызы ниләр уйлагандыр, хәзер инде боларны кем белсен? Ә Җәүһәр үзе?.. Юк, юк, аңа рәхәтлек белән бергә эчке әрнү дә алып килде бу бәйрәм. Капка баганасына сөялгән көе ул азан әйтеп үткән иратларга, малай-шалайга ихтирамлы җылы хисләр түгеп карап калды. Тыгыз сафларга тезелгән ирләр кырык адым ары киткән саен туктап тәкбир әйттеләр:
— Аллаһу әкбәр! Аллаһу әкбәр...
Куәтле, танылган хорның бас капелласындагыча ышанычлы һәм моңлы тавыш алар янә кырык адым атлаганчы күк гөмбәзендә кайтаваздай яңгырап торды. Моң катыш язгы кар шыгырдавы, черт-черт бозлар ватылуы, дөп-дөп атлап баручы таза ирләр һәм азан тавышы...
— Аллаһу әкбәр! Аллаһу әкбәр! Ләәиләһә илләллаһү валлаһу әкбәр!
Тәһарәтле, аклы күлмәкле, чиста киемле ирләр артыннан һавада "ТТТипр", "Жасмин" исләре, ил-көнгә куаныч китерерлек изге моң эленеп калды.
Җәүһәр ире өчен бик кыенсынды. Хатыннар сорау бирми түзмәсләр дип уйлады. Күңеленнән ул инде алар белән сөйләшә иде:
— Шәрәфетдин агай тагын өйдә түгелмени?
— Өйдә, аңа ярамый...
— Сиңа ярармы соң? Сүзе булмасмы?
— Ярар. Кул куеп коммунистлыкка кермәдем...
Тик сорау бирүче булмады: бу көнне гайбәт сөйләнмәде. Хатыннар капка баганаларына сөялеп сабыр гына басып тордылар да, ирләр төркеме Мәрьям карчык йортына кереп киткәч, нурлы күзләрен сөртә-сөртә, сүзсез генә өйләренә таралыштылар. Моңсу булса да, бик рәхәт иде аларга. Аннан һавага каз мае, әче коймак исе күтәрелде. Җир җылысын тоеп яткан өрфия бозлардан да, күк гөмбәзенә ябышкан болыттан да ул көнне коймак исе аңкыды. Әтиләренә ияреп гает намазына барган, әмма әлегә яту-торудан ары узалмаган юеш борынлы малайлар кесәсендә бакыр тиеннәр шалтырады. Әниләре аларга коймаклы табак чыгарып тоттырды:
— Бар, Әнисә апаңнарга илтеп кайт, бер ызба бала атасыз калдылар, бичаралар. Ходай ярдәменнән ташламасын аларны... Бар, тиз йөгер... Савап булыр үзеңә... Хәзер сезгә пешерәм...
Әнә шулай мичтә тибрәлгән ялкын яктысын сеңдергән коймаклар табыннарны тутырды. Хатыннарның бит алмалары коймаклардай алсуланды. Якты көнгә сөенгәндәй, түрдә самавыр гөжләде. Бераздан ирләр дә кайтып җитте, һәр йортта хатыннар авызыннан бер үк җөмлә өзелеп төште:
— Мәрьям карчыкка хәер бирергә онытмадыгызмы?
— Юк ла инде ...
Бу көнне толлар, ятимнәр берсе дә өлешсез калмады. Ә аңа коймаклы табак күтәреп керергә базмадылар, ничектер уңайсызландылар.
Шуннан ирләр пычак үткенләде. Йортта тук сарыклар бәэлдәде. Бәйрәм кыза барды.
Шулай да Шәрәфетдин әлеге кадерле көннәрдә үтә дә кәефсез булды. Бер тапкыр ул җиңе белән ялгыш мич авызындагы коймак табагын да эләктереп төшерде. Җәүһәр урамнан кергәндә, ирнең кан басымы күтәрелгән, күзләре кызарып беткән, кызы идәннән чүпрәк белән камыр җыя, бөтен өйгә чүпрә исе таралган иде. Тыштан сиздермәсә дә, хатын эчтән: "Ходаем, никләр безнең йортка иман бирмисең", — дип өзгәләнде. Аннан төче камырга коймак атлады. Өстәл янына дәшми генә Шәрәфетдин дә килеп утырды. Дәшми генә бергәләп чәй эчтеләр. Аталы-кызлы амин тотмый гына торып киттеләр. Хәтта рәхмәт әйтергә дә оныттылар.
Ә кызын капка төбенә чыгарырга курыкты Җәүһәр. Иренә сүз тидертәсе килмәде. Ул көнне мәктәптә Фәрзәниянең генә бәйрәмгә мөнәсәбәте башкачарак икәнлеге күренде. Укытучылар аны мактап сөйләделәр: "Ильясовадан үрнәк алыр идегез", — диделәр. "Шулкадәр майга батырмасагыз булмас идеме?" — дип, дәфтәрләрне тапсыз почмагыннан тотып, җирәнә-җирәнә өскә күтәрделәр.
Гает коймагы дәресләргә шактый тоткарлык китерде: май чик-чама белми җәелгән урыннарда каләм йә туктап калды, йә бөтенләй язмады. Тик укытучылар балаларны кичерделәр, ике-өч көннән, һавадагы май исен җилләр куып киткәч, яңа дәфтәр башлаттылар. Фәрзәния генә иске дәфтәргә язуын дәвам итте...
* * *
Җәүһәр тагын кызы белән тәмсезләште:
— Йр хатыны, өч бала анасы бит син, ничекләр шулкадәр мисез була алдың? — дип сүкте, үзе ашыга-ашыга зәңгәр бизәкле сандыгын актарды, аннан саргаеп беткән гәзит белән тышлап, урта бер җиреннән кереш белән будырган төргәк тартып чыгарды. 
— Үлемтеккә дип җыйган идем, — диде аны кызына сузып. — Менә бүген күченеп китсәм, ничек башкарып чыгарсыз? Синең бит балаларыңны туйдырырга да хәлеңнән килми. Ал арга дип сорасаң жәлләмәс тә идем әле... Ә син урамга чыгарып сибәргә сорыйсың...
— Бурычларымны ничек кайтарыйм соң, әнкәй?
— Ни дип җыйдың син аны?
— Җыйдым инде ...
Кызы йөзендәге битарафлыктан Җәүһәр шомланып, куырылып куйды.
— Ничек шулкадәр тыныч була аласың? — дип сорады.
— Миңа барыбер, — диде кызы. — Акча бирсәң дә, бирмәсәң дә, исем китми...
— Бурычыңны кем түләр?
— Беркем дә...
— Ни сөйлисең син ? Милице чакыртырлар, төрмәгә тыгып куярлар үзеңне... Өч балаңны ятим итәсең киләме?
Карчык урынында орчыктай бөтерелде, утлы табага баскандай сикереп-сикереп алгалады... Аннан:
— Бар, кайт өеңә, күз көеге булып каршымда торма! — диде.
Кызы чыгып киткәч тә, бик озак уйланып ятты. Ә кызы акылсыз идеме соң аның? Юк, акылсыз да, аңсыз да түгел иде. Гел бишкә укыды. Аңа бишлене бригадир кызы булган өчен генә куймадылар: үзе тырыш, үҗәт булды. Ә хәзер? Кем кайсы якка тартса, шунда аварга тора. Кайчан шундыйга әйләнде ул? Бәлки, теге каһәрле көннән соңдыр? Телен тик тотмаганына мең үкенде бит инде Җәүһәр. Яклый алмаганына да үкенде...
Ул көнне иртә таңнан яңгыр сибәләде. Көтүчеләр сарыкларны куып көтүлеккә барып кына җиткәннәр иде, туя чиләк кырыеннан актара башлады. Сарыклар барысы бергә үрелеп, башларын салындырып шактый басып тордылар, аннары юеш йоннары тотам-тотам укмашып ян-якка аерылып, өй түбәсендәге боз сөңгеләргә охшап калгач, тәннәре кычытуга түзәлмичә, алны-артны белми чабыштылар. Көтүчеләргә көтүне кире куып алып кайтырга туры килде. Сарыклар капкадан керүгә яңгыр да туктады. Ялтырап кояш чыкты. Бар дөньяга кызыл якуттай нурларын таратты. Җир өстеннән яңа сауган сөттәй җылы пар күтәрелде. Бераздан чокыр-чакырлардагы сулар да кипте. Яңадан атлылар артыннан тузан болыты купты.
— Терлек ач бүген, — диде ике йорт аша гына торучы Рәйсә. Ул резин кәлүшләрен, кара халатын киеп алгач күршеләренә дәште: — Фермага кузы яфрагы кайткан... Каеннарның яшь сугандай үтә яшелләрен кискәннәр. Өрәңгесе дә, юкәсе дә бар.
Күршеләр, сүз куертып тормый гына, җыелышып, барысы бергә кузгалып киттеләр. Җәүһәр үзенә мондый эшкә рөхсәт юклыгын белә иде.
— Син кайда? — дип эндәште ул кызына.
— Ни булган?
— Сарыклар ач, кызым... Бүген эшкә дә чыкмадым, ичмаса. Бар, күрше апаларыңны куып җит...
Фәрзәния аны шунда ук аңлады. Чөнки йорттагы тавышка колаклар тонарлык. Бөтен авылны дер селкеткән сарыкларны кузы яфрагы гына буйсындыра алачак иде... Кыз күршеләренең хәлен дә чамалый, чөнки күпме генә тир түксәләр дә, колхоз яхшылыкка яхшылык белән түләми. Печән дә, салам да бирми. Шулай ул аларны сорамый алырга мәҗбүр итә. Тик колхоз рәисе дә, әтисе дә моны урлашуга саный. Шуңа күршеләре, кылтыр-кылтыр килеп, калтырана-калтырана күпме сәламәтлекләрен бетерәләр. "Өстәгеләр" каршында дәресен белмәгән беренче класс баласыдай башларын иеп басып та торгалыйлар...
Кыз, барып җиткәнче, җете яктылыкка сокланудан тукталып калды: ферма йортындагы каен, юкә, өрәңге куаклары хасил иткән өемнәр ерактан яшел таулар тезмәсенә охптап торалар иде.
Хатыннар тиз-тиз эшкә ябышты: кемдер яфракларны капчыкка тутырды, кемдер халатын җәеп салып шуңа төрде. Фәрзәния кыска күлмәгенең итәкләрен сыпырып куйды. Аннан өем янына килеп куе яфраклы каен куагын сөйрәп алды һәм юлга табан тартып китте. Куак сөйрәп кайтучылардан ул үзе генә түгел иде. Артына борылып карагач, елмаеп куйды: йөклелекнең соңгы көннәренә якынлашкан күрше килене Миңсорур, алга авыпткан көе Репинның "Бурлаклар" картинасын искә төшереп, кызу-кызу атлап үзен куып җитеп килә иде. Тыштан елмайса да, кыз авырлы күршесен эчтән чиксез жәлләде. Көче җитсә, әлбәттә, тартышып та кайтыр иде. Капка төбендә Миңсорурны усал каенанасы каршылады, капка ачып кертте. Фәрзәниягә дә өч кенә йорт үтәсе калды. Шул мәлдә ул, бәрән, сарык тавышларына кушылып, мотоцикл тыркылдаганны ишетте. Каршы яктан — урамның теге очыннан — әтисе кайтып килә иде.
Кыз бу хәлнең бик үк яхшы тәмамланмаячагын сизенде.
— Капкадан да кереп өлгерә алмадым, ичмаса, — дип, ашыга төшмәгәне өчен үзен битәрләде.
Әтисе арбалы мотоциклын аның янына ук китереп туктатты. Йөзе давылга калган утраудай караңгыланды, юан муен тамыры бүртеп чыкты. 
— А, ну-ка, борыл!
— Сарыклар ач, үлә... — диде кыз, аска карап.
Әтисе ишетергә дә теләмәде.
— Сиңа әйттеләрме? Кайдан алдың — шунда илтеп куясың, диделәрме?..
Фәрзәниянең гарьләнүдән башы әйләнде, косасы килде...
— Аны монда ялгыш китереп бушатканнар. Колхоз маллары ерактагы җәйләүдә... — дип сөйләнде кыз.
— Кемгә әйтәм? Борыл, дим!
Фәрзәния, тирләгән учларын күлмәк итәгенә сөртеп алды да, бөдрә каенны ыңгыраштырып кирегә табан сөйрәп китте. "Бу челләдә берничә көннән яфраклары коелып төшәчәк... Кипкәннәрен җил очыртып куып йөрер... Өсләренә яңгыр явып узар, аннан барысы бергә череп бетәрләр... И әти, әти... Сиңа моны аңлатып буламыни... Коммунист ич син..." Эчтән генә ул аңа шул сүзләрне әйтте. Ә әтисе мотоциклын тырылдатып, төтен һәм тузан кубарып, һава бозып артыннан барды. Кыз бөдрә каенны баягы өеме янына китереп җиткергәндә, төтен һәм тавыш тагын да көчәйде. Шунда әтисе дә күздән югалды. Бераздан тузан да, ис тә таралып бетте, тик кыз күңелендәге рәнҗү-үпкә генә таралмады: ул төтеннән күпкә ачырак иде...
Фәрзәния яфрак сутына буялган, оеган, кызарып беткән кулларын ышкыштыра-ышкыштыра өй ягына атлады. Капкадан эчкә үткәч тә, өйгә узасы килмәде: көзгәчә бушап калган келәткә кереп бикләнде. Җиңелүенә дә, әнисенең якларга чыкмавына да, әтисенең коммунист булуына да рәнҗеп, җилкә башларын сикертә-сикертә яшь сыкты.
Ә йорттагы сарыклар, яшь бәрәннәр әйтерсең лә хорга тезелгәннәр: берсенең тавышын икенчесе эләктереп китә торды.
— Б-ә-ә-ә-ә.
— М- ә - ә - ә - ә .
Кыз тирә-күрше йортларга колак салды: анда тынычлык тантана итә иде.
Бераздан кемдер ишек келәсен күтәрде, әнисенә яхпты хәбәр җиткерде:
— Миңсорур апаның улы туган. Әсхапҗамал карчык анда әле... Кыз авылның барча балаларын, шул исәптән үзен дә якты дөньяга Әсхапҗамал карчык кабул иткәнен белә иде... Таң ату, яңа көн туу кебек гадәти, әмма матур хәбәр иде бу. Шушы сөенечтән Фәрзәния бөтенесен онытты. Кыз күрше киленен аеруча үз итә, тегесе дә ире белән каенанасы берәр яры сәфәргә кузгалсалар, Фәрзәнияне кунарга чакырырга кереп җитә иде. Ул аңардан күпме сер белде...
Кыз өйгә керде. Дәшми генә алгы якка юнәлде. Шунда әтисе белән әнисенең юктан гына эләгешеп китүләрен нптетте. 
— Син үз балаңны да кызганмыйсың бит, — диде әнисе.
— Чесный булырга кирәк, — диде әтисе.
— Кешеләрнең ни өчен колхозга хезмәт иткәннәрен белмисеңмени син? Бер капчык печән, арба төбенә салып кайткан бер таз силос өчен! Син шуны аңламыйсыңмы? Менә бүген эшкә чыкмадым, ял алдым, имеш... Сарыкларыңның тавышын ишетмисеңме?..
Ир бу хакта чынлап та белми иде булса кирәк. Җәүһәриянең һәр җөмләсе аның күз нурларын төссезләндерде. Алар дулкыннар ярга чыгарып аткан диңгез ташларыдай тоныкландылар. Ахырдан ир:
— Җитте сиңа! — дип, йодрыгы белән өстәлгә сукты да өйдән чыгып китте.
Кыз бу сөйләшүдән әтисенең беркайчан да үкенмәячәген, үз дөреслегенә ихлас ышануын аңлады.
Ә еллар үткәч, коммунизмның төзелгәннән ишелгәне күбрәк булуы беленгәч, кызы югалып калды түгелме? Әллә, япте кырыкка якынлашканда, үз дөреслегенә ышаныр өчен яңа үрнәк эзләп киттеме?
* * *
Фәрзәниянең җиде юл чатында басып торган чагы иде. Аңа ул көнне акча кирәк булды. Ике йөз, юк, йөз тәңкә дә җитәчәк иде. Төпчек улын балалар бакчасына йөрткән өчен бу айга исәп-хисап ясалмаган, эшендә дә хезмәт хакы тоткарлана башлаган чор иде. Тик кемнән сорап карыйсы соң? Аның күзләреннән, кыяфәтеннән, хәтта чәч бөртекләреннән дә шул уйны укырга була иде.
Шул чакта очрады аңа танышы. Таныш дип, әллә ни танышлык та юк, кайдадыр чиратта торганда, сүз иярә сүз чыгып, аралашып киткәннәр иде. Шуннан тагын берничә мәртәбә юлда очраштылар. Аннан адреслар алмаштылар. Берике кат кунакка да чакырыштылар, тик ихтыяҗ да, бер-берсенә бәйләрдәй дустанә мөнәсәбәтләр дә, фикер уртаклыгы да табылмады.
— Их, бер күреп сөйләшәсе иде, дип, сине уйлап кына куйган идем. Бирәм дигән колына, чыгарып куяр юлына, ди. Менә шул буладыр инде ул.
Хатын хәйлә аша елмайды... Күзләрендә ялкын кабынды... Йөзендә җәй яктысы балкыды...
— Берәр кайгың бар мәллә? — дип сорады ул Фәрзәниядән.
— Юк, нигә?..
— Кәефсез күренгәнгә генә әйтүем...
— Бөл ай гына, уйланып барганга гына шулай тоелгандыр... 
— Болай гына шулкадәр борын салындырмыйлар анысы...
Фәрзәния авыр итеп көрсенде. Аннан:
— Акча кирәк иде. Кемгә барыйм икән дип тукталдым, — диде.
— Акча? — дип гаҗәпләнде тегесе. — Бик күп кирәкмени?
— Ике йөз тәңкә... Йөз тәңкә дә җитәр иде, бәлки...
— Йөз меңме, йөз тәңкәме?
— Йөз тәңкә дим бит...
— Йөз тәңкә күптән акча түгел ич инде. Син шуны сорап йөрисеңме? — Ул сумкасыннан бишйөзлекләр төргәген тартып чыгарды, берсен алып хатынга сузды. Фәрзәния, телен йоткандай, ни әйтергә дә белмичә, аңа карап торды. Ми күзәнәкләренең берничәсе: "Яхшырак танышларыңнан яки дусларыңнан сорар идең", — дип пышылдады.
— Җаең булгач, берәр түләрсең, — диде тегесе, акчаны аның учына салып һәм култыклап читкә әйдәкләде.
— Әнә тегендә урындыклар бар, әйдә, әзрәк утырып ял итик... Фәрзәния сүзсез иде. Тып-тын гына танышына иярде.
— Гел шулай яшисеңме син?
— Ничек ?..
Ул сискәнеп китте.
— Интегеп...
— Яшәми кая барасың... Ирем эчмәгәндә җитә иде...
Танышы кызды:
— Шулкадәр мескен булырга ярамый, — диде.
Бераз сүзсез баргач:
— Борчылма, моннан соң да җитәр... Акча эшләргә өйрәтәм мин сине... — дип әйтеп куйды.
Фәрзәния, юкны сөйләмә, дигәндәй кулын гына селтәде.
— Булдыралмам... Тырышлыгың әрәмгә китәр. Миңа акча елап керә, көлә-көлә шуып кына чыгып китә. Гел шулай менә, белсәң...
Тик таныпты аның бу сүзләренә игътибар да итмәде.
— Бер сәгатьтән конференция башлана, минем белән барасың. Нәкъ менә шул хакта сөйләшәчәкбез, — диде.
— Акчасызлык хакындамы?
Фәрзәния үзен-үзе аңламыйча елмайды.
— Әйе. Керү хакы алтмыш сум тора. Әйдә, анысын үзем түләрмен. Ату, котың очып егылып китәрсең.
— Бакчага барасы идем шул. Бәрәңгене колорадо коңгызы баскан. Кышлыкка ач калуыбыз бар.
Танышы кычкырып көлде. Фәрзәния берни аңламый гаҗәпләнеп торган арада, ул тагын да җанлана төште: 
— И мескен дә инде безнең халык, — диде. — Үзе Колорадо конгызыннан һич ким түгел, шушы бәрәңгегә ябышкан, мәңге кубарып алалмыйсың... Дөньяда бәрәңгесез дә яптәп булганын белми бит ул... Бил бөгә.
— Кем үстереп бирсен соң аны безгә? — диде Фәрзәния, үтә дә зәгыйфь тавыш белән. — Ач үләсең килмәсә, билең дә, үзең дә бөгеләсең инде. Өстәмәгә әле әнкәйнең бакчасы бар. Безне шул коткара...
— Бөгеләсең, имеш... — диде тегесе, килешле генә зур авызын кыйшайтып. — Ә син аны яңа елдан соң бөтенләй ашарга ярамаганны белмисеңме?
— Ничек? Юкны сөйләмә! Яңасы өлгергәнче җитсен дип утыртабыз ич.
— Төп бәла шунда да инде: яңа елдан аның агуга әйләнгәнен аңларга теләмисез... Ичмасам, врачларны да тыңламыйсыз. Менә конференциядән соң әйтерсең ул коңгызлы бәрәңгең кемгә кирәк булыр икән?..
Фәрзәниянең бу кадәр дә кыен хәлдә калганы юк иде. Шуңадырмы, бармыйм, дип кырт кисәрлек көч табалмады. Сүзсез генә танышына иярде.
Икәүләп шәһәр автобусына утырдылар. Утырдылар дию дә ялгыш булыр, чөнки монда сыңар аякта басып барырлык та урын юк иде. Сиам игезәкләредәй бер-берсенә сыланган кешеләр тынгысызландылар: автобусның әле бер башында, әле икенче очында шырпыдай дөртләп ызгыш кабынды. Фәрзәния янында да гауга купты: ике хатын берьюлы тиргә батты.
— Миңа төшәргә кирәк, юл бирегез, — диде берсе, кысыла-кысыла алга авышып.
— Тукта, бармакны издең, ишәк! — диде икенчесе. — Сине кем тота... Тик чамалабрак атла.
Инде Фәрзәниянең үзенә дә бу афәттән котылу чираты җитте. Шуны уйлап, теге хатынның "безгә чыгарга кирәк иде бит" дигән җөмләсен кабатлады.
Юан гына бер түти, үтә дә төксе итеп:
— Сиңа төшәргә кирәк бит, миңа түгел, шулай булгач, үзең кымшан, — дип җавап кайтарды.
Ярты сәгатьтә ул сират кичте. Тукталышка очып төшкәч, иркен сулап куйды. Чәчләре тузгыган, күлмәге җыерылган, пинжәк төймәсе өзелгән, төсе киткән танышына карагач, көлеп үк җибәрде.
Өс-башын каккалап-суккалап алгач, тегесе:
— Ярар, киләсе елга без дә иномаркаларда гына җилдерербез, — дип, Фәрзәниягә күз кысты.
Аннан алар икәү халык төркеменә иярделәр. Ә төркем бары тик бер якка — "Төзүче" мәдәният сарае ягына агылды. Фәрзәния, артына борылып, кешеләрнең йөзләренә күз салды, һәммәсе шундый тынычлар, битарафлар иде. Тук кайткан көнне авылда сарык көтүе генә шул хәлдә була торган иде. Андый чакларда көтүче дә кирәкми, алар үз юллары белән баралар да баралар. Ә кая баралар? Монысын белергә дә теләмиләр иде...
Кешеләр дә шулай, күрәсең... Юк, юк, болар кая барганнарын беләләрдер. Нигә барганнарын гына белмиләрдер, мөгаен.
Сөйләшми генә алар мәдәният йортына килеп керделәр.
— Шунда гына торып тор, хәзер билет юллыйм мин сиңа, — диде танышы һәм йөгерә-йөгерә халык арасына кереп югалды.
Фәрзәния бик кызыксынып янәшәсендәге кешеләр төркемен күзәтте. "Бер дә акчалы кешеләргә охшамаганнар, — диде ул сәерсенеп. — Кием-салымнары белән аерылып торучылар да бик әз күренә".
Карашлары залның аргы башына ук барып җитте. Балтасын суга төшергәндәй аптырап утыручы берәүгә күз уклары эләгеп калды. Ул, таныш йөз күреп, елмаеп җибәрде һәм шул якка юнәлде. Сиздермичә генә якынаеп, аның янбашына төртте.
— Бәрәч, син нишләп йөрисең монда?
— Килдем инде, — диде тегесе. — Кызның кышкы пальтосы юк, итеге тузган... Укытасы да бар... Бурычка алдым да килдем менә.
— Ә нигә бурычка? — дип гаҗәпләнде Фәрзәния.
— Үземнеке булмаганга. Акчасызларны уенга кертмиләр ич.
Аннан бармагын ирененә тидереп:
— Т-с-с-с... Уен дисәң ачуланалар, эш дип әйтергә кушалар монда, — дип пышылдады.
— Бу уен ничә сум тора инде? Эш, ягъни мәсәлән...
— Егерме меңне сиңа бүген түләргә кирәк булачак.
Фәрзәния җиңелчә генә сызгырып куйды:
— Кит, җүләр! Кайдан килсен миңа андый акча?
— Байыйсың килсә, табасың инде.
Фәрзәния туган-тумача, дус-ишләрен күз алдыннан үткәрде. Аннан тәмам өметен өзеп:
— Җыенысы хәерчеләр, — дип пышылдады.
Ул арада танышы да килеп җитте. Үзе генә дә түгел, ниндидер серле һәм чибәр таш курчак иярткән иде. Мондый салкынлык бөркелеп торган курчакны Фәрзәниянең кибетләрнең урам як пыяла витринасында гына күргәне бар иде. Үз янына якынлашкач кына аның тере кеше булуын аңлады. Таш курчак картлысына ук килеп басты. Шулкадәр дә килешле итеп елмайды һәм: 
— Түрдән үтегез, Госпожа! Конференциябезгә рәхим итегез! — диде.
Ул тавышта ниндидер катгыйлык та, шомлы тынычлык та, өмет-ышаныч та бар иде.
Фәрзәниянең күзләре зурайды, чәч төпләренә эссе йөгерде: аның инде күптәннән, бик күптәннән җүнле сүз ишеткәне юк иде.
— Госпожа! — дип кабатлады ул эчтән генә. Танышы да игътибарсыз калмады:
— Монда кешеләр бер-берсенә шулай ихтирамлылар, — дип куйды.
Таш курчак килгән өчен баш иеп рәхмәт белдерде, аннан бантка төркем ягына юнәлде. Затлы хушбуй, лак, крем исләреннән Фәрзәниянең балтты әйләнде, косасы килде. Юлдашына таба борылып:
— Әйдәле, бераз урамда торыйк, миңа монда ошамый, — диде. Ул арада ишек ягында бер апа күренде. Аның битләре каз мае белән майлагандай ялтырыйлар, аллы-гөлле яулыгына юл тузаны кунган иде. "Ерактан килгәндер", — дип уйлады Фәрзәния. Чәчкәле күлмәк өстеннән зәңгәр кофта киеп куйган, куллары яргаланып сөялләнгән, кан тамырлары карт нарат тамырларыдай тырпаешып өскә чыкканнар. Аягында битле кәлүшләр. Аның да артына бер төркем хатын-кыз ияргән иде.
Фәрзәния күзләрен челт-мелт йомгалап тукталып карап торды, шушы апа белән үзе арасында рухи якынлык тапкандай булды. Ул аңарда әнисе чалымнарын күрде, ниндидер охшашлык тойды...
— Нәрсә авызыңны ачтың? Киттек... Туганың түгелдер ич?
— Юк.
Хисләре дә, сүзләре дә таллар арасына яшеренгән кош оясыдай күңелендә калдылар. Ул арада төркем картлысында янә теге таш курчак пәйда булды.
— Исәнмесез, Госпожа! Хуш килдегез! — дип, апага баш иде. Апа әллә каушап, әллә уңайсызланып артка чигенде. Аннан:
— Әдәм тәганәсе, мин нинди госпожа булыйм, — дип җаВе1ПЛе1ДЫ.
Таш курчак аны аңламады.
— Рәхим итегез, Госпожа, — дип, ярым иелгән көе кулларын җәеп, алга үтүләрен сорады. Апаның күз алмалары кара карлыгандай эреләнде.
— Мин госпожа түгел, мин сыер савучы! — диде ул кабатлап. Кулларын җәеп, кызга кан тамырларын күрсәтте: — Гомер буе сыер саудым. Беренчелекне бирмәдем. Госпожа итмәкчеләр, имеш... — дип үртәлде. — Киттем мин... Авыл кешесе нинди госпожа булсын... Ялгыш алып килгәнсез сез мине монда. Авылда ук әйтергә ярамадымы?
Ул янәшәсендәгеләргә ачулы караш ташлады. Аннан фойедагы кәефле һәм кәефсез, эчке борчудан талчыккан халыкны бер күзәтеп әйләнде дә, пыяла ишекне киң итеп ачып, урамга атлады. Төркем аңа иярде. Фәрзәния дә калмады. Тышта да халык әз түгел иде.
Апа оя-оя басып торган кешеләрне үзенә каратып тузынды:
— Госпожа, имеш... Тапканнар... Егерме меңем булса, мин үземне болай да дөньяның бер алпавытыдай хис итәр идем әле. Ә безнең бөтен авылга да андый акча юк. Егерме биш ел сыер савып та шуның кадәр эшләмәдем әле мин.
Янәшәсендәгеләр аны туктатырга тырышып карадылар.
Апа сөйләнә-сөйләнә икенче төркемгә табан атлады:
— Безнең авылда кеше акчаны борыны белән җир сөреп ала. Чәчеп, үстереп ипи ашый. Кортка агу сибә-сибә тәмам күзләр сукырайды менә. Госпожа, имеш... Бирермен мин сезгә...
Ул читкә борылып лычт иттереп төкерде.
— Күр бу оятсызларны! Бирермен мин сезгә егерме мең тәңкәне...
Фәрзәния нигәдер бөтен халык аңа кушылып китәр дип көткән иде. Киресенчә килеп чыкты.
— Бу авыл мокытын шундый җиргә ияртеп йөрмәсәләр инде... — диде кайсыдыр.
Аңа икенче берәүләр, аннары өченчеләре кушылды.
Ияртеп килгән төркеме аны янә уратып алды. Тирә-күршеләре белән бүлешеп, бишәр мең генә түләп уенга, ягъни эшкә керергә үгетләп карадылар.
— Күршеләрем белән мин шатлык йә кайгымны бүлешәм. Бу госпожалар уены, ә безнең авылда хезмәт кешеләре яши, — диде.
— Кызма әле, апа! Үзеңә зыялы кешеләр хәйран калып карап торалар, көлдермә инде син ал арны, — диде яшь кенә кыз.
— Зыялы, имеш... Алайса, мине түгел, колхоз персидәтелен чакырасыгыз калган. Зыялы да, акчалы да. Күргәнсездер нинди йорт җиткезде. Ярар, мин кызыма киттем. Ул саташа күрмәсен берүк...
— Сез аңа ярдәм итәргә теләп ялгышасыз, — диде чәч толымын өскә төйнәп куйган костюм-юбкалы җитди ханым. Мин дә бер авыру картны урам аша чыгарышкан идем. Ә аңа гел кире якка китәсе булган... Рәхәтләнеп каргады үземне...
Фәрзәния карашлары белән апаны автобус тукталышына кадәр озатып куйды. Аңа әллә нәрсә булды: бөтенесен ташлыйсы да шул минутта ук кайтып китәсе килде. Тик танышына ни дисен? Җитмәсә, акчасын кызганмыйча билетны да үзе алды. Уйлап-уйлап торгач, "беткән баш беткән — баю мөмкинлегенә төшенүдән ни зыян" дигән фикергә өстенлек бирде.
Халык тамаша залына агылды. Чәчләрен лакка катырган, агач сынлы, ясалма озын керфек-тырнаклы таш курчаклар аңа кат-кат җан өшеткеч итеп елмайдылар. Әллә ничә тапкыр:
— Үтегез, Госпожа! Сезнең урыныгыз менә бу рәттә, Госпожа, — дип, күңелен эретергә тырыштылар. Бушлай кофе тәкъдим иттеләр. Фәрзәния шул мәлдә автобустагы ыгызыгыны искә төшерде: "Ишәк", "урман аюы" кебек сүзләр янә колак яныннан шуып үткәндәй булды. Тегендә дә читятлар, монда да чит-ятлар — ә мөнәсәбәтләрдә җир белән күк аермасы дип гаҗәпләнде ул эчтән генә.
— Нәрсә уйга баттың?
— Автобус искә төште... Кешеләрне ни үзгәртә соң шулхәтле?
— Акча, әлбәттә. Хәерче халыктан ни көтәсең син? Алар автобуста ук революция ясый башларга мөмкиннәр. Ачуны башкалардан алырга яраталар ич алар.
— Хәерчеләр монда да бар, — диде ул, баягы таныптын уйлап.
— Мондагылар баерга килгәннәр, өметләре сау-сәламәт.
Шул мәлдә тамаша залы да тулды. Ян-якларда басып торучылар да күренде. Кемнәрдер тәрәзәләргә кара пәрдәләр тартып төшерде. Утлар сүнде. Кешеләр яңгыр тамчыларыдай бердәм шыбырдашып алдылар. Бер минуттан залга сыек яктылык җәелде. Ниндидер көчле, тыгыз ритмлы көй куйдылар, ул баш миенә үк йөгерде. Аңа залның төрле почмагыннан алкышлар кушылды. Ә сәхнә уртасында япьяшь бер егет кара тактага саннар тезде. Фәрзәния шуны аңлады: егерме меңең янына тагын өч дустыңның егерме меңен китертә алсаң, сиңа күктән акча ява башлый икән... Пирамида үсә, чиксез зурая барачак икән. Аннары бәрәңге корты турында уйламаска да була икән...
Егет бер зал халыкны үзенә ияртеп, әллә кая бик еракка, миллионнар ягына чыгып китте. Хыяллар зурая, көй көчәя барды. Баш шаулады, колаклар тонды. Шул мәлдә рәтләр буйлап язулы кәгазь битләре таралды.
— Кул куй да җибәр, — диде Гөлназ. — Бу болай гына... Формальность...
Фәрзәния тонык ут яктысында "Мин бу уенга үз теләгем белән керәм" дигән җөмләне укырга өлгерде. Тагын як-ягына каранды. Кешеләр, кушылганны төгәл үтәп, кәгазьләрне кирегә озаталар иде.
Янәшәсендәге апа:
— Күзлегемне алмаганмын, кайда куярга икәнен күрсәт тә, сырлап җибәрим, — дип сөйләнде. Фәрзәния язулы биткә имән бармагы белән төртә-төртә апага сорау бирде:
— Кул куясыз да... Моның ни икәнен беләсезме соң?
— Син — халык дошманы, дип язмаганнардыр әле. Утыз җиденче ел түгел.
Шуннан Фәрзәния дә үз кәгазенә иелде. Аңа бирелгән бит иң соңгы булып юлга кузгалды. Танышының янә ачуы кабарды:
— Аллакаем, сузыласың да инде, синнән акча качмый нишләсен...
Залда уйнаган нурларның берсе Фәрзәниянең күзенә килеп бәрелде: әйтерсең аңа баягы авыл апасы карап тора иде... Хатын айнып китте, як-ягына күз ташлады, үзен ертык болытлар арасыннан шушы кешеләр арасына шуып төшкәндәй хис итте.
Ә халык котырынып кул чаба, елмая-көлә, вакыт-вакыт залны сызгыру тавышлары күмеп китә — һәммәсе гади чынбарлыкка кайта алмый газаплана иде. Фәрзәния сәгатенә күз төшерде. Ике сәгать вакытның үтеп киткәнен дә сизмәвенә гаҗәпләнде.
Шулай да ул саннардан тәмам туйган иде.
— Тизрәк бетсә, чыгып ычкыныр идем, — диде иренен кыймылдатыр-кыймылдатмас кына. Шул мәлдә гөлт итеп утлар кабынды. Кешеләр әкрен генә кузгалышып ишеккә табан юнәлделәр.
— Иә, ничек акча эшләргә кирәген аңладыңмы инде?
— Юк.
Фәрзәния башын күтәреп танышына карады.
— Юк, имеш... Ичмасам, башкарак сүз әйт. Ату, аңгырага санарлар үзеңне.
— Кесәсендә егерме меңе булганнарга мөмкиндер дә соң... Минем егерме тиенем дә юк ич, үзең беләсең.
— Җүләр син, — диде тегесе. — Баягы авыл мокытыннан һич ким түгелсең. Аңлап бетермәгәнсең бит син... Ярар, моның белән генә бетмәде әле, хәзер барысына да төшендерерләр.
— Ничек? Бетмәде?
— Юк. Башланды гына. Хәзер аерым бүлмәдә һәркем белән белгечләр сөйләшәчәк. Ә аңа кадәр үзеңне якын иткән дус-ишләреңне, туганнарыңны барлый тор.
— Бәйләнмә, зинһар, безнең нәселдә бер дә акчалы кешебез юк... 
— Эзли башлагач табыла ул. Мин дә шулай уйлаган идем. Артымнан икәү язылдылар. Син — өченчесе. Түбән Камада бер яхпты гына таныш бар. Черегән бай. Аңа икәү барырбыз, синең арттан язылыр... Ә хәзергә үзеңнекеләр арасыннан эзлә. Кергәнче исемлек төзесәң, уңайрак була.
— Нинди исемлек сөйлисең син, Гөлназ?
— Әйттем ич инде, кемнән күпме акча сорап тора аласың, дидем. Вакытны сузмаска кирәк. Син чыккан төшкә такси киләчәк. Исемлегең буенча бергә йөреп әйләнәбез, борчылма. Таксига үзем түләрмен.
— Минем кайтып китәсем генә килә, — диде Фәрзәния, сабый балаларча.
— Димәк, хәерчелектән туймагансың әле.
— Туйдым... Тик бу уен минем өчен түгел кебек.
— Шулай тоела гына ул. Нәрсә син, шулкадәр халыкны җүләргә санамакчы буласыңмы?
Фәрзәния, авыр уфтанып, танышына арты белән борылды. һәм әйләнә-тирәсендәге әңгәмәләрне ишетергә теләп колакларын торгызды.
— Күкрәкләремә сөт төште, кайтыйм инде, — дип өзгәләнде бер яшь хатын. — Балам ике айлык кына, тамагы ачкандыр. Елыйдыр...
— Әни белән калды, дисең бит.
— Әнинең сөте юк ич. Ул билгәчә юешләнеп беткән күлмәген куллары белән капларга тырышты.
— Әтиең кайда эшли дисең?
— Әтием юк. Үземнеке дә, иремнеке дә күптән тынычлап йоклыйлар.
Яшь хатынның күзләренә сагыш тулды. Тавышы тагын да әкренәйде.
— Ә әниең?
— Урам себерүче.
— Каенанаң?
— Җыештыручы. Әз алалар... Иремне дә эштән кыскарттылар. Шуннан безгә дә биреп торалар. Балага да күп кирәк. Ачуланырлар мине, кайтып китим...
Фәрзәниягә бу яшь хатын мәче кулына эләккән тычканны хәтерләтте. Кырыс тавыш аңа:
— Исемлек төзе! — дип боерды. — Аннары китәбез, без дә монда кунарга җыенмыйбыз ласа. Сиңа берәүләр хәерчелектән чыгу юлын күрсәтеп маташа, ә син күзләреңне йомасың ...
Фәрзәния күзләрен ныграк ачты. Башыннан "миндәй хәерчеләр тагын да бар икән әле" дигән уй чагылып үтте. Инде ул үзе дә танышыннан ычкына алмаячагын аңлады. Бу бәйлелек аңа коточкыч авыр булып тоелды. 
— Ә кем белә? — дип юатты үз-үзен. — Бәлки, чынлап та баю юлы шушыдыр. Моның кадәр халык акылсыз була алмас. Телевизордан гел күрсәтеп торган оешма җитәкчеләрен дә, телдән төшми макталган укытучыларны да, хәтта үзен дәвалаган табибны да күрде ич ул анда. Ә алар акыллы кешеләр... Шул мәлдә аның кайчандыр шуңа охшаш уенга кереп караганлыгы исенә төште. Бик аз акча белән, кызык өчен генә уйнаган иде. Кемдер бик каты үгетләгәч, һич кызганмыйча почта аша йөз тәңкәсен салып җибәрде. Аңа тагын өч хезмәттәше кушылды. Күпмедер вакыттан соң Фәрзәниягә үз акчасы кире кайтты. Ә тегеләр, өчәүләшеп, үпкәләп тә йөрделәр әле.
Фәрзәниянең өмет күгендә якты чаткылар уйнаклады. Тик аны бер әйбер, ягъни иң зур мәсьәлә борчыды: кайдан, кемнән акча табарга?
Фәрзәния борылып юеш күкрәкле яшь хатынга карады. Ул ак кәгазь битенең буеннан-буена нидер язып төшкән иде. Шунда ук күзләрен күтәреп төркем башына эндәште:
— Укыйммы?
Җавап көтмәстән: "Галия ападан ике мең сорарга була. Әминә апа өч меңне дә бирергә мөмкин. Рәмзия... Ә Рәмзия, Америка доллары белән алсаң, күпме дә бирә", — дип тезеп китте. Аннан ашыга-ашыга адреслар яза башлады. Бераздан ул урыныннан кузгалды.
— Исемлегеңне шоферга тоттыр, — диде төркем башы. — Ул плюс куя барыр...
һәм машина хуҗасына:
— Кузгалдык. Чират җиткәнче килеп өлгерергә кирәк, — дип боерды.
Яшь хатын аптырап калды. Аннан:
— Бу хәлдә кешегә керүе читен бит, башта тиз генә өйгә кайтып күлмәк киеп киләсе иде бит, — диде еламсырап.
— Юк, юк, вакыт кыса. Машинада өрфиядәй бер шарф бар, шуны япсаң, беркем берни сизмәс. Тиз генә җыеп чыгабыз да аннары өеңә үзебез илтеп куябыз.
Хатын, балтасы суга төшкән кешедәй, борынын салындырып алга атлады. Фәрзәния авыр уйлар эчендә калды. Танышы елмайды.
— Кешене тыңлама син. Күреп торасың ич, бала белән өйдә утыра. Ире дә эшләми. Шуңа бераз каушабрак калды. Барыбер дә синнән өлгеррәк булып чыкты әле ул, — диде. Аннан тавышын күтәрә төшеп:
— Иә, таптыңмы, кемнәргә барабыз? — дип сорады.
— Белмим инде, — диде Фәрзәния. — Җыенысы хәерчеләр ...
— Уйла син! Теләсә кемнән сорап карарга була. Үзең моның акчасы юк инде дип уйла, ә үзең сора... 
— Мәсәлән, мин синнән алып торыр идем... Бирерсеңме соң?
Танышы ачулы пошкырып җибәрде. Аннан көлүгә охшаш авазлар чыгарды һәм кинәт бөтенләй тынычланып калды.
— Ярар, хәерле булсын, димәк, эшне миннән башладык. Яртысын бирермен, Америка доллары белән. Распискага шулай дип яз.
— Чынлап бирәсеңме?
— Чынлап дидем бит инде. Тик яртысын үзеңнекеләрдән эзлә.
Шул арада алар тирәсенә тагын бер төркем килеп басты.
— Менә без "Мерседес"ка утырып йөрерлек ноктага килеп җиттек инде, хәзер сезнең өчен тырышабыз...
Фәрзәния, борылып карамыйча да, аның Гөлназ кебек үк төркем башы булуын чамалады.
— Дөрес түгелдер инде, — диде кайсыдыр.
— Сезне алдап утырырга бала-чага юк монда.
Фәрзәния уе белән арттан алга күчте. Картлысында үзенә төбәлеп торган Гөлназны күрде.
— Иә, киттек, вакыт үткәрмә... Кара, кайсы урамда торасыз әле сез?
— Сөембикәдә.
— Фатирыгызны дүрт бүлмәлегә алыштырмаган идегезме?
— Уйлаган да юк.
— Өч бала белән өчле генә тыгыз бит инде...
Алар сөйләшә-сөйләшә алга атладылар. Ә тышта ишек төбенә такси килеп туктаган, ул инде ал арны көтеп тора иде.
Машинаның ишеген япканда Гөлназ җавап сорап Фәрзәниянең күзләренә карады.
— Әнинең бер бик якын ахирәте бар, киттек шунда, — диде хатын. — Тик биләмгә йөрергә ярата, өйдә генә була күрсен берүк...
— Өйдә булмаса, эзләп табарбыз. Анысы өчен борчылма.
Никләр очрады соң бу Гөлназ? Инде менә көчсезлеген сизенде, хәзер ни кушканын үтәргә әзер түгелме Фәрзәния? Кул очында йөз тәңкә акчасы да юк көенчә әллә нинди коточкыч саннар эченә кереп китте... Югалды... Ул кинәт чайкалып куйды: шофер тормозга баскан икән. "Янәшәләрендә парк бар иде", — дип уйлады. Әнә ич, таныш киң урам. Тәрәзәләргә ышыкланып юкә, топольләр лепердәшә. Парктан карт имәннәр шаулавы ишетелә. Күр, картлысында гына үсмер каен чайкала, яшел чукларын Фәрзәниянең чәчләренә тидереп-тидереп ала. Аның сутлы яфраклары шыбырдавы мәңгелектән кемдер эндәшкәнне хәтерләтә. Тукта! Таныш каен ич бу... "Син теге зәңгәр күлмәкле кыз, әйеме? — ди. — Мине ферма йортыннан тартып кайттың. Ә әтиең... Әйтер идем инде... Ай-яй нишләтте ул сине! Бер бөртек тә жәлләмәде".
Фәрзәниягә кыен булып китте. Менә хәзер, менә шушында теге ак келәт булсын иде. Җилкә башларын сикертәсикертә тагын бер кат үксер иде...
— Тизрәк атла, — диде Гөлназ. — Тегендә чират үтеп китмәсен. Өйдә ирең дә көтәдер.
Хатын дәшмәде. "Әйе, балалар үзләре генә. Ә ирне искә төшермәсә дә булыр иде", — дип, эчтән генә бер кайнап алды да тынып калды.
* * *
Эчмәгәндә ире үзенеке иде. Хәзер инде читләрнеке. Тфү, башка һаман шушы уй ыргылып керә. Җанны бимазалый. Фәрзәния урыныннан сикереп торып тәрәзә янына килде. Көн кичкә авышканда, әзрәк хәл алырга дип кенә яткан иде, күзләренә ком тутыргандай уянды. Хәер, йоклый да алмады бугай ул. "Балалар һаман урамда, күрәсең, чакырырга кирәк", — дип уйлады. Тәрәзәне киереп ачты. Ә урамда барча тереклекне үз уңаена авыштырып, бәрелә-сугыла кыргый җил йөгерә, көн давылга әзерләнә иде. Ә җиргә шомырт чәчәкләре сибелгән. Чәнечкеле җил ачык тәрәзәдән шушы аклыкның әрнүле салкынлыгын алып керде. Син оныттыңмыни дигәндәй, бер кушуч чәчәкне комга, тузанга бутап тәрәзә пыяласына китереп сипте.
— Онытмадым, — диде хатын. — Ул онытты... Әйе, онытты. Мине дә, балаларын да, дөньясын да онытты.
Шул мәлдә телефон шылтырады.
— Сез Илнурның хатыны буласызмы? — диде нәзек тавыш чытлыкланып.
— Әйе.
— Безгә очрашырга кирәк иде...
— Кем соң Сез?
Тавыш тынып калды. Фәрзәниянең күңеле сизде: бу яхшыга түгел иде. Мизгеллек тынлыкта иреннәре кипшенеп катып киттеләр, сүзләре чыкмады.
Билгесез зат:
— Бер сәгатьтән "Каенкай" кафесы төбендә көтәрмен. Бу сөйләшү Сезнең өчен кирәк, — дип трубканы куйды.
Әлегә кадәр аны билгесезлек бимазалады. Ире берни булмагандай чыгып китә, берни булмагандай кайтып керә. Көнләп түгел, атналап кайтмаган чаклары була. Гафу да үтенә белми, ичмасам... "Билгесезлектә газапланганчы, барырга кирәк, — дип уйлады Фәрзәния. — Ике тормыш белән яшәп интекмәсен. Балаларын да онытты ич. Бәлки, берәр сәбәбен аңлый алырмын".
Ул шомырт чәчкәләре сибелгән җилле сукмактан балалары янына чыкты. Чыр-чу килеп уенга чумган малайлар әниләрен күрмәделәр дә.
— Керегез, көн әнә ничек усал давыллый. Минем бер җиргә барып кайтасым бар. Хет, сез өйдә калсагыз, тынычрак булырмын...
Балалар өйләренә йөгерде, бүтәннәре дә тиз арада таралышып бетте. Фәрзәния аларны ашатып-эчертеп алгач, кафега юл тотты. Җил юлга шомырт чәчкәләрен койды. Аклык тузан, туфрак белән буталды. Мизгел эчендә энҗедәй ак таҗлары төссезләнде, зәгыйфьләнде.
Фәрзәния Илнурын искә төшерде. Беренче очрашуга бер кочак шомырт чәчкәләре күтәреп килгән иде ул. Шулкадәр нәфис гүзәллеккә исе китеп карап торган иде. Ис китәрлек сәбәбе дә бар: капка төпләрендә дә кайчандыр шундый шомырт үсә, яз җиткән саен аклыгы белән бөтен урамны балкыта иде. Ул чакта Фәрзәния үсмер кыз гына иде әле. Хыялланырга ярата, хәтта хыялларын күз алдына да китерә белә иде. Имеш, менә ул да буйга үсеп җиткән кыз булган. Имеш, капка төпләреннән җилдереп үтешли аны бер бик чибәр егет күреп алган. Кире борылып килеп акбүз атыннан сикереп төшкән дә бер бәйләм ап-ак шомырт чәчкәләрен аның кочагына салган. — "Болары сиңа, кадерлем", — дигән.
— Болары сиңа, кадерлем...
Кыз сискәнеп куйды. Берара зиһенен җыя алмыйча торды. Шуннан шатлыгыннан айга сикерердәй булды, чөнки шул мәлдә ул Илнурны ак аттагы принц дип кабул итте. Бөтен җиһан яктырып китте.
— Берни дә мәңгелек түгел, — дияргә ярата әнисе. Ә бит мәңгелек булырга тиеш шикелле. "Сөю мәңгелек" дип җырда да җырлыйлар әнә. Фәрзәния уйлап чыгарган җырмыни ул?
Әлегә кешеләр гөнаһтан арына алмыйлар — бары шул гына. Менә бу иргә хәзер ни диясе? Сөяркәсен күр, оятсызны...
Уйларына батып бара торгач, кафе төбенә үк килеп җиткәнлеген дә абайламый калды. Чия кызыл иренле, ясалма бөдрә чәчле, тулы беләкле тәбәнәк кенә бер ханым, күбәләктәй очынып, аңа каршы килә иде.
— Сез Фәрзәния буласызмы? — диде ул. һәм җавап көтеп бетермәстән: 
— Мин ирегезнең сөйгәненең дусты, — дип өстәде.
— Алайса, минем Сезнең белән сөйләшер сүзем юк... — Фәрзәниянең тавышы калтыранды.
Ул кире борылды.
Тегесе юлына аркылы төште:
— Ачуланмагыз, зинһар. Итагатьле ханым ул, үзе килергә батырчылык итмәде, мине җибәрде. Әйдәгез, эчкә керик әле... Бик мөһим сүзе бар аның Сезгә...
Хатын Фәрзәнияне беләгеннән эләктереп ишеккә табан китте. Ул шунда гына көрәшерлек көче калмаганлыгын тойды. Аннан ...инде ни ишетсә дә барыбер иде. Сөяркәсенең дусты гына дисә дә, бу хатын Фәрзәниягә җен төсле иләмсез күренде. Бая гына чиягә тиңләгән иреннәре — кабартмага, авызы — иләккә, күзләре аңгыра сарык күзләренә әверелде.
Хатын аңа урын тәкъдим итте. Аннан өстәлгә литр ярымлы сыра шешәсе һәм ике бокал китереп утыртты. Бокалларга эчемлек койды. Сыра күбекләнеп чыжлады. Сөйләште... Гүя арадашчы булырга теләде...
— Рәхим итегез. Мондый эсседә бик рәхәт нәрсә инде. Салкын шулкадәрле.
— Мин сыра белән дус түгел шул, — диде Фәрзәния.
Хатын аны ишетмәде дә. Бер бокалны каплап куюга янә шешәгә үрелде. Янә салды, янә эчте. Нигәдер иреннәре җиләк кесәледәй дерелдәде. Ул да эчтән тыныч түгел иде.
— Сез тотмагыз аны. Җибәрегез...
— Кемне?
— Ирегезне.
— Кая җибәрим? Мин аны бәйләп куймадым.
— Хәер, Сез түгел, өч улы бәйлидер. Әлбәттә, Сез түгел...
Ул Фәрзәниягә нарат энәседәй очлы, чәнечкеле караш белән карады, аннан дәвам итте:
— Ә ирегез аны үлеп ярата...
— Кемне?
— Дус хатынымны. Алардагы мәхәббәт... Абау, җаным, күз генә тимәсен...
— Сез моны кайдан беләсез инде?
— Мин бөтенесен беләм. Бергә яшәргә рөхсәт бирегез Ә,ЛӘ,рГӘ,.
Фәрзәниянең күзләре шар булды. "Эчәргә ярата шул. Иш ишен тапмый калмый икән..." Ул ире турында шулай уйлады. "Ә мине нигә мондый хәлгә куя соң әле?" Хатын үзеннән-үзе гарьләнде.
— Сырасы тәмле. Тәмләп карар идегез.
— Юк.
— Алайса, рөхсәт итегез... Тамак кипте чистый.
Хатын мөлдерәмә тулы бокалны алдына тартып алды. Сыра чайпалды, түгелде, өстә вак-вак күбекләр биеште. Ул ике куллап аны югары күтәрде. Ирләрчә голт-голт йотты. Муен тиреләре калтыранып торды.
Фәрзәния исе китеп аның кыланышын күзәтте. Тик нәтиҗә ясый алмады.
Шактый вакыт утыргач кына иренең сөяркәсе шушы хатын булуын белде. Үзенә дигән өлешне күз каршында тыныч кына ятлар үрелеп алганын аңлады...
Урамга чыккач, алар икесе ике якка киттеләр. Сукмактан тагын салкынча кичке җил йөгереп үтте, тузанлы ак чәчкәләрне биткә сибеп узды. Түбәгә тигән болытлар да, аяк астындагы җир дә шул уңайга йөзеп баралар иде. Дөнья кысанлыгыннан Фәрзәниянең сулышы тарайды. Аңа һава җитми иде. Кайдан кайтуын да, кая басканын да аңлап бетерә алмады.
Коточкыч тамашадан ул чиксез арган иде. Шул халәттә көч-хәл белән өенә кайтып җитте. Бөтен җиһан ят, әйтерсең лә япа-ялгызын колак ишетмәгән, күз күрмәгән чит планетага ташлаганнар иде. Ачкычын шалтор-шолтыр китереп ишеген ачып кергәч тә, ул таралып, татлы йокыга чумган балаларына күңел күзе белән карый алмады. Маңгай күзе белән генә чамалап юрганнарын рәтләде. Аннан ялгыз мендәрен кочаклап караватына сеңде. Бик озак караңгы төшкәнне көтте. Бик озак төнге күккә карап ятты. Ә төн шулкадәр шомлы иде: күктә бер генә йолдыз да күренмәде. Бер генә болыт та төнгә яктылык өстәмәде.
Ире тагын кайтмады. Бу хәлгә инде күнегергә вакыт, диде эчтән генә. Ә менә сөяркәсе оятсыз...
Шул мәлдә кемгәдер йөрәк әрнүен түгәсе, кемгәдер таянасы һәм күздә яшь дәрьясы кипкәнче бер үксисе килде. Урамда төнге фонарьлар кабынды. Нурлары туп-туры күзгә төбәлделәр, әйтерсең кылычлар, кылычтан да очлы сүзләр... Ул үзен җиңәргә тырышты. Гел михнәттән генә тормагандыр ич инде, дип, яшәүнең мәгънәле мизгелләрен искә төшерергә теләде. Бик-бик еракта калган, әнкәсе җәйләүгә азык ташыган җылы җәйне, балачак күгендә ак аҗаган уйнавын хәтерләде. Ул чакта дөнья ничек матур иде! Яз килсә — язы, көз килсә көзе күңелне җилкетә иде. Ул чакта мамык болытлар да аларның тәрәзә пәрдәсенә тиеп йөзеп китәләр иде. Кыз аларны тотып калырга дип тәрәзә янына килә, шул мәлдә күкләр биегәя, болытлар да әнкәсенең ак ырынбур шәле кадәр генә кала... Хәзер андый биек күкләрне күргәне дә юк кебек тоела...
Хатирәләр аның күңелен яктыртты. Инде үләсе килми башлады. Тәрәзә алдыннан бер төркем ирләр сөйләшеп үтте. Фәрзәниягә азан тавышы яңгырагандай тоелды. Хатын елмайды. Шунда ул институтка укырга кергәч "Фәнни атеизмлы бик тырышып үзләштерүен, һәр зачет-имтиханда бишлегә җавап бирүен искә төшерде. Аннан күз алдына әтисе килеп басты. Бөек идеяләр үлми, ди иде. Инде менә үзе дә кара туфракка төренде...
Ә әнисе? Ул һәрчак үз дөреслеген яклады. Коръәндәге хакыйкатькә генә ышанды. Адәм фәрештә түгел, тормыш тоташ ялгыштан тора, диде. Эш белән яшәде. Әтисе "Агитатор блокноты"н актарганда, әнисе сандык төбеннән Коръән китабын ачып алды. Бераздан төссез, нурсыз журналын Шәрәфетдин бәдрәф ягына тотып китте. Җәүһәр изге китабын янә сандык төбенә салды...
— Бәлки, мәчеткә барырга кирәктер, — дип уйлады Фәрзәния. — Әнинең җан тынычлыгын кемнең җимерә алганы бар?
Аның күңел күгендә аҗагандай өмет нуры уйнап алды.
Ә ире? Эчә шул инде. Өйләнешкәнче ышанды, айныр дип уйлады. Матур, бәхетле гаилә тормышы өмет итте. Нигә? Ул да хатын-кыз түгелмени? Бер ул гынамыни, барысы да шулай ялгышалар... Ә аннан күнегергә тырыптып карады. Күнегә алмады. Ирнең бәйрәмнәре ешайганнан-ешайды. Хезмәттәшләре дә, дуслары да елга икешәр кат тудылар — билгеләп үтмичә өйгә кайталмады. Чакырылмаган кунаклар өйгә дә килделәр. Ир чама, норма дигәнне онытты. Өйдән махмыр, косык исе китмәде. Төйнәлгән йодрыклар гел уйнап торды. Хатын аның калай күзләреннән курыкты.
Ә тегесе кадер-хөрмәт даулады.
— Син хатынмы, юкмы? — дип җикеренде. — Тап тагын бер ярты...
Ул иң соңгы бергә үткән кичне хәтерләде. Апасы, шылтыратып, килергә җыенуын әйтте. Күптән күрешкәннәре юк иде, Фәрзәния сөенеп тә куйды. Җитмәсә, ире өйдә. Аек. Иртәдән бирле эчәргә сәбәп эзләсә дә, сиздермәскә тырыша.
— Җизни кайда? — дип каршылады ул кунакны.
— Өйдә, ял итсен. Ату бәйрәмнәр күп булды.
Ир эчтән куанды. Йокы бүлмәсендәге телефоннан җизнәсенә шылтыратты.
— Тиз кил, сине генә көтеп утырабыз.
Тегесе озак көттермәде. Сәбәпнең зуры табылды: очрашу хөрмәтенә шешәләр бушый торды. Фәрзәния апасы белән тынычлап чәй дә эчә алмады. Бер-ике сүз алыштырмак булып залга кереп утырдылар. Тик бармы соң ул тынычлык? Аш-су әзерләү бүлмәсендә ирләр шаулашты, берзаман кычкырыша ук башладылар. Нәрсәләрдер идәнгә төшеп ватылды. Йөгерешеп кухняга чыктылар. Күзләре тонган, чайкалып торган ирләр берсен-берсе күрмиләр иде. 
— Әйдә киттек, адәм тәганәсе... Матур гына сөйләшеп утырсагыз булмас идеме? Чама белсәгез, кем сүз әйтер иде сезгә? Юк инде, юк, булмады бәхеткәйләрем... Нирвым бетте инде...
Ул, калтырана-калтырана, ирен җилтерәтеп алып чыгып китте.
Фәрзәния иренең, вакчылланып, үзенә бәйләнәсен белә иде. Дөресрәге, көтә иде. Ир шунда ук тонык күзләрен әйләндереп карап алды.
— Нәрсә, туганнарыңа хөрмәтең шушымы? Дура син... Дура, — дип җикеренде. Аңа әле аракы җитмәгән, ул әле аякларында басып тора иде.
— Дура син... — дип йодрыкларын төйнәде ул. Фәрзәния читкә тайпылып калды.
Шунда, рәнҗешләрдән гарык булып, ул Ходайга ялварды.
— Миннән соң үзе күк эчкече хатынга эләгеп, тәгәрәп йөргәнен күрсәм иде...
— Эчкече хатыннарны син үзеңнән начаррак дип уйлыйсың мәллә? — диде ире, телен көчкә әйләндереп.
Инде менә теләге кабул булган түгелме? Хатын фәлсәфи уйларга бирелде.
Тормыш галәмәт кызык ул: ни бирсәң — шуны аласың, дип өйрәтте әнисе. Иә, хаклымы инде ул? Иренә яшьлеген, мәхәббәтен бирде. Өч ул бүләк итте. Ашарына әзер, өс-башы караулы булды. Алмашка ни алды? Хыянәтме? Тәмсез, ямьсез сүзләрме?
* * *
— Без күңелле яшәдек, — диде Җәүһәр кызына. — Ә сез яши белмисез... Бөтен мәсьәлә менә шунда гына.
Ул бик еракта — офыклар артында калган җәйне хәтерләде. Ач-ялангач иделәр. Кияргә кием булмады. Шулай да күлмәксез йөрмәделәр. Бердәнбер күлмәге бар иде Җәүһәрнең. Ап-ак җирлеккә каен җиләкләре коелган иде. Әлбәттә, колхоз эшендә тиз керләнде. Кулдан сәнәк, көрәк төшмәгәндә аны кем саклап бетерсен?
Ул көнне Җәүһәр терлекләргә әллә ничә юл чи печән кайтарды. Соңгы арбасын төягәндә генә итәгенә күзе төште һәм оялып китте.
Төшке ашка кайтуга капканы бикләде. Яңгыр суы тулган мичкәдән ләгәнгә су алды. Суны кояш әйбәт җылыткан иде. Селтесен дә жәлләмәде. Күлмәк кершәндәй агарды. Кер бавында җилфердәп калды. Хатын өйгә кереп киткәндә генә капка биген ычкындырды. Шуннан ул мич артына кереп утырды. Тиз-тиз капкалап алырга ниятләде һәм капка ачылганны ишетте. Ул суларга да базмыйча торды. Кемдер тәрәзә шакыды:
— Җәүһәр апа !
— Хәзер, хәзер! — дип кычкырды ул. Тиз генә мич башына үрелеп, Шәрәфетдиннең тунын өстерәп алды. Яхшылап ябынып, ишеккә табан атлады.
— Әнә теге яктан кубарылып болыт килә, Җәүһәр апа! Печәнне җыеп калырга кирәк. Шәрәфетдин агай шулай диде. Хатыннарны тиз җыеп килсен, диде.
— Күлмәгемне юган идем бит... Нишләргә инде, Сәмигулла? Кипмәгәндер инде...
Егет кер бавына күз салды. Җил чайкап торган күлмәкнең җиң очын йомарлап карады. Юеш тукымада соры бармак эзләре чәпәлеп калды.
— Кипмәгән микән дигән идем... Миең кайнарлык эсседә ни хәл инде бу? Хәзер әнкәйгә әйтә үтәм. Аның күлмәкләре икәү. Китерсен берсен. Тик, зинһар, тиз килеп җит, Җәүһәр апа...
Әсма күршесенең күлмәге тап-таман булды. Эшкә комачаулык китермәде. Җил котырынды. Борын, колак тишекләренә кадәр тузан-туфрак тулды. Печәнне барыбер җыеп өлгерделәр. Аннан яңгыр башланды. Лычкылдаган киемнәр, караңгы болытлар төсенә кереп күкселләнеп калды. Тик яңгыр күңелдәге шатлык очкынын сүндерә алмады. Колхоз ишеп акча түләдеме аларга? Яки кем дә булса хезмәтләрен бәяли белдеме? Анысын көтмәделәр дә. Үз күңелләрен үзләре күрделәр. Намуслары алдында беркайчан вөҗдан газабы кичермәделәр. Үзләренә яки колхозга гына эшләделәрме алар? Юк, илгә хезмәт иттеләр. Менә шуңа түзделәр, шуңа сабыр булдылар. Ә алмаш күлмәксез ул үзе генә идеме? Ьәммәсе тигез булдылар. Хәтерли әле Җәүһәр... Барысын да хәтерли... Ул елны миләр кайнарлык эссе иде. һәр йотым кайнар һава телне аңкауга ябыштырды. Уракка алар алты күрше бергә йөрделәр. Кич кайтканда шабыр тиргә баткан, кибәк кылчыгы кадалган тәннәренең су соравына түзәр хәлләре калмагач, юл өстендәге түгәрәк күл янына тукталалар иде. Ерактан караганда зөбәрҗәттәй ямь-яшел күл иде ул. Янына килгәч, төбе көзгедәй үтә күренә иде. Талгын суы җанга рәхәтлек, сихәт бирә, арганнар бетеп, тәннәр язылып китәр иде. Бер тапкыр алар, әйбәтләп юынып алгач, авыл ягына кузгалдылар. Күлдән шактый ераклашканнар иде инде. Зөлхәбирә, кинәт тукталып, билен капшаштырды:
— Ни булды? — дип сорады Җәүһәр.
— Ыштаным күл буенда калган. Кире борылыйк инде, кызлар... 
Өчесенең дә ирләре сугыштан кайтмаса да, өй тулы балачагалары көтеп утырса да, бер-берсенә шулай "кызлар" дип дәштеләр. Хатыннар көлешә-көлешә кире борылды.
— Мина анда берни дә калмаган кебек тоелды, — диде үткен күзле Зәкия.
— Калган шул инде... — диде Зөлхәбирә, янә билен сыпырып.
Алар, янгын сүндерүчеләрдәй ашыгып, күл янына барып җиттеләр. Күл тирәсенә кадап куелган кылычлардай төз камышларны аралап, бая чишенгән урыннарына килделәр.
— Юк, дидем бит...
— Монда да күренми...
— Менә ич, — дип кычкырып җибәрде Зөлхәбирә, балаларча олы сөенеч белән.
Алты күз, йолдызлардай җемелдәшеп, аңа карап торалар иде.
— Нәрсә авызыгызны ачтыгыз, менә ич...
— Бау ич бу! Нинди ыштан булсын?
Зөлхәбирә бантын артка ташлап рәхәтләнеп көлде. Бу мизгелдә ачлык та, хәерчелек тә алар каршында бик бәләкәйләнеп калган иде.
— Бау түгел, билбау бу, — диде ул. — Ирем мәрхүмнеке. Билдән буып торгач, гел ыштан киеп йөргәндәй хис итәм үземне...
Җәүһәр шул көнне җиргә тия язган күлмәгенең итәген кисеп ахирәтенә ыштан тегеп бирде. Безгә килешми ич алай, диде.
Менә шулай яшәделәр алар. Көнне төнгә ялгап эшләгән өчен "хезмәт көне" яздылар. Әз генә акча бирсәләр дә, ыштан түгел, балаларга икмәк юнәтерләр иде әле. Юк шул... Башта сугыш беткәнне көттеләр. Аннары ирләрен көттеләр... Аннары, өзелеп-өзелеп, яз көттеләр алар. Чөнки яз өмет алып килде. Балтырган, кузгалак, какы булып яшәүгә өмет җир куеныннан шытып чыкты. Кара туфраклы бәрәңге бакчасы да аларның хәленә керде. Черек бәрәңге кәлҗемәсе дөньяның иң тәмле ризыгына әйләнде. Җәүһәр карчык телен ялап куйды, борын яфраклары киңәеп китте, чөнки менә хәзер дә ул шулай дип җавап бирәчәк... Черек бәрәңге аларның ачлыктан һәм кышкы караңгылыктан күзләре кызарган, сулыгып беткән балаларын саклап калды.
— И-и, ул зәһәр кышлар, — диде Җәүһәр карчык, һәм уйлары янә үткәннәргә тоташты. Кышкы карны ера-ера урман тарттылар алар. Кечкенә чанага төяп кайткан ботак - санак салкын өйнең борынын сындырырга ярап торды.
Ул тагын Зөлхәбирәне хәтерләде... Шыгыр-шыгыр кар шыгырдый торган зыкылы суык иртәдә алар арба сөйрәп кайтыр юлга чыктылар. Берзаман Зөлхәбирә кычкырып елап җибәрде:
— Үләм, бетәм, — дип, бурлаттай кызыл ялангач ботын ышкыды. — Тәнем әрнүгә түзә алмыйм бит... Оят...
Юныс җизнәсе сүгенә-сүгенә чалбарын салды. Сугыш гарипләткән куллары калтыранды...
— Ник әллә кайчан әйтмисең аны? Ки...
һәм ул чалбар астындагы киндер ыштанын җилфердәтеп алга атлады.
Зөлхәбирәгә җан керде.
— Әй утын! Ярма булса, ботка пешерер идем дә, май юк... — дигән җөмләне суза-суза бер мәзәкне искә төшерде. Аннан алар бергәләшеп көлештеләр.
— Артык зурга өмет тотасың шул, — диделәр. — Кайткач, Алла боерса, бәрәңге тәгәрәтербез...
Балаларын менә шулай сакладылар алар. Ачтан да, туңдырып та үтермәделәр. Ә үзләрен саклый алмадылар шул. Еллар дөньяның бераз яктырак ягына тәгәрәгәч тә, җан газаплары басыла төшкәч тә, тән әрнүләренә түзә алмыйча китеп бардылар... Ходайга шөкер, ахирәте гомерле булды...
Җәүһәр карчык кулындагы дисбесен уңга таба хәрәкәтләндерде. "Әй байгыш, төннәрен нинди тәсбихлар әйтәсең?"
Ябалак: "Барча туганнар үлде, тумаган да кебек булды", — диде.
Иреннәре дога укыса да, нигәдер әлеге хикәят күңеленә керде...
* * *
— Син һаман җиңел яшәү юлын эзлисең, — диде ул кызына.
— Җиңел юл, имеш, — диде Фәрзәния һәм ирен чите белән генә елмаеп куйды. — Аның авыры кайда да, җиңеле кайдалыгын кем белсен инде, әнкәй...
Шунда ул балачагындагы бер вакыйганы искә төшерде. Бер төркем малайлар-кызлар шәһәр ягына чыкканнар иде. Нигәдер җир асты кичүенә төшәселәре килмәде, бер яктан бер якка турыдан гына сыптырттылар. Берзаман сыбызгы тавышы ишетелде.
Ул гадәттән тыш ачы кычкыртты. Әмма кызлар-малайлар уктай очтылар. Машиналар туктап торды хәтта. Ә каршы якта ал арны озын таяклы, кызыл кепкалы милиционер абыйлары каршылады. Ул Фәрзәнияне якасыннан эләктереп алды. Аннан... Озак итеп юл йөрү кагыйдәләрен өйрәтте. Югыйсә, кыз аларның барысын да белә иде. Бик җитди иде милиционер, шуңа аны коты алынып тыңлап торды. Ә икенче юлы шәһәргә чыккач, алар тагын юл кичүенә төшеп тормадылар... Берүзе аерылып калсынмыни?
Фәрзәния үз гамәлләрендә тәмам буталып бетте. Менә бүген дә монда килгәнче, улын шифаханәгә алып барды ул. Ерактан ук юлда нидер ялтыраганны күрде. Барып җиткәч, аның консерва банкасы икәнен белделәр.
— Кайсы юньсезе ташлаган моны? Баса күрмә, аяксыз калырсың, — диде улына. Үзе күзләре белән чүп әрҗәсен эзләде. Әрҗә күренмәде, һәм баласының күз каршында калай савытны читкә — үлән арасына тибеп очырды. Өч-дүрт адым китәргә өлгерделәр микән, коточкыч тавышлар чыгарып, берәү үкереп җибәрде. Фәрзәния артына борылды. Сыңар аякта сикерә-сикерә чыгып килүче малайны күрде. Аның яңаклары буйлап яшь ага, ялан тәпиеннән кан сиптерә иде. Фәрзәния куркудан агарынып катты, әмма ашыгырга кирәк иде. Йөгереп барып баланы күтәреп алды, шифаханәгә алып керде. Ярый табиблар өлгер булды...
Ул бит консерва банкасын кирәкмәгән җирдә ята дип уйлады. Е[әтиҗәдә киресенчә килеп чыкты.
— Бүгенге дөньядан дөреслек эзләп табып кара син, — диде Җәүһәр карчыкка. — Дөньяның аның үз дөреслеге.
— Син аны белеп эзләмисең, — диде әнисе. — Гомерең буена укыдың. Нәрсәгә генә өйрәттеләр соң сине, ә?
— Дөреслеккә өйрәткәннәрен кайда күргәнең бар?
Җәүһәр сандыгын ачты. Коръән тәфсирен алды. Битләрен актара-актара кызы янына килде.
— Мә, укып кара...
Фәрзәния беренче битен ачып озак кына төбәлеп торды. Аннан күзе төшкән беренче юлны укып китте:
— "Әлиф ләм мим — мәгънәсен Аллаһ үзе генә беләдер..."
Тагын тын калды. Әнисенә:
— Мә китабыңны. Аңлашылмый... — диде.
Җәүһәр, биемилласын укый-укый, китапны сандыгына кире салды.
— Дөрес яшәргә өйрәнергә теләмисең — шул гына...
Аннан оныгына табан борылып:
— Әтиең кайттымы? — дип сорады.
— Юк. Ул бел апада тола. Безне ялатмый ул...
— Монысы ни хәл инде, җә? — диде Җәүһәр.
— Киявеңнән сора, — диде кызы.
— Ә мин синнән сорыйм. Балаларыңа ата кирәк...
— Әти киләк, — дип сүзгә кушылды малай.
— Зурлар сүзенә катышма, — дип кисәтү ясады Фәрзәния.
— Балаң кадәр дә уйлый белмисең. Сабыйлар хакына түзә кешеләр. 
— Хәзер соң инде. Гафу итәргә дә өйрәнмәдем бит әле, әнкәй...
— Дөрес яшәмәү менә шушы инде, — диде карчык, тәмам ярсып. — Гафу итә белмим, имеш. Өйрәнерсең.
Оныгы белән кызын озатып кергәч тә ул, уйларына батып, түшәмгә төбәлеп ятты. Нәрсә, аның йөрәген чеметтермәдемени бу дөнья? Бу җиргә Ходай адәм балаларын сынар өчен җибәргән... Ә кызы һаман сыната...
* * *
Җәүһәрнең ирен ятларга бирәсе килдеме әллә? Чоры нинди иде. Сугыш дигән афәт ирләрне үләттәй кырды. Авылга Шәрәфетдин кебек исән-сау кайткан ничә ир булды икән? Тол хатыннарны гаепләмәде ул. Хәер, ни дип гаепләсен соң? Иремне кызыктыралар дипме? Ә менә сугышка рәнҗеше зур иде. Сугыш сәламәтлекне, гаиләне, бәхет, өмет кебек төшенчәләрне, аннан әхлакны какшатты.
Көндез үк иренең Сылубикәгә кагылганын белә иде ул. Кичне шомланып көтте. Шәрәфетдин арып-талып соң гына кайтып яткач та, ишекне эчке яктан йозакка бикләде. Ачкычын мендәр астына салды. Нигә болай эшләде соң? Беркая да китә алмассың, юлың бикле, дияргә теләдеме? Юк. Мин барысын да беләм... Китүеңне теләмим, диясе килде. Ярты төннән соң гына аны ак болытлар канат асларына кыстырып киттеләр. Озак йөзде ул. Тик минут эчендә болытлар канатсызга әверелделәр, Җәүһәр Сылубикәнең капка төбенә егылып төште... Сызланып күзләрен ачты. Ачык тәрәзә өлгеләрен җил кага, ире янында юк иде... Яланаякларын идән салкыны өшетте. Салкынлык җанына ук үрмәләде. Хатын ишеккә табан атлады. Анда гаепсез йозак эленеп тора иде. Яңадан караваты янына килде. Мендәрен кузгатып ачкычны кулына алды. Аны түргә кадәр атып бәрде дә янә тәрәзә янына юнәлде. Ачык тәрәзәдән өстәлгә, идәнгә сап-сары яфраклар коелган, алар ай яктысында муенсадан чәчелеп киткән, эшкәртелмәгән тонык гәрәбәләргә охшап калганнар иде. Кайчандыр, яшь чакта, Шәрәфетдин аңа нәкъ шундый эре ташлы муенса бүләк иткән иде. Ул озак кына иртәләгән көзгә төбәлеп торды. Йөзе җыерылмады, иреннәре хәрәкәтләнмәде. Күз яшьләре генә тып-тып тамдылар да тамдылар. Алар сап-сары яфраклар өстендә таң чыкларыдай җемелдәштеләр...
Таң белән ире шыпырт кына капка келәсен күтәрде. Өйгә кереп тормады. Ашыга-ашыга атын җикте, тиз-тиз капкаларны киереп ачты. Печән түшәгән арбасына чумып, ишегалдыннан кызу-кызу чыгып китте. Капкаларны ябарга да онытты хәтта... 
Җәүһәр ниндидер бер эчке рәхәтлек, дәрт белән аның ат җигүен бизәкле тәрәзә пәрдәсе тишегеннән күзәтеп торды. Аннан чыгып, шар ачык калган капкаларны япты. Күршеләрне күреп, баш кагып кына исәнләште, шунда иреннәрен тешләп каната язды.
Кичен ире соң гына, балалары йоклап беткәч кенә кайтты. Бер сүз дә дәшмәде.
— Чәй ясап китеримме? — дип сорады хатын.
— Салкын су эчтем, — дип җаваплады ире.
Шуннан ир караватка килеп ятты. Бераздан ямьсез итеп гырлый башлады. Хатын аның йокысыз төненең көнгә тоташканын йөрәгенең тынычсыз тибүеннән дә сизенде.
Тышта тагын җил кузгалган. Калай түбәгә дәү алмагачтан тып-тып алма коела иде.
— Көз иртәләде, — диде Җәүһәр һәм сабыр гына тәрәзәне япты.
Ире икенче көнне дә соңгарды. Кайтып кергәндә халәте тартылган җәягә тиң иде. Хатын аның бер карашыннан ук бәхетеннән чиксез арганлыгын күрде. Күңелләр чишелеш көтә иде.
— Ант җылытыйммы? — диде Җәүһәр. Ул эчке күлмәктән, чал керә башлаган озын чәч толымнарын тез астына кадәр таратып ире каршында шактый басып торды. Барыбер дә йөзе сулыгып калган иде.
— Нигә дәшмисең? — диде ул иренә.
— Арыдым.
— Мин ял итеп кайткансың дип уйлаган идем тагын...
Җәүһәр ирен чите белән генә елмаерга тырышты. Ир аңа сәерсенеп карап алды. Менә хәзер бөтенесен әйтеп салачак дип көтте. Тик хатын дәшмәде. Сабыр гына караватка табан китте... Бераздан Шәрәфетдин дә килеп ятты. Бу мизгелдә алар бер-берсенә чиксез ят иделәр.
Ир төне буе боргаланды, авыр сулап куйгалады. Газапланганын сизеп ут йотты Җәүһәр. Тик бу мәхәббәт газабы идеме, тәмуг газабымы — шуны гына аңлый алмады.
Колак төбендә нидер шаулады, битенә салкынча җил бәрелде. Хатын сискәнеп торып утырды. Ире тагын юк иде... Тәрәзә дә, ишек тә шар ачык, бу юлы сап-сары яфраклар түргә кадәрле сибелгән иде.
Шәрәфетдин тагын таңда гына кайтты. Мич алдына кереп, чүмечтән йотлыга-йотлыга салкын су эчте.
— Нигә мине газаплыйсың болай? — диде хатын.
Шәрәфетдин сискәнеп китте.
— Эш чыкты... Бозауларны төнлә санадык... Сине уятып тормам бит инде...
— Мин барысын да беләм, — диде Җәүһәр. — Телисең икән — бүген аңа китә аласың. Тотмыйм мин сине. Тик кеше балаларын үстерергә көчең җитәрме соң? Берәү генә түгел, өчәү бит... Ал арга сөяркә түгел, ата кирәк...
Ирнең күзләре шар булды. "Кем җиткерде микән?" дигән уй миен бораулады.
— Нәрсә сөйләгәнеңне колагың ишетәме синең? — диде дә төкеренеп чыгып китте.
Көне буена ул хатыны эшләгән якка аяк басмады. Кичен янә өйдә очраштылар. Ир телен йоткандай сүзсез булды. Шулай атналар үтте. Шәрәфетдин иңенә бер көлтә йөк күтәреп йөргән кешегә охшап калды. Күзләре кызарган, күз кабаклары шешенеп беткән чаклары булды. Җәүһәр бу хакта бүтән сүз кузгатмады. Ир китмәде...
Җәүһәр уй-хатирәләреннән арыныр өчен янә китабын кулына алды һәм өйдә япа-ялгызы булуының рәхәтен тойгандай кычкырып укып китте: "Сөләйман г-м: "Әй байгыш, ни өчен бодай ашамыйсың?" — дип сорады.
Ябалак: "Адәм г-м бодай ашап җәннәттән чыкты, мин дә хурлыкка төшәрмен дип куркам", — диде...
* * *
— Бәрәч, Фәрзәния, син түгелме соң? — дип каршылады аны Зөлхәбирә карчык. — Әйдә, әйдә, түрдән үт, кызым.
— Мин шул, — диде хатын үтә дә зәгыйфь тавыш белән. — Үтеп торырлык вакыт юк, Зөлхәбирә апа, йомыш белән генә кагылуым.
— Ни йомыш дисең инде, бала?
— Акча кирәк иде...
— Күп кирәкме соң?
— Ун мең тәңкә.
— Бик күп икән шул, бик күп икән... — диде карчык, калтырана-калтырана. Ул Мәрьям ана күз яшьләреннән тезелгән дисбесен тартып әйләнеп чыкканчы Фәрзәниянең күзләренә төбәлеп торды. Аннан, бер бөртек борчуын һәм дә бер олау шикләрен сиздермичә, хатынга эндәште:
— Үлемтеккә дип җыйганым бар иде дә соң... Шуны бирсәм генә инде. Ахирәтем хакына бирми була димени...
Карчык хатынның картлысына ук килеп басты.
— Җәүһәр хакына бирми була димени инде, — диде кабатлап — Ул бит минем балаларымның кендек әбисе. Кырда, урак урганда таптым бит мин ал арны.
Карчык бәхетле елмайды да сүзен тагын дәвам итте:
— Әниең кебек мәрхәмәтле зат дөньясында юк, бала. Сез, яшьләр, безне бәбиләгәч тә иркәләнеп ятканнар дип уйлыйсыздыр. Икенче көнне үк кырга, эшкә йөгерүебезне белмисездер. Ә Җәүһәргә рәхмәт. Ул минем өзелгән гомеремне ялгады. Соңгы улымны авыр тудырдым. Җеп өзәрлек хәлем булмады. Өзлеккән идем мин. Җәүһәр аулаграк урынга арыш саламы түшәр иде дә мине шунда яткырыр иде.
— Рәис күренсә сызгырырмын, урагың яныңда булсын, — дияр иде. Ә үзеннән лычма тир агар иде. Ике кеше өчен урак урып кара әле син...
Зөлхәбирә карчык калтырана-калтырана акча төргәген Фәрзәниягә сузды.
— Җәүһәр хакына бирми була димени? Үлемтеккә дип җыйган идем, балам. Тик мин күчеп киткәнче тотмассың инде, яме. Балаларымны борчымаска иде бит. Бөл ай да тормышлары җиңелдән түгел. Тегеләй тарталар, болай сузалар, бичаракайларым... Җитмәгәч җитми инде, нишлисең...
Карчык төргәкне Фәрзәния кулына тоттырды да аркасыннан кагып куйды:
— Сине иркәләделәр, әйе, иркәләделәр. Шулай, иркәләми ни... Алтынчы дистәне ваклаганда дөньяга китер дә... Апа-абыйларың таралышып беткән иде бит инде. Хәбәрләре бармы соң? Хатлары киләме?
— Шылтыратып торалар, — диде Фәрзәния, акчасаныйсаный.
— Исән-сау булсалар шул инде. Безгә башкасы кирәкми.
— Рәхмәт, Зөлхәбирә апа, — коткардың, — диде Фәрзәния, кош тоткандай сөенеп.
* * *
Мәдәният йортына кайтып кергәндә акча тапшыру чираты килеп җитә язган иде. Ишектән йончыган, кәефсез кешеләр килеп чыккан саен ул кабат тынычсызланып куйды.
— Безнең чират, — диде танышы, аңа төртеп.
Фәрзәния сискәнеп китте. Аннан ярышка чыккан чабышкыдай алга ыргылды.
— Таптыгызмы? — диде таш курчак.
— Таптым...
Ул сумкасыннан төргәк-төргәк купюрлар бушатты.
Ниндидер тимер машина котып җиле өрдертеп акча санады .
Берсе, ал арны җыеп алып, тимер сейфка урнаштырып торды. Таш курчак Фәрзәниянең янәшәсенә үк килеп утырды. Аннан әкрен генә сөйләнде:
— Хәзер бөтен көчегезне үзегездән соң өч кеше эзләүгә юнәлтегез. Югыйсә, безнең эшне эздән чыгарачаксыз. 
— Табалмыйм дип әйттем бит...
— Табарсыз, — дип елмайды таш курчак.
Уен шуның белән бетте дип уйлаган иде ул.
— Әле башлана гына, — дип көлемсерәде Гөлназ. — Күпме бурыч җыйганыңны онытма син...
Фәрзәниянең йөрәге жу итеп куйды. Ул менә хәзер генә, шушы мәлдә генә үзенең кая килеп капканлыгына төшенә язды. Берәү елый кайгыдан, берәү елый шатлыктан, ди иде әнисе. Гөлназга күтәрелеп карагач, птупты мәкаль хәтеренә килде.
* * *
Көннәр үтә торды. Телефон кыңгыраулары ешайды. Фәрзәния ары чапты, бире чапты, нәтиҗә күренмәде. Башта дусларын, аннан туганнарын, инде дә килеп, таныш-белешләрен йөреп чыкты. Уенга керергә атлыгып торучы бер генә зат та очрамады. Киресенчә, җүләрсеңдер, дип сүктеләр үзен. Шулай инде, кеше аркасындагы йөк башкаларга җиңел тоела, дип уйлады хатын.
Көннәр үтте дә үтте. Гөлназның шылтыратулары ешайды:
— Вакытын югалткан — малын югалткан, — диде ул. — Нишләп йоклап ятасың син. Нишләп әз генә дә кымшанмыйсың?
— Күпме кешегә әйтеп карадым, берсе дә кушылам дип тормый.
— Пешмәгән...
— Туктале, Гөлназ, караңгы төннән соң барыбер якты көн килә ич. Бәлки, безнең акчаларны кире кайтарып бирерләр.
— Бирерләр, көт. "Уенга үз теләгем белән керәм", — дип кул куйганыңны оныттыңмыни?
Телефон Фәрзәниянең иң явыз дошманына әверелде. Йөрәгенә умарта күче ябырылгандай тоелды. Төн йокыларын качырды. Шунда танышының өмет уты ягып җибәргән мизгеле исенә төште.
— Бик бай дустым бар дидең ич, әйдә шуңа барыйк, — диде икенче көнне Гөлназ шылтыратканда.
— Хе, акылың алтын икән, — дип көлде тегесе. — Аңа өметләнмә. Бүтән шәһәргә күченгән ул. Адресын да белгән кеше юк...
Көннәр үтте дә үтте. Газеталарда әлеге пирамидага бәйле хәбәрләр күренә башлады. Әнә, оештыручыларның берсенә һөҗүм иткәннәр, ди. Егетнең аягына атып бер дипломат акчасын чәлдергәннәр дә суга төшкән балтадай юкка чыкканнар, ди... 
Көннәр үтә торды. Ә көннәрдән бер көнне ул, җанында кайнаган нәфрәтен тыя алмыйча, мәдәният йортына юнәлде. Кешеләргә: "Акылыгызга килегез, мине алдадылар, сезне дә алдыйлар бит", — дип әйтәсе килгән иде. Тик уен оештыручыларның хәбәрсез югалуларын ишетеп һушсыз калды.
— Ялганчы угры булыр, ялкау йокычан булыр, ди... Сездә дә шулай әйтәләрме? — диде аңа каравылчы агай.
Көннәр үтте. Бәласе артыннан казасы иярә дигәндәй, шушы атналар эчендә доллар бәясе өчләтә артып куйды. Фәрзәниянең ун меңлек бурычы утыз меңгә әйләнде. Шул көнне аңа Гөлназ шылтыратты. Ул гадәттән тыш шат иде.
— Син бурычыңны түләргә җыенасыңмы? — диде салкын һәм кырыс тавыш белән. — Әллә судлашканны көтәсеңме? Гаризаны язып куйдым. Соңгы кисәтүем.
— Бу айда эштә премия дә вәгъдә итәләр, әз-әзләп түләрмен инде, — диде Фәрзәния.
— Миңа әз-әзләп кирәкми. Фатирыңны сатып түлә. Аннан әз-әзләп җыеп фатир алырсың...
Хатын өнсез калды. Үзе дә сизмәстән, шапылдатып тиз генә телефон трубкасын куйды.
— Нишләргә соң? — диде ул. — Иә, нишләргә инде миңа? Ихлас күңелдән аның догалар укыйсы, Ходайдан ярдәм сорыйсы килеп китте. "Бисмилла, бисмилла" дип кабатлады эчтән генә. Күзләрен кыса-кыса, маңгайларын җыера-җыера уйласа да, бантка берни дә исенә төшмәде. Догалар аны янә әнкәсенә тоташтырды. Югыйсә, апалары Фәрзәнияне гел кисәтеп торалар: үлсәң — үл, яман хәлеңне әнкәйгә сиздертәсе булма, диләр. Син генә аның чәчләрен агарттың, диләр. Тик ятим яптәп буламыни? Әнисе исән чакта бала ятим буламыни? Ул ашыга-ашыга әнкәсе йортына атлады . Җирдән калкып торган карт имән тамырына эләгеп сөрлегеп китте. Ачуы килеп тибеп җибәрмәкче иде дә, аягын гына авырттырды. "Чытырдап ябышкан", — дип уйлады эчтән генә. Үзенең дә кая булса да шулай чытырдап ябышасы килде.
— Тагын ни булды? — диде Җәүһәр карчык, кызының тәмам төссез кыяфәтен күреп. — Чирлисең мәллә?
— Алдадылар, әнкәй.
— Кем? Ничек?
— Бурычка батырдылар... Егерме мең акча кирәк миңа.
— Егерме мең? Кемнән, ни дип алдың шуның кадәр?
— Уенга керттеләр.
— Уенга? Кәрт уены түгелдер бит?
Карчыкның күзләре күлмәк сәдәфләредәй түгәрәкләнделәр. Ул кызына якын ук килеп басты.
— Юк инде... 
Ана үзен кулга алырга тырышты, тавышын калтыратакалтырата сорау бирде:
— Ә ник баштарак минем белән киңәшмәдең?
— Борчыйсым килмәде, әнкәй. Үзем дә сизми калдым мин...
Карчыкның эчке ярсуы барыбер тышка бәреп чыкты. Яулыгын әле чиште, әле бәйләде. Аннан сандыгы янына китте.
— Үлемтеккә дип җыйганым... Тынычлап үләргә дә бирмисез бит, — дип сөйләнде. — Хәзер үк үләргә язмасын берүк.
— Түләрмен , әнкәй .
— Түләрсең бик. Саташып йөрмәсәң, түләрсең...
Фәрзәния авыр, салкын сөенеч белән сөенде. Сумкасындагы бер төргәк кәгазь аның җанын әле җылытты, әле өшетте. Шушы Гөлназны мәңге күрмәскә иде... Тизрәк котыласы иде бу бурычлардан...
Аяк атлаган саен юлда сап-сары яфраклар кыштырдады. Үзләре матурлар, үзләре үлеп баралар дип уйлады Фәрзәния. Бәлки, көч-куәт биргән җиргә шулай бурычларын түлиләрдер. Ә мин әнидән һаман үзем бурычка алам...
— Фәрзәния апа - у !
Хатын тавыш иясенә төбәлеп карап торды.
— Танымыйм бит, — диде ул.
— Танымыйсыздыр, — диде яшүсмер малай, — мин дә Сезне карточкадан гына күргәнем бар. Зөлхәбирә карчык оныгы мин.
— Нәрсә? Нинди хәбәр китердең? — диде хатын, үз-үзен белештермичә.
— Әбекәй чирләп тора. Сезне чакырды...
Фәрзәниянең җанында оялу, курку тойгылары бергә кушылды. Кинәт йөрәге ярыла язды. Өйгә дә кереп тормыйча, Зөлхәбирә карчыкка йөгерде.
"Әнкәй генә сизмәсен иде", — дип пошынды.
Зөлхәбирә карчык ишек ачылуын да, аның түргә үзе янына үтүен дә сизмәде. Лимондай саргайган йөзен кымшатмыйча, эчкә баткан күзләрен түшәмгә төбәп ята бирде. Алгы бүлмәдән хатынның үзен каршылаган килен килеп чыкты. Пышылдап кына кунакны аш бүлмәсенә чакырды. Каенанасының юрганын тарата төшеп япты, аякларын төрде. Фәрзәния якынаеп караватка иелде.
— Чирләп киттеңмени, Зөлхәбирә апа, — диде ул. — Тышта шулкадәр матур, әйдә, терел тизрәк...
Карчык кинәт елмаеп куйды.
— Арыдым инде мин. Бик күп яшәдем. Көзен дә, язын да күрдем. Күп эшләдем... Арыдым... Аннан тирән итеп сулыш алды да: 
— Шулай да дөньядан туйган кем бар, — дип өстәде.
Фәрзәния чүттән генә:
— "Мин", — дип әйтеп салмады. Тел очында аңлаешсыз авазлар биеште:
— М-м-м-ин... бурычымны китергән идем, Зөлхәбирә е1Пе. . .
— И-и рәхмәт төшкере, — диде карчык, хәзер син аны, кызым, киленгә тапшыр инде. Ходайга шөкер, сүзеңдә тора беләсең. Әнкәң Җәүһәргә охшагансың...
* *
Зөлхәбирә карчык яныннан чыгып киткәч тә, ул үзенә урын таба алмады. Тагын кемдер аның чәченнән эләктерде. Фәрзәния ялангач каенга күтәрелеп карады:
— Нишлисең син? — диде ул, ярым үпкәләп. — Яфракларыңны җил тузгытып киттеме? Менә минем өметләрем дә тузгып очтылар...
Фәрзәния алга атлады. Чынлыкта аны җан газабы эләктергән иде. "Акчасын яндырдым бит, бәһасен өчләтә югалткач кына илттем бит, һәм моңа мин генә гаепле бит..." — дип өзгәләнә-өзгәләнә үз-үзенә сөйләнде. Ә карчык аңардан бер тиен дә артыгын сорамады. Бу хакта сүз кузгатса, нишләрмен дип борчылган иде Фәрзәния. Инде чыгып киткәч, тынычлыгы бетте. Үзеннән-үзе оялды. Оялуын бүтәннәр дә аяк эзләреннән сизәләрдер кебек тоелды. Автобустан төшеп, өенә кайтып җиткәнче артына борылып-борылып карады. Тизрәк өенә кереп, кеше күзеннән югаласы да, башын ике куллап кысып уйларын тәртипкә китерәсе килә иде аның.
"Үз бүрегең бары тик үз күзеңә төшә, — ди әнисе. — Менә шул инде..."
Ул ашыга-ашыга фатир ишегенә ачкыч тыкты, һәм... артына утыра язды: өч-дүрт хатын тезелешеп аның кайтканын көтеп картлысында басып торалар иде.
— Ник мин юкта чит кешеләргә ишек ачасыз? — диде олы улына ачуын белдереп.
— Хе, без читләргә әйләндекмени инде хәзер?
Бу Гөлназ тавыпты иде. Хатын тамак төбендәге төерне йотып җибәргәндәй авызларын кыймылдатып алды да:
— Менә фатирыңны карарга килдек әле, — дип өстәде.
— Карадыгызмы соң?
— Әйбәт телевизорың бар икән, суыткычың да яңа күренә.. .
Ул ирен чите белән генә елмайды. 
— Ал син аларны, Гөлназ, — диде Фәрзәния һәм сумкасыннан акча төргәген чыгарды.
Танышы гаҗәпләнүен яшереп кала алмады. Күзләрен челт-мелт йомгалап, әйтер сүз тапмыйча авызын ачып торды.
— Ун меңен менә акчалата бирәм яки, әйдә, банкка кереп долларга алыштырыйк.
Гөлназ кинәт коелып төште. Көзән җыергандай күз кырыйлары тартышып куйды. Тәмам өнсез калды. Фәрзәния акчаны иркенләп санап аңа сузды.
Ул шунда гына айнып китте.
— Димәк, таптың... Телевизорың биш мең, суыткычың ун мең дип исәпләгәндә дә тагын биш меңне бирәсең бар бит әле...
— Өстәл дә иске түгел, урындыкларны да яңа алган идек. Балконда өч литрлы бал бар...
Гөлназ маңгаен гармун күрегедәй җыера-җыера уйлап исәпләп карады. Аннан өстәл-урындыклар ягына чыгып китте:
— Син шуларны биш меңгә төртмәкче буласыңмы? Ике меңнән артмый ич болар.
Фәрзәния дәшмәде. Күзләре һәм күңеле белән күпме тырышып эзләсә дә, башка тәкъдим итәр әйбер тапмады.
Залга керешли, Гөлназның карашлары ишеккә төбәлде.
— Боларны салдырсак, биш меңгә җыела яза инде. Ярар алайса, хәзер машина чакыртабыз, — дип телефонга үрелде.
* *
Өй бушап калды. Авыр йөкне берьяк янга аударган арбадай җаны бушанды, һәм күңеле тулып китте. Фәрзәния үксеп елап җибәрде. Олы улы аның янына килеп басты, чәчләреннән сыйпады.
— Ярар, әнием, борчылма, укып бетерүгә эшкә урнашырмын. Ике ел гына калды бит инде. Бөтенесен дә яңабаштан алырбыз, — диде. — Бар, әзрәк йөреп кер. Тышта әйбәт бүген.
Яхшы сүз яу кайтарган, ди. Хатын иелеп күзләрен күлмәк итәгенә сөртеп алды да улын күкрәгенә кысты.
— Елама, әнием. Яңа йорт салачакмын әле мин... Үсим генә...
— Юк, улым, мин бит болай гына...
— Бар, әнием, ял итеп кер, шундый җылы тышта. Шундый рәхәт...
— Эшкә барырга вакыт җиткән, улым. Бүген икенче сменага. Кая, сумканы алып бир дә, киттем мин... 
Тышта әйбәт идеме, юкмы — Фәрзәния күрмәде. Янган йөрәгенең төтененә исергәндәй исәңгерәп, башын аска салып барды да барды. Әллә кайдагы тыкрыкларга килеп чыкты, кешесез сукмаклардан үтте, юллар кисешкән чатларга җитте. Әйләнечтән юл туры, диләр. Бүген ул эшкә шулай килеп керде... Кулы ни эшләгәнне күңел күзе күрмәде. Аш өчен бәрәңгесен, суганын турады. Тураудан артыгын үз өстенә алмады. Аны аш салып торырга олы кәстрүл артына китереп бастырдылар. Беркемгә күтәрелеп карамыйча, ул аш бүлүен белде.
— Кардәшем, — дип эндәште шунда берәү.
Хатын аны ишетмәде.
— Фәрзәния!
Ул эшеннән тукталмады. Тавыш иясе иелә төшеп янә игътибар таләп итте:
— Саңгырауландың мәллә?
— Абау, Рухия, син түгелме соң? Танымас идем, чын әгәр танымас идем... Әйбәтләнгәнсең...
Ул аның тирән җыерчыклардан арынган шома битенә, килешле аксыл күлмәгенә, иске булса да ямьсез күренмәгән түфлиләренә күз төшереп алды.
— Ә сиңа ни булды? Ник шулкадәрле бетерендең? Берәр кайгың бар мәллә?
— Искә төшермә әле. Уйлыйсым да килми...
Фәрзәния Рухиягә янә исе китеп карады. "Үзгәргән... Ире дә аракы дәрьясының үзәгенә суырылып батып бара иде югыйсә... Көн туды исә бар булган кайгылары бер яртылык акча юнәтү иде... Хәзер танымассың да..."
— Күз тидерәсең инде, карама шулкадәр. Менә мин сине бер җиргә чакырам. Бөтен хәсрәтең бер минутта таралып китәр, — диде Рухия.
Фәрзәниянең аның белән сөйләшеп торасы да килми башлады. Ишетмәгәнгә салыну килешеп бетмәс дип кенә сорау бирде:
— Кая тагын? Мин беркая да бармыйм бүтән.
Тик хатын үзенә бәйләнмәслек итеп кенә җавап кайтарды:
— Кардәшләрем янына. Бик рәхәт алар белән.
— Нинди кардәш? Минем бу шәһәрдә кардәшләрем юк.
— Бар. Үзең генә белмисең син...
— Анда да акча сорыйлармы? — диде Фәрзәния. Ул үз сүзләреннән үзе сискәнеп китте.
— Нинди акча? Анда кешенең бу дөньяга нигә килгәнен аңлаталар. Кызык ич.
— Бәлки, кызыктыр да...
Хатын аңа тышына "Чакыру" дип язылган бизәкле кәгазь тоттырды. "Иәһвә шәһидләре" исемле төсле китап сузды. Фәрзәниянең мондый нәрсәне гомерендә дә ишеткәне юк иде. Китапчыкны баскан урыныннан кузгалмыйча гына актарып чыкты да шаккатты. Рәсемнәрдә бәхетле елмайган шат йөзләр, ерак-еракларга төбәлгән өметле күзләр... Киемнәре затлы. Мода журналын актаргандай, һәр битенә тукталып, мин дә птундый күлмәк кияр идем диярлек иде.
Ул кинәт баю уенындагы кайбер мизгелләрне күз алдына китерде, һәм тәне эсселе-суыклы булып китте. Рәсемнәрдәге сурәтләр һәммәсе шундагы таш курчакларга охшаганнар иде.
— Ярар, уйлармын, — диде ул танышына, һәм чүмеченә үрелде. Эштән бушагач, Фәрзәния бер читкә алып куйган чакыру кәгазен туздырды. Анда: "Сезне Гайсә мәсихләрен искә алу кичәсендә көтеп калабыз", — дип язылган иде. Урыны да, вакыты да күрсәтелгән.
Танышы аңа, әйдә, хәзер үк киттек, дип бәйләнмәде. Фәрзәния шуңа гаҗәпләнде. Күңеленең кайдадыр талпынып алуын тойды, аны акылы белән басарга тырышты.
Шул халәттә ул өенә кайтып керде. Ә өйдә коточкыч бушлык... Балалары да урамга уенга таралышканнар. Аптсу бүлмәсендәге идәнгә буш кәстрүл-савытлар, чынаяк-кашыклар тәгәрәшкән. Кайнатма банкалары тезелешеп аңа карап торалар, "бик тиздән без әчеп чыгачакбыз" дияргә җыенганнар ... Фәрзәниягә коточкыч күңелсез булып китте. Аңа авыр уйлардан, бу буталчык халәттән арынырга кирәк иде. Тик икенче көнне дә әле ул үзендә тамчы да үзгәреш сизмәде. һаман ниндидер яшерен җепләр кичә буласы йортка тарттылар. Шул мәлдә Фәрзәния, барырга кирәк, дигән карарга килде...
* * *
— Бала хәсрәтеннән Ходай сакласын. Фани дөньяның иң авыр газабы шушы, — диде Җәүһәр карчык Заһирә кызына. — Сеңлеңнең бәхете булмады...
Ул яткан көе күзләрен түшәмгә төбәп өнсез торды.
Бүген ни дип киңәш бирсен соң ул кызына? Ни генә дисә дә, сүзләре аңына, зиһененә барып җитмәячәк бит. Инде ничә кат ул "Ана белән бала бер җандыр, ике гәүдәдер" дип язылган юлларга тап булды. Гәүдәсе коеп куйган үзем дип уйлады. Ә җаны? Җаны мәңгелек моң һәм хәсрәттән коедай мөлдерәп тора. Ул хәсрәт иртәнге кыраудай Җәүһәр карчыкның чәчләренә иңә. Кешеләр моны аның ак яулыгы астыннан чыгып торган һәр тотамыннан ук тоялар. "Син дә күргәнсең инде..." — диләр.
"Күрерлек гомер бирде бит Ходай, — ди ул. — Әле һаман да яшибез менә..." 
— Әнкәй, — дип эндәште кызы аңа. — Нәрсә тагын уйга баттың?
— Батмадым, болай гына.
— И әнкәй, безнең өчебезне ничек чит-ят җирләргә чыгарып җибәрдең соң син? Ярты гасыр үткән — артыгын кызыксынып та карамыйсың. Туйга бер килдең, балалар тугач тагын бер. Аларны үстергәндә ничә килдең икән?
— Үзегез еш кайттыгыз ич. Аннан, сез миңа борчылыр сәбәп калдырмадыгыз. Үзегезне дә, мине дә саклый белдегез. Сез бәхетле булдыгыз, балам.
— Бәхетле инде, — диде кызы авыр сулап. — Күпме торыр җирсез интектек, гомергә акча җитмәде...
— Җитмәсә соң... Адәмнең бәхете байлыкта түгел, акылда.
Заһирә уйга калды. Чынлап та бәхетсезме соң ул? Телен-денен алыштырганмы? Яки нәсел-нәсәбенә хыянәт иткәнме? Ир белән тора алмаганмы? Иә булмаса, балалары юлдан язганмы? Ходай сакласын...
— Әнкәй, — диде Заһирә кинәт яктырып. — Чынлап та бәхетле икән шул без.
— Ә менә сеңлеңне нишләтәбез? Ярдәм ит Фәрзәниягә, балам. Ак белән караны аера белми ул... Акны күп таушалдырсаң, анысының да карага әйләнүе бар. Ачуланма син аны. Ипләп кенә төшендерергә тырыш.
Җәүһәр карчык янә тын калды. Иреннәре генә үз төшенә дерелдәп тордылар.
— Сабый баламыни ул? Ник шулкадәр борчыласың, әнкәй, — диде Заһирә.
— Борчылам гынамы соң, үзәгем өзелә, — диде карчык. — Бәхетсез булды балакаем.
— Үзе гаепле. Күзен тондырып әллә нинди пирамидаларга барып кергән. Хәзер сектага эләктереп алганнар. Холкы йомшак. Хет ирен чит хатыннарга биреп җибәрмәсен иде...
— Бер килсә, килә инде ул, балам. Болай кызма әле син. Ипләп кенә аңлат. Сезнең чорда секталары да, пирамидалары да ишетелгән әйбер түгел иде... Сез бит әбиегезнең намаз укыганын күреп үстегез. Хәзер килеп җитәчәк сеңлең... Бер үк сабыр бул.
* * *
Апасының кайтуына Фәрзәния чиксез сөенде. Балалары белән бергәләп куна ук калды. Бәләкәй чагында туганнары кайткан көн кызның иң матур бәйрәме була торган иде. Тәти күлмәк, йә бер тәти курчак та эләгә торган иде. Бүген, әлбәттә, курчак та, күлмәк тә кирәк түгел. Бер күрешү генә кирәк. Кичке дини укуга бара алмавына гына бераз пошынып алды ул. Җае туры килгән саен: "Кардәшләрем көтәләрдер инде", — дип кабатлады.
— Нинди кардәшләрең? — дип сорады апасы, күзен челтмелт китереп.
— Дин кардәшләрем. Алар миңа сездән якынраклар шул, апа. Урамда гына очрашсак та, күңелләрем нур белән тула.
Заһирәнең кызыксынуы тагын да арта төште:
— Кайда эшлиләр? Кемнәр алар?
— Кайда эшләгәннәрен белмим. Белергә дә теләмим. Берберебездән ул хакта сорашмыйбыз да. Безне рухи кыйммәтләр берләштерә.
— Нинди рухи кыйммәтләр?
— Изге китаплар. Тәүрат, Инҗил, Зәбур.
— Әстәгъфирулла, нишләгән бу? — диде апасы. Ул, шашынгандай, күзләрен түшәмгә төбәп әйләндереп алды һәм, башын ике кулы белән тотып, аш бүлмәсенә кереп китте.
— Саташасың, кызым, — диде Җәүһәр карчык, сабырлык сакларга тырышып. — Үзең ярар. Балаларыңны юлдан яздырасың. Безнең өчен изге китап берәү генә: ул — Коръән.
Карчык ашыга-ашыга сандыгын актарды. Яулыкка төргән китаплар арасыннан Коръәнне тартып чыгарды. Аннан кызы янәшәсенә үк килеп басты.
— Менә ул! Дөньяның бар дөреслеге менә шунда! Мондагы кануннар синең һәммә ялгышыңны төзәтергә сәләтле. Берчак төшенерсең. Әнкәй шулай әйткән иле диярсең.
— Мин аны аңламыйм. Тел өйрәнергә Иәһвә Ходай үзе сәләт бирмәгән. Ник соң алайса урыс мәктәбендә укыттыгыз? Татар телендәге дин дәресләрен миңа монда гына өйрәттеләр бит. Ә сез шуны секта дисез. Секта ул — беләсегез килсә, диннең бер тармагы.
Әйе, Фәрзәния, барган көнне үк, бер кочак китап күтәреп кайтты. Кирпечтәй калыннары да, белендәй юкалары да әз түгел иде. Болар изге китаплар, диделәр аңа. Кайткач ал арны актарып-актарып карады да исе китте: һәммәсе татарча язылган иде. Икенче көнне укырга, аннан үз телендә язарга өйрәттеләр. Шулкадәр җайлап өйрәттеләр ки, Фәрзәния сизми дә калды, чөнки аңа моннан соң дәресләрне үзең алып барачаксың, диделәр. Килеп керүгә ышаныч белдерделәр.
— Чыгыгыз, чәй эчәбез, — дип эндәште апасы кухнядан.
Хатын, уйларыннан арынып, тавыш килгән якка атлады. Җәүһәр карчык та, тагын да авырая төшкән гәүдәсен алгарак авыштырып, кунаклары янына юнәлде.
Балалар, сәйләннәрдәй, өстәл янына тезелештеләр.
Заһирә мәтрүшкә, карлыган яфраклары салып пешергән чәйне чынаякларга агызды. Өй җиләкле болын, печән исе белән тулды.
— Туган як исе килә, — диде ул, тирән сулап. Бермәлгә аның борын яфраклары дерелдәп торды. — Ә сез шуның кадерен белмисез...
Малайлар коянттай кызгылт пәрәмәчләргә үрелделәр. Табада коймаклар чыжлады.
— Гает көннәре искә төште, — диде Заһирә. — Капка төбендә торулары һай рәхәт иде. Хәзер дә шулай үтәме ул гаетләр?
— Шулай үтә. Коммунистлар калмады бит инде. Сез үскәндә әтиегез дә коммунист түгел иде әле.
— И әткәйнең коммунистлыгы инде. Аның кемгә зыяны тиде соң,әнкәй?
— Беркемгә дә. Үзенә һәм дә төпчек кызына... Менә күрәсең ич.
Ул Фәрзәниягә ымлады.
Шул арада балаларның пәрәмәчле учлары бушады. Алар соңгы эш итеп парчадай ялтырап торган, очларына май тәңкәләре эленгән бармакларын ялаштырып алдылар да авызларын кул сыртлары белән сыпырдылар. Ялт-йолт бер-берсенә карашып күз кысышкач, кычкырып көйләргә керештеләр:
— Кодрәтле, бердәнбер Иәһвә атабыз,
Исемең изге дип икърар ителсен.
Синең Патшалыгың килсен,
Күктәге кебек җирдә дә Синең
Ихтыярың гамәлгә ашсын...
— Нишлиләр алар? — диде карчык, тирән ярсу белән кече кызына төбәлеп.
— Дога укыйлар.
— Әстәгъфирулла, тәүбә, илаһым, үзең кичер!
Карчык, өнсез калып, өстәл почмагына тотына-тотына торып басты. Якын килеп, кызының башына карбызга шакыгандай шакыды:
— Нишлисең син? Нинди Җәгбә белән башларын бутыйсың син ал арның, җүләр?
Фәрзәния авызы ябылмый калган апасын да, калтыранып басып торган әнкәсен дә елмаеп күзәтте.
Инде апасы телгә килде:
— Синең кебек җүләрләр тагын да бармы, сеңлем? — диде.
— Татарларны әйтәсеңме?
— Әйе.
— Әлегә йөздән артык кеше йөри. Көн дә өстәлә торалар. Чөнки беркем дә акча сорамый. Бөтенесен бушлай тараталар. Айга бер тапкыр журналыбыз чыга. Аңа да бушлай яздырдылар. Ә мөселман китаплары алырга минем акчам бармы соң? Әйттем бит, аларны аңламыйм да дидем.
Фәрзәния кыр чәчәкләре төшкән чынаягын каплап куйды. Аннан күзләрен бер ноктага төбәп көйләп җибәрде:
— Кодрәтле, бердәнбер Иәһвә Аллам! Бу көнгә кирәкле икмәгебезне безгә бүген бир...
— Саташкан! — диде карчык. — Инде нишләтәсе бу балаларны? Ул хәлсезлек тоеп, тиз генә амин тотып караватына барып ятты. Уйлар аны еракка, гомернең аргы очында калган хатирәләр дөньясына алып киттеләр. Җәүһәр кызының балачагын искә төшерде. Бер табында бисмилласыз гына карынга кергән коймакларны, азан тавышын тыңлап капка төбендә ялгызы басып торуларын бүгенгедәй күз алдыннан үткәрде. Тормыш һәм гомер юлында адәм баласы өчен һәр мизгелнең эзле һәм кадерле булуына төшенде. Олы кызы яңарак кына сөйләгән хикәятне хәйран калып күңелендә яңартты. Эчтән генә кабатлап карады:
"Этләрнең кайсы җиңәр дип уйлыйсың? Агымы, карасымы?" — дигән малай.
"Кайсын күбрәк ашатсам, шунсы җиңәчәк", — дигән бабай.
— Ә без карасын күбрәк ашаттык микәнни? — диде ул, авыр поптыну белән. Аннан Заһирәгә дәште:
— Кызым, теге хикәятеңне кайдан алып сөйләдең син?
— Төркиягә товарга баргач ишетеп кайттым, әнкәй. Нигә сорадың?
— Мәгънәсе тирән. Бөтен хаталарымны калкытып куйды менә.
— Синең хата түгел инде ул. Заманныкы.
— Заманнарны кешеләр саташтыра шул, балам. Мин Фәрзәнияне динсез итәргә тырыштыммы? Киресенчә, әтиеңә кыенлык китермәскә теләдем бит. Аңа сүз әйтмәсеннәр дидем. Коммунистлыктан чыгудан уттан курыккандай курыкты бит ул...
Бер мәлгә бөтенесе тын калдылар. Ул тынлык кышкы салкын төн кебек, колакларда гына түгел, җанда да зеңләп торды. Фәрзәния аларның борчылуларын да күрә, чиксез хәсрәтләнүләрен дә аңлый, тик нигә шулкадәр утка төшүләренә генә төшенә алмый иде.
Заһирә сеңлесенең янәшәсенә үк килеп утырды.
— Әйт әле, сине кем этәрде бу адымга? — диде ул, тәмам аптыраган кыяфәттә.
— Ни этәрде дип сора, апа.
— Ярар, ни этәрде булсын...
Үзе уйлап тапкан сораудан Фәрзәния үзе үк уйга калды. Чынлап та, гомергә бантына да килеп карамаган әлеге ят юлга аны ни этәрде соң? Иренең ташлап чыгып китүеме? Балаларын үстерерлек көче җитмәвен тоюымы? Бурычларымы? Әллә нибары Рухияне очраткан бер мизгелме? Исәпләп карасаң, бөтенесе дә бугай.
— Язмыштыр, — диде ул, бер сүз белән генә котылмак булып.
— Адәм баласы язмышны үзе яза, — диде Җәүһәр карчык янә кайнарланып. — Ходай һәркемгә сайлау мөмкинлеге биргән. Шуның өчен адәм баласын һәрчак җиде юл чатына китереп бастырган да, ихтыярың, дигән. Күңелеңне тыңлый белмисең син, кызым. Институтыңны гына да сайлый белмәдең. Биш ел гомереңне әрәм иттең. Беренче көн эшкә чыгуга: "Мин саннар яратмыйм икән бит", — дидең. Ант пешерергә барып кердең. Апаларың синең күк буталып йөрмәделәр. Күңелләрен тыңлый белделәр...
— Буталу, имеш... — диде Фәрзәния. — Хәтерләмисеңме, мулланы мәчеттән үзең барып чакырдың бит...
— Нинди мулланы?
Җәүһәрнең ике каш арасындагы җыерчыклары пычак белән ярып җибәргәндәй тирәнәйделәр.
— Ә-ә чакырдым шул...
Өйләнешкән чаклары гына иде әле. Алар яңа өйгә күчкәч Коръән ашы уздырырга ниятләделәр. Мәчеттән хәзрәт, үзе килә алмаганлыктан, башка берәүне җибәрде. Көне буе бик тырышып аш-су әзерләделәр. Табыннар мул , өй нурлы иде. Шаулап-гөрләп туганнар, тирә-күршеләр җыелды. Бераздан вәгазь башланды. Үлгәннәр рухына тынычлык, исәннәргә хәерле гомер теләп догалар кылынды. Ихлас һәм матур мәҗлестән күңелдә якты хисләр уянды. Үзенә бертөрле рәхәтлектән изрәп, бәйрәм рухына хуҗа булып, кунаклар өйләренә таралыштылар. Инде вәгазь укучы да, урындыкка утырган көенчә, күн итекләрен кия бантлаган иде. Шунда авызы колакка кадәр җәелгән ире килеп чыкты да аны аш бүлмәсенә чакырып алды.
Фәрзәния иренең: "Абзый, салып биримме?" дигәнен ишетеп, баскан урынында егылып китә язды.
— Ни сөйлисең син? — диде ул, ямьсез караш ташлап иренә.
— Ярар, ярар, син кысылма. Хатын-кыз була бел. Бар, әнә залга чыгып тор.
Хатын пыяла ишектән аларны күзәтте. Үз күзләренә үзе ышанмады. Тик күзләр алдашмый: карашларга ни чалынса, шул хак иде.
— Икейөзлеләр, — диде ул әнисенә.
— Кемне әйтәсең?
— Диндәгеләр. 
— Тәүбә диген, көфер сүз сөйләмә, балам.
— Үзе Коръән укый, үзе аракы эчә, шулай буламы?
— Кем?
Ул арада вәгазьче дә килеп чыкты. Ашыга-ашыга киенде дә хушлашып үз юлына китте. Фәрзәния озатырга уйламады да.
— Чакырып китергән кунакны озату фарыз, кызым, — диде Җәүһәр карчык.
— Ул лаек түгел...
— Вәгазе нинди үтемле. Тавышы дисеңме... Догалардан өй яңгырап торды...
— Инде менә минем күңелемдә адашып йөри ул догалар.
— Ник алай дисең, балам?
— Дин кешесе аракы эчәргә тиеш түгел. Ә ул эчте. Киявең белән бер яртыны бушатып чыгып китте.
Җәүһәр карчыкның төсе качты, агарынып, лып итеп урындыкка утырды.
— Монафыйклар — Исламның дошманыдыр, — диде ул. — Димәк, ялгышканбыз. Дус дип дошман чакырганбыз. "Иман белән гамәл — икесе бер пар кебек", — дигән Рәсүлебез Галәйһиссәлам. Алар берсе икенчесеннән бантка төзек була алмый. Иманлымы ул, юкмы — моны кешенең гамәле күрсәтә. Чын мөселман икейөзлелектән, ялагайлыктан ерак тора.
Җәүһәр карчыкның үз гомеренә мондый хәлгә тап булганы юк иде. Ул кызына шуны аңлатырга тырышты. Тик кызы да яңа йортка беренче мәртәбә Коръән укытты, шунлыктан әлеге хәл аеруча авыр тәэсир итте.
Фәрзәния барысын да аңларга тырышса да, Коръән ашы аңа куаныч китермәде. Дингә ышанычын какшатты. Аннан иң газиз кешесенә, балаларының атасына ышанычы югалды. Аннан кешеләргә. Бурыч басты, дөнья басты. Өйгә кайтасы килми башлады.
Беркем дә аңардан, хәлең ничек, дип сорамады. Рухия аңа шул чакта очрады. Ул аның хәленә керде.
— Минем сиңа ярдәм итәсем килә, — диде.
Тегендә аны, Рухиядән башкалар да, зур сөенеч, елмаюлы йөзләр белән каршыладылар, һәммәсе:
— Кардәшем, — дип атадылар.
Фәрзәния барысын да өйрәнергә тырышып күзәтте. Ул бер әйбергә игътибар итте: монда сау-сәламәт, бәхетсез, әмма, нигездә, җитди кешеләр җыелган иде.
Аңа шушы көнне үк:
— Яктылык безнең янда, ә тышта, тирә-юньдә һәрчак караңгы булачак, — диделәр. Ул моңа чын-чынлап инанды. Үзен караңгылыктан, ялган һәм явызлыктан качып, сыеныр өн тапкан җәнлеккә охшатты. 
Тора-бара аны мәңгелек тормыш киләчәгенә инандырдылар. Бу дөньяда ук кеше гомеренең мәңгелек буласына да ышанды ул. Тик аның өчен малга, байлыкка табынмаска, дөнья куудан туктап калырга гына кирәк икән. Шулардай азат була алсаң, беркем дә бернинди явызлык та кылмаячак, кешеләр журналлардагы курчаклардай бәхетле булачаклар икән. Моннан чыкканда Фәрзәния үзен өр-яңадан тугандай хис итте. Икенче көнне балаларын да ияртеп алып килде...
* *
— Ачуланмыйча төшендер син аңа, ул бөл ай да бәхетсез, — диде карчык, төпчек кызын яклап. Заһирә, бантын як-якка чайкап, исәңгерәп торды. Аптырашлы йөзен әнисеннән яшерергә тырышты.
— Нишлик соң инде, әнкәй? — дип сорады ул, читкә караган көе генә.
— Белмим. Шуңа сине чакырттым.
— Иренә әйтсәк... Балаларыңның юлдан язуын телисеңме, дисәк...
Әнә шул сөйләшү Заһирәне сеңлесенең ирен умырып алган сөяркә ишеге төбенә китереп бастырды. Батып барган кеше саламга ябыша, ди. Бу халәтне, бәлки, башкача аңлату мөмкин дә түгелдер.
— Сезгә кем кирәк? — дип сорады тулы гәүдәле хатын, халат төймәләрен эләктерә-эләктерә.
— Илнур белән сөйләшергә теләгән идем...
Йөгәнсез дәрте, төчеләнергә яратучанлыгы күренеп торса да, хатынның кинәт кәефе кырылды, һәммәсен яшерергә тырышып җиңелчә генә җавап бирде:
— Ә ул миннән китте. Хәзер бүтән белән яши. Адресын әйтимме соң? Төне буе өендә көмешкә сата ул хатын.
— Кирәкми, — диде Заһирә. — Гафу итегез...
— Сез берәр туганы мәллә соң? Әйдәгез, үтегез, сөйләшеп утырырбыз.
— Юк, рәхмәт, ашыга идем.
Заһирә әйтер сүз табалмады. Шулкадәр битарафлыкка исе китте. Нинди замана җитте. Хатыннан хатынга, ирдән иргә тиеннәр кебек сикерәләр дип уйлады. Шул бер адымлык ялгышта күпме язмышлар ватыла, балалар ятим кала. Үз гаиләң, үз нарасыйларың мизгеллек ләззәттән өстенрәк түгел микәнни? Әллә көн-төн сериаллар карап утыра торгач, тормыш шулай булырга тиеш дип фикер йөртәләрме? Башы тубалга әйләнеп, тәмам зиһене таралып кайтса да, ул әнисенә бу хакта тел ачмаска булды. 
* * *
Җәүһәр карчык җәһәт-җәһәт атлады. Сөякчел кулына шомырт таягын кыса төшеп тотты.
— Икебез дә картайдык шул инде, — дип сөйләнде. И-и, ул шомыртның матурлыклары! Рәсемдәгечә тип-тигез ябалдашлы, язларда яп-якты чәчле, көзләрен кап-кара күзле була торган иде. Аны төбе-тамыры белән йолкып алып киткәннәренә дә кайчан инде. Урыны да асфальт юл астында калды... Элек монда диңгездәй иген кырлары җәйрәп ята иде. Тук башаклар арасында җылы җилләр куыша, алар өерелеп килеп капланган урыннар, бераз тоныклана төшеп, уйдым-уйдым аерылып торалар иде. Кояш күз кырые белән генә карый. Әлегә таң чыкларында нурлар да уйнамый, әлегә ал арны болытлар янына да тартып алмыйлар. Кырда яңа юып чыгарган өйдәге кебек рәхәт дымлы һава тибрәлеп тора. Шул мәлдә алар ахирәте Зөлхәбирә белән җир башына килеп басалар. Үзләренә алын бүлеп алалар...
Аның күңеле менә шул арны юксына.
— И-и ахирәткәем, — ди ул, — барысы да менә шушы йортлар астында хәзер...
һәм күзләрен биек-биек өйләргә төбәп уйланып тора. Аннан, янә ахирәтен күз алдына китереп, җилгә каршы тагын да бөкрәя төшеп, таягы артыннан калышмыйча адымын кызулата.
— Инде менә үткәннәрнең төсе дә калмады. Төнге күктә йолдызлар да юк, болытлар да ерагая төштеләр. Туфрак исе дә юк. Кешеләргә, җирнең күпереп, яз нурын сеңдереп ятуын күрмәү бәхет микәнни? Ул чорларда яз өмет алып килә торган иде. Яшәүгә мәхәббәт тә, үлемгә нәфрәт тә яз көнне көчәя төште, һәм яшәүгә мәхәббәт һәрчак җиңде. Ахирәте Зөлхәбирә кебек ышанычлы затлар барында нигә җиңмәсен ди?
— Күңел — яхшы туфрак шикелле, аңа ни чәчсәң дә үсә, ахирәткәем. Төшенкелек чәчмик әле. Аннары эшкә дә кул бармас, — ди иде Зөлхәбирә. Борын салындырып утыручыларны бөтенләй сөймәде. Имәндәй нык, сабыр булды. Бер айда бер үк урамга килен булып төштеләр дә, берсе терлекләргә азык ташырга, икенчесе ат карарга эшкә керделәр. Ул чакта иң таза, куе яллы елгыр атны Зөлхәбирә аңа үзе сайлап бирде.
Аннан бергәләп ирләрен сугышка озаттылар. Бер ызба бала белән калдылар. Тормышның бар авырлыгын үз җилкәләрендә күтәрделәр. Ә атлар түзә алмады: ач, салкын кышта чебендәй кырылып беттеләр. Хатыннар алар урынына үзләре җигелде: урман тарттылар, иген чәчтеләр, урак урдылар. Кияргә кием, ашарга икмәк юк дип зарланмадылар. Хәер, кемгә зарлансыннар? Дөрес, кайберәүләренең холкы үзгәрде: ярсып китүчәнгә әйләнделәр. Зөлхәбирә аларның ачуын чыгарып, юктан да кызык табып шырык-шырык көлде. Шуннан бергәләп ирләрен көттеләр. Шәрәфетдин кайтты, ахирәтенә толлык килде... Әмма ул монысын да кичерә белде...
Әгәр Шәрәфетдин кайтмаган булса? Шәрәфетдин кайтмаса, кызына мәгънәлерәк яшәргә кирәк дип акыл өйрәтер иде микән ул? Хәер, бу хакта уйлау кирәк микән инде? Сау кайтса да сәламәт түгел иде ич ире. Киртәләрне җимереп иреккә ыргылган йөк атыдай ярсу булды. Үзе каядыр ашкынды, үзе кая ашкынганын белмәде. Офыкка карап, еракка чабып китәргә дә батырлыгы җитмәде. Сугыштан соң шактый еллар үткәч, аны бригадир итеп билгеләделәр. Шуннан коммунистлыкка керде. Үзенең дә җаны тынмады, башкаларга да тынгылык бирмәде. План, норма теленнән төшмәде. Аякларында көчкә басып торган, какча гәүдәле хатыннарга исәпсез мәшәкатьләр тудырды... Рәнҗүчеләр дә, каргаучылар да булгандыр. Ә Җәүһәрне тынычлыкта калдырдымы соң ул? Кырда печән җыелмаса да, уракка төшәсе булса да, фермада терлекләр ач ятса да Җәүһәрне алдан йөгертте. Моның өчен үзенә ни белән түләделәр соң? Берни белән дә... Бер-ике Мактау кәгазе бар иде. Фани дөнья белән араны өзгәч, теләсә кайда сөйрәлеп йөрмәсеннәр, дип, Фәрзәния ал арны мунча миченә үк олактырды. Юк, юк, Шәрәфетдин беркемгә дә зыян салмады. Каты холкын дәүләт эшен вакытында тапшыру өчен генә кулланды. Коммунистлыктан чыгарабыз, дип өркетеп тормасалар, ул мәрхәмәтлерәк тә була алыр иде, әлбәттә. Нишләтәсең, чоры шундый килде... Шәрәфетдиннең әтисе укымышлы зат иде. Коръән сүзе теленнән төшмәде. Бай да, ярлы да түгел иде ул, шуңа сөргенгә дә сөрелмичә калды. Колхозны, коммунистларны җене сөймәде. Җае туры килгән саен Җәүһәргә:
— Улыма ышанычым юк. Нигезне син сакла, килен, — дия иде.
Саклый алмадымы Җәүһәр? Ничек кенә саклады әле! Фәрзәниясе барыбер күченеп киләчәк аның. Балаларына күз-колак булырлык, җә, тагын кеме бар? Ә уллары караусыз ...
Җәүһәр карчык тирән итеп тын алды.
— Чордан һәм мәхәббәттән качып котылып булмый шул, — диде пыт ылдап кына. Ул Сылубикәне искә төшерде... Юлына тәгәрәгән эшкәртелмәгән тонык гәрәбәгә охшаш сары яфракларны кәлүш очы белән очыртып-очыртып җибәрде. Үзен суык төндә ачык тәрәзә каршында басып торгандай хис итте... 
Монысын да бит ул ахирәте белән бүлешми кала алмады. Дусларның да һәммәсенә сер ачып булмый, беришләре моңа сөенәчәкләр генә, ә әрнүле йөрәкне таптарга күп кирәкмени? "Балаларың хакына Ходайдан сабырлык сора", — диде ахирәте. Ә сабырлыкны Ходай аңа теләгәнчә бирде. Хәер, каян искә керде соң әле бу Сылубикә? Җәүһәр аны кыямәт көнне дә хәтергә алмам дип сүз биргән иде түгелме? Ул янә тын калып иренен кыймылдатыр-кыймылдатмас яраткан хикәятен кабатлады:
— Адәмнәр сине тотсалар, ни өчен күзеңне йомасың? — диде Сөләйман г-м.
— Кыямәт көнендә күрсәм, танымас һәм дәгъвачы булмас өчен, — диде Ябалак.
Җәүһәр карчык, буыннары йомшаганны тоеп, юлдан читкә чыкты. Эскәмиягә барып утырды. Кат-кат тирә-ягына әйләнеп карады. Офыккача биек-биек, тәкәббер ап-ак йортлар чайкала. Алар океандагы зур-зур корабларга охшап торалар.
"Элек рәшәле офыклар шулай тибрәнеп тора иде, хәзер күзләрнең дә рәте китте, карт кешене саташтыралардыр инде. Әнә ич, бөтенесе ят, бөтенесе үзгә, бу җиһанда яшәлмәгән дә кебек". — Җәүһәр янә үткәннәргә кайтып китте.
"Менә монда Сәрбиҗамал карчык нигезе иде. Өе җыйнак булса да, ап-ак пәрдәле ике тәрәзәсе кояшка каршы көлеп торыр иде. Арырак — Бибиҗиһан карчыкныкы... Иа Хода! Хәзер кешеләр әйтерсең корабларга төялгәннәр. Күпме язмышларны сыйдырган бу кораблар. Үз кызының язмышы да ятьмә тишеген хәтерләткән тәрәзләрнең берсенә сыенган".
Кешеләр кайда килеп эләккәннәрен дә белмиләр шул. Түшәмнәре кешенеке, стеналары күршенеке, фатир өчен дип күпме акча түләтәләр үзләреннән... Биек йортларда яшәүчеләргә ул һәрчак кызганып карый: элек тә шулай иде, хәзер дә. Өе каршындагы биек йортларның утлары да әле сүнәләр, әле кабыналар. Шулай һава белән җир арасында да тормыш барлыгын искәртәләр. Төн уртасына кадәр ул шәһәрнең тынычланганын көтеп ята. Тик тулы тынычлык киләсенә генә ышанмый. Выжт-выжт машиналар узып китә, автобуслар тулы халык гел юл йөреп тора. Төн уртасыннан соң да берән-сәрән утлар яна.
"Болары нарасыйлы яки хасталы йортлардыр", — ди карчык, һәм ул утлар аның тәрәзәсенә дә сагыш коя.
Югыйсә, аңа да килделәр. Уңайлы фатирга күчерәбез, диделәр. Милиция киемендәге кешеләр башта үгетләп карадылар. Аннан рәсми кәгазьләргә кул куюларын сорадылар. Бөтен авылны бер ай эчендә "шырпы тартмаларына" кертеп тутырдылар. Җәүһәр аларга өздереп әйтте: 
— Күченмәячәкмен, минем нигеземә тияргә хакыгыз юк, — диде.
Ничә еллар буена суд юлында йөрттеләр. Ахырда барыбер закон аны яклады.
Әнә шулай, түбәсе кояшка тигән ап-ак шәһәргә кош оясыдай җыйнак, бердәнбер агач йорт сыенып калды. Ул бер авылның барча хатирәсен, тарихын һәм дә күңел байлыгын саклады.
Ә ахирәтен ризалаштырдылар...
— Чакырганыңны көтмәм, үпкәләмәссең, Җәүһәр, — дигән иде. Атнасына ике-өч кат урап китәр иде, бахыр.
— Иллә дә рәхәт менә шушында, сагынуларым басыла, сагышларым таралган сыман тоела, — ди иде. Сөйләшеп сүзләре, серләшеп серләре бетми иде. Хәтта, нәсел-нәсәбеннән аерылып, бәхет эзләп килеп чыккан, тамырсыз үләндәй монда ялганырга тырышкан яшьләрне кызганып балавыз да сыгып алалар иде. Ни йөртә бу адәм балаларын? Язмышмы, узмышмы, дип озак-озаклап баш ваталар. Аннары барча юшкыннарны фил рәсеме төшкән сары каплы чәй белән юдырып җибәрәләр иде.
Җәүһәр, авылны чүплеккә эттереп, урынына шәһәр төзиләр икән, дигән сүзгә башта ышанмыйчарак торды.
— Кешеләрне көрәтеп буламыни? Бу эшкә җөрьәт итмәсләр, — диде ул.
Шунда кайберәүләр:
— Җир нужасыннан туймадыңмыни, Җәүһәр апа? Картлыгыңда рәхәт тормыштан баш тартасыңмыни? — дип кәефен кырдылар.
— Минем өчен рәхәт картлык менә монда. Нигеземә кагылырга рөхсәтем юк! — дип җаваплады.
Нәрсә, ялгыштымыни Җәүһәр? Иске йортның череп, каралып беткән мүкләренә кадәр газиз түгелмени аңа? Шушы йомры бүрәнәләр аның килен булып төшкән көнен хәтерли. Беренче мәхәббәт төннәрен... Бу бүрәнәләр аның балаларын тибрәтеп үстергән бишек силәсен таный, мышык-мышык елауларын, чырык-чырык көлүләрен ишеткән, күпме шуклыкларын яшергән, һәммәсенең тәпи киткәнен тетрәнәсөенә карап торган.
Карчык Фәрзәниясен искә төшерде. Ул чакта сигез ае да тулмаган иде бит әле.
— Ән-нә-нә, — дип такмаклаган тавышка борылып караса, авызын ерып, канат чыгарырга җыенган очар коштай талпынып, кызы басып тора. Җәүһәр, яшен тизлегендә баланы әйләнеп узып, бераз ара калдырып, аның каршысына чүгәләде.
— Әйдә, кызым, әйдә, тәпи-тәпи атла әле... Әйдә, йә, йә. 
— Бер адым... Ике адым... — дип санады Җәүһәр эчтән генә. Ул арада шырык-шырык көлгән бала шап итеп артына утырды да кычкырып елап җибәрде. Уенчыгы өстенә туры килеп, йомшак җирен авырттырды. Җәүһәр кызын күтәреп алды, чуп-чуп ике битеннән үпте. Тәрәзәдән ургылып кояш нуры тулды. Өй эче тагын да яктырып, ямьләнеп китте. Хәтта бүрәнәләр дә кояш төсенә керделәр.
И ул бәхетле мизгелләр!
Авылны сүтәргә керешкәнче ул кат-кат буш урамнар буйлап үтте. Кешесез йортлар аңа коточкыч куркыныч булып күренделәр. Шунда ул кешеләрнең, бары тик кешеләрнең генә авылны авыл итеп таныта алуларына төшенде. һәр йортны олысыннан кечесенә кадәр күз алдыннан үткәрде. Чиксез мәрхәмәтле булганнар бит алар! Бер-берсен әләкләмәгәннәр, зинданнарга салмаганнар. Бары — бергә, югы — уртак дип, гали генә гомер кичергәннәр, һай, игелекле булганнар авылдашлары.
Трактор, бульдозерлар тыркылдый башлагач та, күңеле тизрәк урамга тартты. Каш өстенә кулын куеп озак итеп төзүчеләрне күзәтте.
— Исәнме, Җәүһәр апа, — дип эндәште аңа шунда берәү.
— Әйбәт әле, улым, — диде ул, күзләрен кыса-кыса. — Тукта, Рәхимҗан түгелме соң син?
— Әйе , мин .
— Урнашып беттегезме? Яңа фатирда ничегрәк соң?
— Болай җылы күренә. Менә, эшкә җибәрделәр әле.
— Нинди эшкә?
— Авылны көрәтергә инде. Төзи башларга урын кирәк, диләр.
Карчыкның күзе шакмак булды. Ачык авызы ябылмыйча калды.
— Тәүбә, диген. Кит аннан, көфер сүз сөйлисең, бала.
— Ник, өстән куштылар ич... Монда биек йортлар булачак барыбер.
— Өстәгеләрнең кендек каны монда таммаган. Ә синең туган авылың шушы. Бар, читтәнрәк бүтән эш сора. Башкалардан көрәтсеннәр әнә.
Егет дәшмәде. Башын аска салып, шактый вакыт уйга батып утырды. Ә бераздан шомлы тынлыкны тетрәтерлек куәтле гөрелте ишетелде. Җәүһәр аның тыкыр-тыкыр килеп, авылдан ераклашып баруын күрде.
Хәзер инде барысы да артта калган... Замана үзгәргән, җырлар үзгәргән. Заман кешеләрне, холык-фигыльне, әдәпәхлакны үзгәртте. Ә Җәүһәр карчыкның самавыры һаман шул иске көйне суза. Чөнки күмере иске. 
Авылны тигезләргә дип дөбердәп тракторлар, бульдозерлар килеп төшкәч тә, Җәүһәргә иске өе җыерылып, бәләкәйләнеп калгандай тоелды.
— Курыкма, безгә тимиләр, — диде ул, җылы бүрәнәләрне сыйпаштырып. — Закон дигән нәрсә бар бит әле дөньяда. Бу илдәгеләре булмаса, бүтән илдәгеләре яклар...
Туган нигезләрен җир белән тигезләгәндә кешеләрнең барысы да рәхәт тормыш турында уйладылар микән? Юк, әлбәттә. Күбесе:
— Барыбер мәҗбүр итәчәкләр, — дип кенә килештеләр.
Күбесе нигезләрен бульдозер белән көрәтәселәре килмичә, үзләренә сүтү мөмкинлеге бирүне сорадылар. Ә сүткәндә... бу туфракка күпме күз яшьләре тамды... Әзмәвердәй ирләр дымлы күзләрен яшерә-яшерә, артыгын сөйләшеп тормыйча гына:
— Кышлыкка ярап куяр, Җәүһәр апа, — дип, койма, рәшәткә такталарын аның капка төбенә китереп өйделәр.
— Ярар, — диде Җәүһәр. — Коймагыз ни сөйләгәнне тыңларга килерсез аннары... Минем самавыр аларның бөтен эч серләрен түктерәчәк... Мичкә ут керсә, өйгә кот керә инде ул. Ярар, мишәйт итмәс.
Ә җыр тыңларга килмәделәрмени авылдашлары?! Килми кала алмадылар. Гает бәйрәмнәрендә коймаклы табак күтәреп бусагадан үтмәгән, рәшәткә-коймаларының, газиз нигез моңын тыңлап самавыр янында чәй эчмәгән бер генә кеше дә калмагандыр.
Кунакларның бу өйдән тиз генә аерыласылары килмәде. Бәхет өмет итеп рәхәт тормышка күченүчеләрнең күзләренә моң тулган, керфек очларына яшь эленгән иде.
— Бакчага җир бирәчәкләр икән, әйбәт булыр иде дә соң... Фатирларда җәйләрен бигрәк эссе, түзешле түгел, — диделәр алар, киңәш сорагандай.
— Алыгыз, ал, бирсәләр кире кага күрмәгез. Безнең авыл халкы туфрактан яралган ул. Бер-ике кыяк суган өзеп керсәгез дә күңелле булыр.
Әнә шулай бөтенесен елмаеп каршылады Җәүһәр. Аркаларыннан сөя-сөя озатты. Авылдашларының йортын ташламауларына бер куанса, монда килгәч, аларның эчке рәхәтлек кичерүләренә икенче куанды. Ә вакыт алга йөгерде. Айлар, еллар үтә торды. Карчыкның өй почмагындагы көл өеме нәни аксыл таучык хасил итте. Әлбәттә, авылдашларының аңа күзләре төшми калмагандыр. Кадак-тупса катыш көл тавының һаман очкыннары сүнмәгән, алар шушы туфракка бәйле үткән гомерне искә төшереп җемелдәшеп яталар иде.
Яңа шәһәргә нигез салырга килүче субайчылар Җәүһәргә бик сәерсенеп карадылар. 
— Үз кадереңне үзең белмисең, кортка, — диделәр.
— Чыпчык та әйтә "үз чатырым" дип. Читлек кошы түгел мин, балалар... Тимәгез нигеземә.
— Суның салкыны дисәң — салкыны, кайнары дисәң кайнары краннан ага, утының килгән, мичең яккан... Ә син күченмим дисең тагын.
— һәр кош үз оясында ирекле. Ә утынны без аны сугыш вакытында чана тартып та ташыдык. Чыбык-чабык белән дә өй җылысын саклый алдык.
Әлбәттә, зәңгәр комбинезонлы, соры каскалы ирләрнең берсе дә аны аңламады. Кайсыдыр:
— Безнең әнкәйләр дә шул инде, картлар искелеккә ябышып яталар ич алар, — дигәч кенә сүз бүтән якка борылыш алдьк Шәрәфетдин мондый сөйләшүләрдән качарга тырышты. Иә өйгә кереп китте, йә бушап калган урам урыннарын урап килде. Авыл урынында шып-шыр бушлык һәм дә үле тынлык калган кичтә алар, картлы-карчыклы, үксеп-үксеп төне буе яшь түктеләр. Үткән гомерләре кызганыч булдымы, әллә авылдашларымы? Әллә бу коммунизм дигәннәренә барып җитәлмәгәнгә гарьләнү идеме — һич уйларының очына чыга алмадылар. Дөм караңгыда ялгыз йортның якты хатирәдәй балкып утыруына, авылдашларының гына түгел, читтән килгән тагын бик күпләрнең кызыгып, автобустан төшәрдәй булып карап үтүләрен алар сизмәделәр.
Әле кайчан гына кырлардан кайтып кермәгән, иген иккән, печән чапкан, колхозны аякка бастырам дип тырышкан, көтү көткәндә кояшка карап яки күләгә озынлыгыннан чамалап вакыт исәпләгән, аякларына сыланган таң чыкларына кадәр туфрак исе сеңгән җир кешеләре бер көндә төзүчеләргә әверелделәр. Мул иген кырларын, тукранбашлы печәнлекләрне, чалгы, кәтмән кебек бәһасез байлыкларын таш, кирпеч, измәгә алыштырдылар.
Шәрәфетдин бу гарасатны күтәрә алмады, күзгә күренеп сулды. Күкрәген чәнчү алды, муен тамырлары тартышты. Хәлсезләнүе көчәйгәннән-көчәйде. Аннан — китеп тә барды...
Соңгы көненә кадәр ул:
— Ни өчен бу җиргә шулкадәр көч түктем соң мин? — дип өзгәләнде. — Игенне җир уңдырмады, тир уңдырды лабаса... Ни дип тир түктек соң без?..
— Күпчелек алай уйламый, димәк, без дөньядан арткарак калганбыздыр... Искечә фикер йөртәбездер...
Ирнең ачуы кабарды:
— Алайса, бар, син дә шәһәргә күчен, — диде ул хатынына, ярсуын тыялмыйча.
— Мин әткәйгә вәгъдә бирдем...
— Нинди вәгъдә? 
— Нигезне саклыйм, дидем.
Шәрәфетдин аңа күзләрен түгәрәкләндереп, исе китеп карап торды. Әмма бер сүз дә дәшмәде. Ул бөтенесен аңлаган иде.
Карты китте, тик йорт ир-атсыз калмады. Фәрзәниясе Башкортстан ягыннан төзелешкә килгән егеткә кияүгә чыкты. Икенче уллары туганчы бергә яшәделәр дә, кияүгә яңа йорттан фатир биргәч, алар да шунда күченде.
Ялгыз өй һәм ялгыз карчык бер-берсенә сыенып шул иске нигездә торып калды.
Гомернең барча хаталары, барча бәхет-куанычлары, барча югалтулары, табышлары — һәммәсе шушы нигездә. Күкрәк тутырып сулар бер күк һава, бер күк мәрҗән йолдызлар, көләч ай, нур көлтәсенә коендырган юмарт кояш аныкы! Бусаганың аргы ягына басуга, көннең һәр мизгелендә ул шуның белән хозурлана. Күкрәк тутырып сулыш ала һәм бөтен җиһанны бер үзенә бүләк иткән өчен Ходайга рәхмәтләр укый. Йортта казлар каңгылдаша, бәрәннәр бәэлдәшә, сыер мөгри. Ул ал арга бәрәңге арасыннан эт эчәгесе йолка. Шунда тибрәнеп торган офыкка күзе төшә: анда карашларны саташтырып якты рәшә йөгерә. Болар һәммәсе аныкы. Елгыр җиле дә, ап-ак карлары да. Шаян бураны да аныкы. Кыйбладан җил торса — кар китәсен, төн яктан җил иссә җәй китәсен күрми яши алмый шул ул. Ә нишләп күрмәскә тиеш әле?
Әйе, авылдашлары кызганыч. Узган болытны тотып булмаганны аңламаулары тагын да кызганычрак. Җир эшеннән туймадыңмыни, имеш... Тракторы, комбайны тезелеп торганда, хәзерге эш эшмени ул? Әле бит берсенең дә тәпиләреннән туфрак исе китмәгән. Җаннарындагы һәммә җепләрнең туфракка тоташканлыгын белмиләр булыр алар. "Кара җиргә кар яуса — карны күрү бер зәвык, кара җирдән кар китсә — җирне күрү бер зәвык", — ди иде ахирәте. Ә үзе таш капчыкка бишенче катка ук күченде дә куйды. Балаларын тыңлады.
Карчыкның ахирәте янына ашыгуы исенә төште. Утырган урыныннан тиз генә кузгалып китте.
* * *
Ишектән керүгә, Җәүһәр бәхилләшергә килүен аңлады. Зөлхәбирәнең йөзенә лимон сарысы суккан, борыны очлаеп, маңгай сөякләре өскә калкып чыккан иде.
Карчык фани дөньяда бик күп үлемнәрне күрде. Бик күпләрне озатып калды, һәрчак:
— Ходайдан вакыт җиткәч, кая барасың, — дип килешергә мәҗбүр булды. Ә ахирәтенең күз карашларын күтәрә алмыйча тетрәнеп басып тора менә.
— Рәхмәт сиңа, Җәүһәр, — диде Зөлхәбирә. — Гомер итү безгә урам кичү генә булмады. Күп яшәдек. Арыганчы яшәдек. Мең бәхил... Син рәнҗеп калма, ахирәткәем.
Җәүһәр коелып төште. Бөтерчектәй хәрәкәтчән Зөлхәбирә кымшанмый да түшәктә ята. Кипкән иреннәре генә кыймылдый .
— Бәхил, ахирәткәем, мең бәхил... Матур яшәдек. Авырлык күргәнгә рәхәтнең кадерен белдек.
— Нигезне, авыл төсен син сакладың, ахирәткәем. Бөтен авылдашлар исеменнән иң олы рәхмәтне сиңа мин әйтергә тиешле. Хәтерлисеңме, Мәрьям карчык өенә бөтен авыл җыела торган иде. Ул йорттан дога, азан тавыпты китмәде. Аны син алыштырдың. Шуның өчен рәхмәт. Нигезеңә бәхет, иминлек теләп ятырмын. Мең елга өлге булырлык яхшылык эшләдең син...
Бу сүзләрне ишетергә дип килмәгән иде Җәүһәр. Йөрәге дулап-дулап, күкрәктән чыгып китәрдәй булып типте. Урамга чыккач та тынычлана алмады. Аяк астында җил дулый, юл янындагы канауда алабута, әремнәр дулый, үз-үзләрен белештермичә үткәннәргә таба йөгерәләр иде...
"Китәргә җыена, ахирәткәем", — дип уйлады карчык. Аңа төбәлеп караган мәлендә йөрәге киселеп төшә язды. Хушлашуы шулай... Хушлашуы.
Бер-берсенең серен сыйдыра белделәр шул алар. Шуңа матур яшәделәр. Менә тагын өскә шәфәкъ нуры коела. Әллә нинди сагышлы нур. Алар яшь килен чакта бу кадәр моңсу булып коелмый иде кебек.
Ялгыз моң, ялгыз сагышка ияреп, ул янә өенә җәяүләп кайтып бара. Җәеп бәйләгән ап-ак яулыгын, ялтырап торган кәлүшенә тия язган ак җирлеккә сары башаклар төшкән бәби итәкле күлмәген җылы җил дулап-дулап арка турысыннан дерелдәтеп ала.
"Яшәү мәгънәсе нидә соң инде болай булгач", — дип уйлый ул. Аның әнә шушы офыкка тәгәрәп төшкән кояшка бантын терәп бары тик әлеге сорауга гына җавап эзлисе килә.
"Гомернең үтүендә микән әллә?" — ди сабыр гына. Ул хәзер ахирәтен дә югалткан ялгыз карчык, япа-ялгыз өенә кайтып бара. Ә бит алар икесе дә бер ызба кеше өстенә килен булып төштеләр. Каенана, каенаталары, каенэне, каенсеңелләре бар иде. Шунда үзләре ишәйделәр. Сыйдылар. Матур яшәделәр.
— Үтә икән, — диде карчык. — Үтә икән...
Ул, таныш искә исәңгерәп, баскан урынында катып калды. Кибет янына килеп җиткәнен аңлады. "Икмәк" дигән язулы машинадан ике ир эчкә яссы әрҗәләр ташый иде. Мизгел эчендә бөтен урам хуш искә күмелде. Карчык ул искә тәмам хәлсезләнеп егыла язды, адымнарын саташтырды. Зәңгәр күккә төбәлеп күкрәк тутырып сулады. Таягына таянган көе озак итеп кибет ишегенә, хуш исле машинага карап торды. Зөлхәбирә ипиенең исе иде бу.
Элек алар ипине үзләре пешерделәр. Зөлхәбирәнең ипие тагын да кабара төшә иде. Камырның сулаганын ишетәләр иде, ялкынны тоя беләләр иде. Болытлардай кабарып, кыссаң учка сыярлык булып пешәләр иде бит. Ул чакта ирләр дә әрҗә ташымыйлар иде. һәммәсе кырда була торган иде.
— Боздылар халыкны, — дип уйлады ул. — Болар барысы да игенче балаларыдыр югыйсә...
— Үткән гомер үкенечле түгел, — дия иде ахирәте. — Йә, эшләми яшәдекме без? Балалар үстермәдекме? Колхоз төземәдекме? Алар да шулай нужа күрәләр. Көне-төне шәһәр төзиләр. Йортлар салалар. Кешеләргә уңайлы булсын диләр. Уты-суы үзендә, мич ягасы юк диләр. Замана шулай кушкач, нишлисең?
— Шулай инде, — дип куйды Җәүһәр тынычланып. — Ни гомер яшәп, аңлап булмады бу дөньяны...
Шунда кылт итеп бик сәер бер җөмлә исенә төште:
— Фәрзәнияңә рәхмәт әйт, сүзендә тора белде, вакытында китерде... — диде ахирәте. Карчык аны ул чакта алышынып китте бугай дип уйлады, игътибар итмәскә тырышты. Ә бит ул бер дә алышынганга охшамаган, һәммәсен хәтерләп сөйләште, үз акылында иде. Фәрзәния, мөгаен, теге акчаны аңа бурыч түләргә дип алгандыр. Шулай булса, бик дөрес иткән. Димәк, бөтенләй өметсез түгел әле ул...
Карчык уйларын куып таратырга тырышты. Юл буендагы агачларга төбәлде. Аларны нигәдер кисмәделәр. Елга янында булгангадыр. Әнә, көзне тутырып эре-эре сары яфраклар коела. Биткә һаман хуш исле җылы җил бәрелә. Хәзер инде кайтышлый мәчеткә кагылса да була.
— Кызыңны кайчан алып киләсең инде? — дисәләр дә, күңеле изрәп китә.
— Ходайдан вакыт җитми бит әле, — ди.
Җәүһәр ашыга-ашыга атлап китте:
— Ахшам намазына өлгерергә кирәк, — дип пышылдады. Ул тагын ахирәтен искә төшерде.
— Китәргә җыена, — диде шыпырт кына.
Дөнья шулай яратылган, күрәсең. Мәчеттә намазлыгы җәелгән көе торыр-торыр да, көннәрдән бер көнне кызы шунда килеп басар. Әлегә аның да вакыты юк. Шәһәр төзи. Балалар үстерә. И бу дөньялар... 
Әнә тагын мәчетнең аргы ягына йомры йомгактай кояш тәгәрәде. Җәүһәрнең уйларын ул үзенә ияртте:
"Әй байгыш, ни өчен кешене күрсәң башыңны калтыратасың?" — диде Сөләйман г-м.
Ябалак:
— Юл ерак, азык әзерләгез дип әйтүем, — диде.
* *
Көн үтте дип уйлаган иде Җәүһәр. Үкерешеп оныклары килеп кергәч, ни дияргә белми аптырап калды.
— Нәрсә? Җир тетрәдеме әллә? — диде ул, шаяртмак булып.
— Әнине алып киттелә-ә-ә-ә-л.
— Кая ?
— Больницага.
— Кайчан?
— Менә хәзел генә. Ул егылды. Башын бәлде. Анналы "ашыгыч ялдәм" килде... Шундый олы ак машина...
Җәүһәр куркып калды.
— Ничек егылды? — дип сорады.
Кечкенәсе идәнгә сузылып ятып күрсәтте.
— Менә шулай... Теге апаны күлде дә егылды.
"Теге апа" дигәнен карчык нигәдер киявенең сөяркәседер дип уйлады, шуңа балалар алдында сүз куертуны кирәк санамады.
— Ярар, хәзер табарбыз без аны, — диде ул, борчуын күрсәтмәскә тырышып. — Еламагыз түлке. Бергәләп өйгә алып кайтырбыз без аны.
— Ә илтәгә мине садикка кем илтә? — диде елтыр күзле малай.
— Нинди садик? Бүтән бармассың син анда, улым. Әнә тавыкларга җим бирерсең, кыярларга су сибәрсең.
Малай баскан урынында тиендәй сикергәләде.
— У-ла! Бүтән садикка балмыйм. Дәү әниемдә толам.
— Туган нигезләрен ташлыйлар, бөтен чирләре менә шуннан, — диде карчык. Эчтән генә әйттем дип уйлаган иде ул. Олы оныгы сүзгә кушылып киткәч аптырап калды.
— Үскәч, мин монда бик зур коттедж төзиячәкмен, әбием.
— Чынмы, улым?
— Чын әгәр .
Җәүһәр оныгының кат-кат башыннан сыйпады.
— Маладис, улым. Шулай ит, бик бәхетле бала булырсың.
— Әтине шаккатырам әле мин. Беркөнне килер: "Улым, минем дә шундый зур йортта торасым килә", — дияр.
— Ә син ни диярсең соң? 
Карчык бу сүзләрен, теләсәң җавап бирмәскә дә була дигән сыманрак, үтә дә саклык белән, ярым пышылдап диярлек әйтте.
— Чакырырмын .
Малайның күңеле тагын да йомшап китте. Әбисенә әйтергә ярамый торган сүзләр ычкындыруын аңлап, кинәт тын калды.
Аннан алар, ишеккә бәрән башыдай йозак элеп, Аптыгыч ярдәм шифаханәсенә юнәлделәр.
* * *
Фәрзәния гыйбадәт залына алданрак кереп утырды. Монда килгәндә, аңа акча уенында катнашкан укытучы таныпты очрады.
— Ничек, кызыгызга пәлтә, итекләр ала алдыгызмы? Әллә Сезне дә алдадылармы? — дип сорады ул.
— Искә төшермәгез, зинһар, минем бу дөньядагы иң зур хатам шушыдыр... — диде хатын, түбән карап. Үзен дә яңадан күңелсезлекләргә батырды менә. Җәрәхәтләре һич төзәлерлек түгел...
— Яңа кардәшебез килгән! — дип шаулашканнарын ишетсә дә, кузгалып, йөгереп чыкмады. Йөрәгенең кайсыдыр кылы бер сәбәпсезгә тартылып куйды да аны урынына кадаклангандай итте. Көтү-көтү халык яңа кардәшне уратып та алдылар.
— Безнең янда сиңа бик әйбәт булыр. Үзең ышанырсың менә...
— Кардәшләрең янында җаныңа тынычлык табарсың...
Хатын аның йөзен бик күрергә теләсә дә, йөрәк чәнчүе басылмады, шунлыктан урынында мыштым гына утыра бирде.
— Какча гәүдәле хатын-кыз булырга охшый, — диде ул. Бераздан төркем, җил өргән яфрак өемедәй, як-якка таралышты. Колакка:
— Гыйбадәтне башлыйбыз, — дигән калын тавыш килеп бәрелде.
— Абый кардәш утырырга куша, — диде кайсыдыр яңа ханымга. Фәрзәния аның йөзен күрергә теләп, каршы килүче төркемгә төбәлде, һәм авызын ачып катып калды:
— Йәһвә Аллам, мин дөрес күрәмме? — диде ул. Аны кинәт очкылык тота башлады. Шунда кече улы йөгереп килеп тезләреннән кочаклады да:
— Теге апа килгән, — дип пышылдады. Хатын улының такыр бантын күкрәгенә төртеп, кат-кат сыйпады. Ничек кенә күзләренә ышанмаска тырышса да, әлеге хәл чын, бу — Гөлназ иде. Фәрзәниянең бөтен тәнен өшү алды. Бөрешеп, тәмам йомарланып бетте.
Уйларын куып таратырга тырышты. Тик уйлар, ярсыган диңгез дулкыннарыдай, хәтер ярларын кыйнадылар. Катырак китереп бәргәндә, йөрәге чыгып ычкына язды. Ярый әле кесәсендә даруы булды.
— Яңа кардәшебез өчен нигә шатланмыйсың? — дип сорады янындагы яшь кенә туташ.
Хатын дәшмәде. Тегесе янә дәвам итте:
— Мин алып килдем аны. Әти-әнисе үлгән. Ире ташлап киткән. Ике баласы белән берьялгызы калган. Ә безнең янда ялгыз булмас ул.
Фәрзәния монысын да ишетмәмешкә салышты. Дөресен генә әйткәндә, аның күршесен тыңлыйсы да, ишетәсе дә килми иде. Үзен бу мәлдә ятьмәгә эләккән балыктай хис итте.
— Тагын алдадылар, димәю.. — диде ул, диңгез тирәнлегендәге эчке әрнү белән. — Иә, Гөлназ ничек итеп минем кардәшем була алсын?
Танышын күрәсе килмәсә дә, карашлары һаман шул якка төште. Тик тегесе бер кат та әһәмият бирмәде.
"Кайда-кайда, монда очрамаска тиеш иде бит ул, — дип уйлады хатын. — Бантка сыймый бит бу... Ә кем белә? Бәлки, мондагыларның һәммәсе Гөлназ кебектер. Башта гына елмаялардыр да... балалар авызыннан тартып алган бал белән тәмләп чәй эчәләрдер. Ә сине һаман упкынга табан этәргә тырышалардыр..."
Фәрзәния "Иәһвә Аллам!" дип дога кылучыларны бөтенләй дә ишетмәде, шуңа кушыла да алмады. Апасы бер минутка да күз алдыннан китмәде. Аның белән сөйләшкән соңгы кич кино тасмасыдай сузылып озынайды.
— Телевизордан бер тапптыру күрсәттеләр. Әгәр шуны карамаган булсам, мәңге бөл ай ашыгып юлга кузгалмас идем. Җай чыккач кына, әнкәй янында иркенләп торырга кайтыр идем...
— Нинди тапптыру сөйлисең син, кызым? — дип сүзгә кушылды Җәүһәр.
— Секталар турында.
Фәрзәния, ал арга карап, ирен чите белән генә елмайды.
Апасы һич тукталып тормыйча дәвам итте:
— Җүләрләрне бик тиз күреп алалар икән алар, әнкәй. Ятьмәгә эләккән корбаннарын гипнозлап, бар рәхәт менә монда гына дип уйларлык итәләр икән.
— Шулайдыр, кызым, шулайдыр. Ябьтт ьтп ята ич... Үз акылындагы кеше болай итмәс.
Әнисенең шәрехләвенә аерым игътибар бирмичә, ул янә үзенекен сөйләде. 
— Иң куркынычы шунда: Мәскәү, Санкт-Петербург кебек зур-зур шәһәрләрдән күпме сектачыларны Себер сазлыгындагы беткән авылларга озатканнар. Фатирларын саттырганнар. Акчаларын тартып алганнар. Урманнан утын талттып мич ягалар. Боз эретеп су эчәләр, мескеннәр. "Иәһвә атабыз хакына берни дә кызганыч түгел", — диләр.
— Миңа анда рәхәт, апа, — диде Фәрзәния, Заһирәнең җан сызлавын бөтенләй тоймагандай.
— Рәхәте әле аның балаларыңны түбәсез, урамда утыртып калдыргач килер. Әнә шушы Себер баткаклыгында. Үзеңне ачык авызлы карга итеп тоя башлагач.
— Юкка борчыласың, миннән фатир сораган кеше булмады бит әле.
— Синнән сорап та тормаслар аны. Пирамидага эләгеп, шуның ни икәнен белеп тә акыл кермәгәч... Монда да нәкъ шундый уен бара.
— Нәрсә? — дип гаҗәпләнде Фәрзәния. — Юк, апа, син ялгышасың, андагылар барысы да минем кардәшләрем. Без барыбыз да бертигез.
— Кемнәр соң ул "без"? Кайда эшләгәннәрен дә белмәгәч...
— Диндәшләрем.
— Бармаклар да бертигез түгел. Дөньяда бертигез берни дә юк. Ялгышасың, балам, — дип сүзгә кушылды Җәүһәр карчык.
— Әйдәгез, алайса, сезне дә алып барам. Үз күзләрегез белән күргәч, ышанмый калмассыз.
— Мин анда бармыйча да сине үтәли күрәм. Беркатлылыгың өстенә тәмам роботка әйләнеп беткәнсең. Ә дигәннәренә җә дип торасың. Дөнья мәңгелек булачак, имеш... Көтеп тор!
— Әйе, шулай булачак ул.
— Тфү, саташкан, — диде карчык, кызып киткәнен дә сизмичә. — Алайса син безгә берәр мәңгелек кешене күрсәт. Менә шунда үзеңә дә, динеңә дә ышанучылар табылыр, бәлки.
— Моның белән сөйләшү — стенага борчак ату белән бер, әнкәй. Аңламаячак бу безне, — диде апасы, кинәт тынычлана төшеп.
— Бәхетсез булды шул балакаем, бәхетсез булды, — дип кабатлады карчык. — Кара этне ак эттән аера белмәде.
Ак һәм кара этләр турында уйлаганда, Фәрзәния бөтен тормышын күз алдыннан үткәрде. Аның беркайчан да үз эченә бикләнеп ялгыз утырганы булмады. Мәктәптә дә, институтта да бик яхшы укыды. Ьәрчак аңардан күчерделәр. Кешеләр белән бик тиз уртак тел тапты. Дус-ишләре, бер сөйләшеп утырыр өчен дип, барысы да аңа килделәр. Җанына якын эшкә күчте. Аннан тагын хезмәт урынын алыштырды. Батырып эшләде, шуңа бервакытта да читкә тибәрергә тырышмадылар. Кияүгә дә яратып чыкты. Ире үзен дә, улларын да ташлап китте. Ә ул балаларын ташламады... Тик нигәдер һәркайда үзен тамырсыз үләндәй хис итте. Биек күкләргә, якты кояшка, карап үсеп китәргә көче җитмәде. Ак эт белән кара эт көрәшендә күңеле тәмам теткәләнеп бетте. Үз хикәятен эзләп табып ятлый алмады...
* *
— Бәхетсез булды ... Бәхетсез булды ... Бәхетсез бул - ды...
Әйтерсең Фәрзәниянең башына умарта күче кереп оялаган да шулай дип гөжли. Колак тишекләренә, баш миенә кадәр кереп, алар әлеге җөмләне безелдиләр.
— Бәхетсез булды, бәхетсез булды, — диләр.
Хатын ава-түнә урамга чыкты. Күз алдында кызыл болытлар куерды. Алар куерган саен, каны суынды. Йөрәгенең тибешен дә ишетми башлады кебек инде. Балаларын да ишетми... Кешеләрне дә күрми.
Ул үзенең сары-кызыл яфрак өеменә барып төшкәнен дә сизмәде. Яфраклар мизгел эчендә ялкыннарга әверелделәр, чәчләренә, йөзенә, тәннәренә ябырылдылар. Хатын бар көчен җыеп ут эченнән читкә тайпылмак булды. Кузгала алмады .
Кешеләрнең:
— "Ашыгыч ярдәм" чакыртыгыз! "Ашыгыч ярдәм..." — дип кычкырганнарын, янәшәсендә тыз-быз килүләрен еракерактан, ниндидер төрбә эченнән ишетеп ятты. Күз алдында тагын кинокадрлар әйләнә башлады. Әнә ул бөдрә каенны тартып кайта, имеш... Әтисе, картлысына чыгып, аны юлыннан кире борды... Шул мәлдә ап-ак халатлы әнисе килеп чыкты да аны яклап үз сүзен әйтте. Әтисе килеште...
Хатын авыр керфекләрен кыймылдатты. Керфеге тибрәнгәндә энә калынлыгы ярыктан кабат ак халатлы әнисен күрде.
— Әнием! Алдадылар мине... Тагын алдадылар! — дип кабатлады. Күз кабакларын күтәреп тору авыр булганлыктан, күзләр үзләреннән-үзләре йомылдылар. Шул чакта баш очына байгыш очып килеп кунды. Фәрзәния төн караңгылыгында аның зур ике нурлы төймәдән ургылган карашларын, ыргак сыман томшыгын, шома йонлы йомры балттын күрде.
— Ишетәсеңме, байгыш, — дип кычкырды ул. — Алдадылар мине! Алдадылар! 
Шифаханәгә Җәүһәр карчык килеп җиткәндә, кызы янында табиблардан кала беркем дә юк иде. Ул аның йомшак чәчләреннән сыйпады, маңгаена суык иреннәрен тигезде һәм теге хикәятне кабатлады:
Беркөнне Сөләйман г-м Ябалактан:
— Әй байгыш! Ни өчен харап булган җирләрдә торасың? — дип сорады.
Ябалак:
— Ахырда бар нәрсәләр дә харап булучан, үземә гыйбрәт булсын өчен торамын, — дип җавап бирде.
Фәрзәния шул мәлдә җиңел итеп сулыш алды. 
Догалы корт
— Төннең дә күзе бар монда... — дип пытылдады берәү. Төрмә ишекләре шалтыр-шолтыр ачылдылар. Бу тавыш, күңелләргә карчыгадай кунып, шомлы сискәндерде.
— Нәсел-ыруыма язмасын, Ходаем... Миңа язды шул... — Ул яңа гына ишелеп чыккан бер тотам чәчен җәеп бәйләнгән ак яулыгы астына этте. Карашлары гүя зәңгәр офыкка йөгерде. Мизгел эчендә җыерчыклары тирәнәйде, йөзенә моңсу һәм салкын сабырлык бәреп чыкты.
— Күзләре тәрәзәгә тәгәрәп төшә ләса, — диде хатын. — Нишли бу карчык монда?
— Ач ул, — диде ире. — Берәресен көтәдер. Атналап бер кабым ризыксыз тоталар. Үлсен, диләрдер...
Ак яулыклы "фәрештә" кырыс йөзен кызыксынучылар ягына борды:
— Ач түгел мин. Ялгышма, олан. "Корт" догасын укыйм, сәгать саен. Ачлыкны сизмим аннары...
— Корт? — дип сорады ир. — Нинди дога соң ул? Ачлыктан саклар доганы хәтерләмим...
— Елга бармы сезнең якта?
— Ник булмасын!
— Димәк, ак күбекле таш күргәнең бардыр? — Карчыкның күзләре чүп кергәндәй кысылдылар, үз төшенә яшьләнделәр. — Менә шундый зурлыкта, — диде ул, ике учын янәшә китереп.
— Кем эзләп караган инде?
— Менә шул. Ташны ватып баксаң, үзәгендә бармак башы кадәр ап-ак корт булыр. — Тере корт. — Карчык моңлы карашын тыңлаучыларга төбәде, һәм сорау бирде: — Иә, үлмәве гаҗәп түгелме?
— Гаҗәп... Дөрес булса, гаҗәп инде... Тик таш эчендә корт яшәве бер дә ышандырмый шул...
Әбекәйнең кыштан язга чыккан шайтан таягы ботагыдай корышкан бармак башына карап, ир белән хатын тын калдылар .
— Менә шундый зурлыкта... — диде ул кабатлап һәм әкрен генә дога көйләде: "Сөбуханә мән йарани вә йәгрифу мәкәни вә йәсмәгу кәләми вә йарзукуни вә лә йәнсәни бирәхмәт икә йәәрхам ир-рахимин. Амин. Аллаһу әкбәр!" (Мине күреп торучы, урынымны белүче, сүземне ишетүче, мине ризыкландыручы һәм онытмаучы, ягъни Аллаһы Тәгалә кимчелекләрдән пакь*).
— Без дә ачлы-туклы шул, — диде хатын, сабыр гына. — Язып бирсәгез, бәлки, ярдәме тияр иде... Яттан да өйрәнер идек әле...
— Кәгазь-каләмең бармы соң?
Хатын киндер капчыгын баскан көе генә актарды, иң төбеннән каләм белән гәзит кисәге тартып чыгарды:
— Языгыз шуңа.
Корышкан куллар тиз-тиз нидер сызгалады, карчык ялтйолт каранып язулы кәгазьне тигезләп бөкләде дә хатынга сузды:
— Тиз яшер. Бу дога яшәү өчен кирәк. Ходай катына күчкәнче адәм баласы яшәргә тиешле. Күреп торасыз: көн уздыруымның беркемгә дә хаҗәте юк инде. Тик Хак Тәгалә каршына барырга әзер түгелмен әле. Телисе теләкләрем, кыласы догаларым бетмәгән...
— Сезне ни өчен хөкем иттеләр соң? — дип сорады хатын. — Ике дөнья гыйлемен дә яхшы үзләштергәнсез. Җинаятьчегә дә охшамагансыз...
— Хөкем иттеләр? Кем хөкем итсен мине? — дип гаҗәпләнде карчык. — Алып килделәр дә яптылар. Биш ел узды менә. Яшем дә туксанда хәзер.
— Суд та булмадымы?
— Нинди суд? Ил-көнгә дога кылганым өченме? Абыстай булганым өченме?
Аның куллары калтыранды. Тавышы кинәт басынкылана төште.
— Ә син, — диде ул, — югалтма бу доганы. Ул-кызыңа да күчертерсең берәрсеннән. Халыкның акыллы затлары мәңге дә бетәчәк түгел... Язып бирерләр... Югалтма гына...
— Үзем дә яза беләм мин, — диде хатын, тетрәнеп.
* * *
Әбекәен Илгизә янә абыстай янында итеп күз алдына китерде.
Әбисе белән абыстай һәм дә "Корт" догасы бер җепкә
* Мөхәммәд пәйгамбәр: "Муса галәйһиәссәләмнең кавеме дә шушы доганы әйтә иде" — дигән. — Әл-мугъҗәм әл муфәхрис ли әл фавил Хәдис әннәбәви. Хәдисләр сүзлеге. — 3 т. — 160 б.
Дини риваятьләрдән күренгәнчә, Муса пәйгамбәрдән Ходай Тәгалә таш янына килүен сорый һәм аны ярып карарга куша. Ул ташны яра. Шунда аның өч катлы булуын белә. Иң соңгысын ярганда эченнән яшел яфрак белән корт килеп чыга, һәм корт Муса пәйгамбәргә шушы доганы өйрәтә. тезелеп җанына уралдылар. Шул мәлдә кинәт карыны ачканны сизде. Ихлас ышанып, дога язылган бөтине йомарлады. "Әзрәк сабыр итәргә кирәк, — диде аннан соң. — Якынлашабыз бугай инде..." Хатын автобус тәрәзәсеннән көзгедәй шома юлларга карады. Әнә үрнең аргы башына кояпт тәгәрәп төшкән. Балачакта нигәдер дөньяны кояш күк түмтүгәрәк һәм иксез-чиксез юллар кыршаулаган итеп күзаллый иде. Еллар үтү белән Җир шарын да дүртпочмаклы итеп күрә башлады, ягъни кайсы ягына барып чыксаң да, тупикка эләгәсең... Шунда уйларыннан арынырга теләгәндәй, эчтән генә төкеренеп куйды: "Берүк әйбәт булсын барысы да", — дип, бөтигә янә бармак очларын тигезде. "Корт" догасын белсәң, ачка интекмәссең, — ди иде әбисе. — Әтием янына баргач, төрмә ишеге төбендә, әниемә абыстай язып биргән дога миңа да гомер буена игелек һәм ризык китерде. Бабаң үзе дә мулла иде, балам... Син — мулла нәселеннән..."
* * *
— Хөрмәтле пассажирлар! Без — Афинада. Ниһаять, килеп җиттек, — дип белдерде автобус шоферы. — Ул ак тешләрен күрсәтеп елмайды да сәфәрчеләргә хәерле юллар теләде.
Әйтерсең лә Илгизә мамык мендәргә яшь килендәй төшеп басты, аяк асты эсселектән изрәп күпергән иде. Ялт-йолт якягына каранды: авыр аякларны сөйрәп, кайнар асфальтны сытып баручы кроссовкалар да, озын футболка-шортылы күбәләктәй җиңел, арык гәүдәләр дә ташкын-ташкын булып агылып килә тордылар, үтеп китә тордылар. Колакка эленеп калган чит сүзләр тәнен чымырдатып, йөрәгенә төшеп утырды. Гүзәл сынлы кипарислар да, дәфнә, лимон куаклары да ят иде аңа. Кояш та әйтерсең берәү генә түгел, туган якта калганы күпкә мәрхәмәтлерәк булган сыман. Мондагысының һәр нуры баш миен бораулый әнә.
Илгизә мизгел эчендә япа-ялгыз калганлыгын тойды, мизгел эчендә ябыкты, сулыкты, учларына, җанына салкын йөгерде. Маңгаена кызгылт таплар бәреп чыкты. Хыялының үзәк җебе өзелгән, шуңа җаны сызлый иде.
— Димәк, каршыламадылар...
Ул зәңгәр күзле, кара чәчле, әзмәвер гәүдәле ир-атны каткат күз алдына китерергә тырышты. Ялгыш үтеп китмәде микән соң? "Гел күк төстәге футболка кия, һичьюгы шуннан танырсың" дигәннәр иде. Үтүчеләрнең күк футболкага йә чәч төсе, йә гәүдәләре туры килмәде. "Юк, юк, очрамады андый зат... Димәк, каршыламадылар". Илгизә, үз уеннан үзе куркып, куырылып куйды. Догалыкны тиз-тиз күкрәк - чәсенә кыстырды. Кием-салым белән шыплап тутырган олы сумкасын ачып, акча янчыгын актарды. Ни бары юлда тотылган — кәшилүк буш иде.
"Итәк кисеп, җиң ялгарга теләүче бер мин генә түгелдер, — дип, эчтән генә үз-үзен юатырга тырышып карады. — Берәр җае чыкмый калмас..." Әмма эчке курку һәм тышкы калтырануны җиңәлми, ә ниндидер карарга килер өчен вакыт кирәк иде.
Илгизә вокзал каршындагы эскәмиягә барып утырды. Нигә килгәнен бу мизгелдә туган телендә дә аңлата алмас иде, мөгаен. Ерак сәяхәтләр бер адымнан башлана, диләр бит. Ул нибары әнә шул бер адымны атлаган иде... Инде менә Грециянең үзәгендә басып тора. Әзрәк кенә акчасы булса да, һичшиксез, автобуска утырыр иде дә кирегә — туган иленә табан җилдерер иде...
Тозлы диңгез җиле ирененә бәрелгән саен җаны көйде Илгизәнең. Гүя җил искән мәлгә аны юатырга тели: битләренә дымлы һава бөрки дә әллә кайларга очып китеп тә бара. "Миндәйләрне, әлбәттә, күп күргәндер. Чәчтән сыйпамаса да ярый, тик башка берәр акыллы уй салсын иде", — дип уйлый хатын.
"Үҗәтлегең белән илгәзәклегең гел әнкәңә охшаган", — ди иде әбисе. Әнисен хәтерлисе дә килми инде. Шулай да аның хыялына ышанып талпынган һәм коштай очкан мизгелен искә төшерми һич булдыра алмый. Илгизәне дә иярткән иде бит ул чакта. Кыз авыл кибетеннән алып кайткан иң матур күлмәген киде. Чәчләрен икегә үреп, ап-ак тасмалар такты. Сандалилары да нәкъ күлмәге төсендә, зәп-зәңгәрләр иде.
Алар, бик күп юллар үткәч, ниндидер биек-биек йортлар тезелешеп баскан зур шәһәргә барып керделәр. Илгизәнең чиксез олы тәрәзәләрдән төнге урамга карап торганы, җемелдәшеп серле балкыган утларның гел аңа күз кысулары, яткач та йоклап китә алмыйча рәхәт газапланулары исендә калган. Кешеләрнең бер-берсе белән исәнләшмичә үтүләрен, каядыр ашыгуларын-кабалануларын, үзләрен дөньяның кендеге итеп тоюларын ошатмаганы да исендә.
Мондый якты төнне аның күргәне юк иде әле, шуңа да җем-җем утлар мәңге сүнмәс якты йолдызлар булып тоелды. "Авылның кара төннәре куркыныч икән шул, кайчак ишегалдына чыгарга да шомландыра. Андый төннәрдә этләр улавы гына ишетелә. Мәктәптән кайтканда дусларның берәрсе өрәкләр, җеннәр турында да сөйләп җибәрсә..." — дип бик озак уйланып ятты. Шәһәрдә яшәлгән бер атна гомер күзләренә — нур, хыялына аклык һәм алкынлык бүләк итте. Аннары әнкәсе аны әбисенә кайтарды. Кызыннан һәрчак читтә булды. Ә еллар үткәч, ике газиз җан иясе берберсеннән тагын да ераклашты. Чакрымнар түгел, күңелләр ераклашкан иде...
Хәер, ничек кенә булмасын, кыз аның үзен ташлап, хыялына канатлы коштай очкан мизгелен кичерде. Әтисе үлгәннән соң, боегып, сулыгып, үз эченә бикләнгән иде бит инде. Тәмам бетәшкән иде.
— Бер йортка ике мәет күп була. Барсын! — диде әбисе коры гына, аның шәһәргә китәсен белгәч. Ә ялгыз әбекәен ул ятим итмәде: алып киткәч тә Илгизәне кире кайтарды...
Әнкәсе яшәгән шәһәр утлары көнаралаш кызның төшенә керде. Алар аны чакыралар иде. Беркөнне чәй табыны артында:
— Укып бетергәч, син дә китәрсең инде, кызым, — диде дә әбисе, моңсу күзләрен яулык читләре белән сөртеп алды. Илгизә дәшмәде.
Җәйге ялларында әнисе аны берәр атнага шәһәргә кунакка алып килә.
— Ничек, шәһәр ошадымы соң? — дип сорый әбисе, кайткач. — Әниең идәнгә урын җәйдеме?
— Идәнгә җәйде. Тимер караватка икәү сыймас идек барыбер...
— Шулай инде, — ди әбисе. — Агыйделнең аръягында бер инәгә бер сыер... Гүринчәдәй өен ташлап тулай торакта интегә. Җаны теләгәнчә яшәсен, үзенә ошагач...
Ә әбисе телгә алган "сыер"ны кыз үзенчә аңлады. Димәк, Агыйделнең аръягында терлек-туарны күп асрыйлар. Бер инәгә бер сыер алыштыралар, димәк. Шулай да Илгизә әбкәенең мәңге Агыйдел аръягына сыер эзләп бармаячагын белә, юл йөрергә яратмый шул ул... Аннан вакыты да юк инде. Йортта бозау, сарыклар бар. Аларга тавык, үрдәк, казлар өстәлә. Ә кышын авылдан ерак юлга чыгучылар бөтенләй сирәгәя. Җиргә өрфиядәй юка, җиңел һәм ап-ак кар төшкәч, кешеләр аркаларын кызу мичкә терәп, яшел җәйләрдә читтәге балаларына кунакка бару турында хыяллана башлыйлар. Шулай җәйләр җитә. Аннан тиз генә үтеп тә китә, үзләре әйтмешли, күрми дә калалар.
— Йа Хода, тагын беркая чыгалмадык. Кай арада җиткән бу көзләр? — дип гаҗәпләнеп, янә мичләренә каен кайрысыннан ут үрләтәләр...
Шулай да Йлгизә авылның тавык чүпләп бетермәслек эшле мәлен ярата, кешеләрнең аз сөйләгәнне, күп эшләгәнне бәяләвен дә бөтен җаны белән тоя, хәтта хуплый да әле.
Кулларына кәтмән тотарлык көч кергәч тә, Илгизәләр сыйныфына да укытучылар белән беррәттән чөгендер җире бүлделәр. Ел да мәктәпкә колхоз рәисе үзе килде. Хезмәтнең сәламәтлеккә файдасы турында шактый озак итеп нотык сөйләде. "Колхозыгыз алда булса, авызыгыз майда булыр", — дип өстәде бригадир Хәкимулла. "Балда булыр" дигәне дә яңалык түгел. Әнкәләре гомер буена кырда бил бөгә. Юлларга эскәтердәй кар яткач, колхозга чакырып, бер гектар җир эшкәрткән өчен төп-төгәл ун кило шикәр комы бирәләр.
Илгизә белә: моның өчен җәенә өч-дүрт мәртәбә һәр чөгендер үсентесе белән күзгә-күз карашырга, хәер-фатиха теләп төбен йомшартырга, җан тиреңне тамырына тамызып чүпчардан арындырырга... һәм кешегә сиздереп дөньяга күтәрелеп карамаска, ягъни җилле кырдаш күршеләреңнән бер карышка да калышмаска кирәк. Авылда кануннарны интегеп язып тормаганнарын да белә ул. Тик аларны һәркем чамалый. Чама хисен югалтканнарга да пунктлап аңлатмыйлар: төшендерергә кыска гына бер җөмлә дә, кайчакта бер караш та җитә. Шунысы кызык: монда Дәүләт Думалары эшкә җигә алмаган һәр канун эшли...
Илгизәнең дә "баш күтәрми эшләү"нең ничеклеген әлегәчә уена да китергәне булмады. Иртәнге чыкны чөгендер төбенә шактый койгач, ул тураеп басып иңкүлеккә карап торды. Күз нурлары йөзеп кенә киттеләр дә әллә кайларга — рәшәле офыкка барып бәйләнделәр. Әнә, аста, сер дәрьясыдай газиз туган авылы җәйрәп ята. Еракта — якты чишмәләрдәй ялтырап сузылган таныш тыкрыклардагы сукмаклар, йомшак җил уңаена бөгелә-сыгыла яфракларын нурда коендырган таллар, уттай кызган кызыл калай түбәләр... һәм чөгендер үсентесе исе. Хәтта сугыштан кайталмаган ир-егетләр истәлегенә куелган авыл үзәгендәге һәйкәлдән дә җил чөгендер исен алып килә... ЕГлгизәнең татлы хуш искә башы әйләнә. Күршеләре дә ара-тирә тып-тын гына тураеп-тураеп алалар. Дәшми калса, шулай гына үтәсе иде, әлбәттә. Тик кыз үзе дә сизмичә канунны бозды:
— Карагыз әле, һәйкәл моннан гел кояш күк ялтырап күренә икән, — дип әйтеп куйды.
Ал, арт, уң, сул яктагылар кинәт тураеп кәтмәннәренә таяндылар, аннан, кырны яңгыратып, бертавыштан көлеп җибәрделәр.
— Эшләргә килдеңме соң син бүген? — диде кайсыдыр төртмәле тавыш белән.
Кыз күргән ялтыравык һәйкәлгә ияреп, авылга яңа гыйбарә кайтты: берәрсендә эш уты сүрелгәнен сизә башласалар: <"Илгизә кебек син дә..." — дип кыстырып куя торган булдылар.
Бер-ике атнадан чөгендернең икенче катын утадылар. Илгизә кояш чыгар-чыкмас кырга ашыкты. Ничек тә башкаларны уздырырга кирәк иде. Тирә-юньдәгеләр кырның яртысына якынлашканда, ул гөл түтәледәй чиста соңгы буразнасына кәтмәнен ташлады да:
— Җир, көчемне бир! — дип, гадәттәгечә битен сыпырды. Аннан кул аркасы белән юеш маңгаен сөртеп алды. Әмма "Илгизә кебек" дигән гыйбарәне тир түгел, дәрья сулары да юып алалмый иде инде...
Шулай авыл эшкә өйрәтте аны. Әмма хыялы гына беркайчан да чөгендер басуына берекмәде. Хәер, Грециягә дә эшкә дип килгән иде ләса...
* * *
— Димәк, каршыламадылар...
Хатын, урыныннан торып, ташкынга каршы басты. Аяк тавышлары якынаялар да ерагаялар, якынаялар да ерагаялар. Баксаң, кешеләр борыннарын күккә чөеп, гәүдәләрен төз, башларын горур тотып тормыш юлы буйлап киләләр, аннан арыга, максатларына табан китеп баралар. Ул берүзе гүя төссез шәүлә. Күз нурлары белән дә, күңел яктысы белән дә беркемне дә үзенә тарта алмыймы?.. Хәтта игътибар да итмиләр әнә.
"Чү, чү! Миңа табан айлы муенсалы берәү якынлаша түгелме соң?" Аның җанына җылы йөгерде. Ул тәвәккәлләп ай каршына кыю бер адым ясады. Зур сумка сөйрәп килүче ханым да үзенә төбәлгән күзләрнең нидер көтүен чамалап әкренәйде. "Айлы муенса, димәк, мөселман кешесе. Башкача булуы һич мөмкин түгел".
— Исәнмесез! Сез Татарстаннан киләсездер, мөгаен... — диде Илгизә, үзе дә аңлый алмаслык сөенечен басарга тырышып.
— Юк, — диде тегесе татарчалап.
Тик аның күзләрендә энә очы кадәр дә гаҗәпләнү күренмәде. "Күрәсең, мондый хәлгә беренче очравы түгел! Гадәтләнгәндер, күнеккәндер", — дип күңелен җылытты Илгизә. Аннан гаепле кешедәй бантын иеп:
— Мине каршы алырга тиешләр иде, — дип куйды.
— Беткән ди монда синең ишел әр, — дип көлде тегесе, юлыннан тукталып. — Әйдә, бераз утырып ял итик. Бер сәгатьтән миңа да автобус киләчәк.
Алар икәүләп бая гына Илгизәнең җанын көйдергән эскәмиягә барып утырдылар. Гөнаһсыз вә җансыз такта кисәгенә әле бая гына нәфрәте уяна башласа да, хәзер ул аңа аерылмас дустыдай якынаеп китте. Ышанычлырак итеп, җайлабрак менеп кунаклады. 
— Беренче килүегезме Сезнең дә? — дип сорады Илгизә.
— Өченче, — диде хатын, — кроссовкиның төбе калмады инде... — Ул, аягын кәкрәйтеп, аның ертыгын күрсәтте. — Нәрсә, бәхет эзләпме, байлыкмы?
— Әллә инде... Агыйделнең аръягында бер инәгә бер сыер, ди минем әбекәем...
— Бер инәгә? — дип көлде тегесе. — Мин үзем Агыйдел аръягыннан. Бездә "әни"не "инә" диләр. Ягъни хатын-кыз затына эш "буа буарлык" дигән сүз була инде.
Илгизә телсез калды.
— Мин бер инәгә бер сыер бирәләр мәллә дип уйлаган идем тагын. Ялгышканмын, димәк...
— Бирерләр, — диде хатын. — Көтеп тор...
Илгизә үзен иң кадерле әйберен югалткан кешедәй хис итте. "Юк, югалту түгел, табыш ич бу", — дип тынычланырга тырышты. — Чит илгә чыкмасам, белмичә үлеп тә китәр идем әле шулай..."
— Йә, — диде юлчы, — кайда барышың инде синең?
— Мине каршыларга тиешләр иде, — дип җаваплады Илгизә, янә үтә дә мескен тавыш белән.
— Анысын әйттең ич инде.
— Каршыламадылар ...
Юлчы көлеп җибәрде дә киңәш биргәндәй тезеп китте:
— Шуны гел исеңдә тот: монда вәгъдәләргә ышанырга ярамый. Чөнки вәгъдә бирүчеләр, бик кирәк чакта да, бу эшне эшләп була микән соң, дип уйлап та карамыйлар. Аннан нигә уйласыннар ди? Синең белән минем кебек үзләре этелеп килүчеләр барында нигә баш ватсыннар?
Ике арада тынлык урнашты. Илгизә үзен янә дүртпочмаклы дөньяның иң очлы ягына, тупикка эләгүен тойды. Ничек тә хәлен аңлатырга кирәк иде. Шуны сизгәндәй, тегесе янә сорау бирде:
— Кем җибәрде инде сине монда?
— Безнең шәһәрдә чит илгә җибәрүчеләр күп лә. Гәзит саен белдерүләр тулып ята. Шуның белән шөгыльләнүче аерым фирмалар да бар. — Ул, моңсу карашларын күршесенә күчереп, авыр сулады. Аннан:
— Укучым җибәрде. Үземнең элеккеге укучым булгач, ышанган идем... — дип өстәде. Моңсулыгы тагын да тирәнәйде, маңгаенда буразнадай сырлар ярылып китте. Хатын дәвам итте:
— Үзегездән калдырмагыз мине, зинһар! Йөзегезгә кызыллык китермәм. Сезнең өчен дә, үзем өчен дә эшләрмен... — Аның ике бит алмасы уттай кызышты. Бу хәлгә үзе дә оялып куйды. Кул аркасы белән тиз-тиз генә яңакларын сыпырып алды. 
— Йә, ярар, җебеп утырма. Хәзер җаен табарбыз. Эшкә урнаштыручы вак оешмалар монда адым саен. Ачуланма, үземә ияртә алмыйм. Килешү буенча барам мин. Әфлисун кырына. Ә анда куак саен бер хезмәтче. Ел да иске бинт тиенлек кебек тәгәрәп кенә килеп җитәләр. Сумкаларны караштырып тор, хәзер белешеп урыйм әле, әнә теге тарафта фирмалар бар иде кебек...
Кешегә ачкан кайгы — ярты кайгы, ди бит. Илгизәнең "Кесәмдә бер тиен акчам да юк, шулкадәр хәерчелеккә баткан үтә дә фәкыйрь адәми затка ярдәм кулы сузучы табылыр микән соң?" дип хәлен аңлатасы килгән иде — дәшми калды. Инде хәсрәтен бүлешердәй игелекле зат табылуына болай да куанычы зур. Ул Ходайга мең-мең рәхмәтле иде. "Кәшилүк буш инде", — диде пышылдап кына. Бу хакта кешегә әйтсәң, бөтенләй җүләргә санарлар микән? Дәшмәү хәерлерәктер. Кайчакта телне тешләр арасына кысып тору да файдага гына була...
* * *
Шулай да Илгизә дәшми калучыларны гомергә аңлый алмады. Мәктәпне тәмамлыйсы елны үз колхозларына караган күрше авыл фермасына савымчылар җитмәгәнлеге билгеле булды. Янә класска колхоз рәисе килде. Алар ак күлмәктән, галстуклы, күк костюмлы һәм иске эшләпәле хуҗаның бер-бер йомышы төшми торып мәктәпкә кагылмаганын, бушка вакыт үткәреп йөрмәгәнлеген беләләр иде.
— Беттек, кызлар, — диде кайсыдыр. — Безне авылга тамырландырачак бу...
Рәис, чынлап та, җитди иде. Йөзендә елмаюның әсәре дә юк. Ул такта янына баскан көе генә кызларны барлап чыкты. Аннан сүз башлады:
— Менә сезнең дә зур тормышка аяк атлар чорыгыз килеп җитте. Шушы туфрак көч, сылу гәүдә, чибәрлекне һәммәгезгә дә жәлләмичә биргән. Инде сез аңа бурычлысыз түгелме?..
Кызлар бер-берсенә карашып күз кысыштылар. Рәис дәвам итте:
— Илгизә, Гөлүсә, Алсу, Гөлфизә һәм башкалар, сез минем үтенечемне кире какмассыз дип ышанам. Үзебез ничек тә түзәрбез. Ә күрше хакы — Тәңре хакы, ди. Ишемле фермасында эшләрдәй кеше калмады. Савымчылар картайдылар. Алмаш юк. Яшьлектә, көчегез талттып торганда, туган колхозыгызга хезмәт итү файдага гына булыр.
Бер мәлгә тынлык урнашты. Илгизә шул мизгелдә урыныннан сикереп торганын сизми дә калды: 
— Мин болай да туганнан бирле колхозга эшлим. Әбием өчен дә, әнием өчен дә эшләдем инде... Гафу итегез, мин кала алмыйм.
Кыз җаныннан өзелеп чыккан җавабыннан канәгать иде. Йөрәктән кубарылганы гына йөрәккә барып җитә, ди бит. Аны нәкъ шушы минутта юан корсаклы, эшләпәле агайлар аңларлар сыман тоелды. Чөнки күңеле белән ул инде әллә кайчан данлыклы югары уку йортларының затлы баскычларыннан менеп бара. Менгән саен болытлар ерагаялар, ерагаялар... Ә ул һаман менә...
"Адәм сөйләр, тәкъдир көләр", — ди иде әбисе. Никадәр шәһәргә талпынса да, ахыр чиктә Илгизәнең дә язмышы егерме биш сыерга бәйләнгән булып чыкты. Районнан килгән түрәләр, чыгарылыш кичәсендә елмая-елмая:
— Туган колхозыгызда эшкә калу — олы бәхет ул. Хәтта безнең өчен дә. Бер елдан үз язмышыгызны үзегез хәл итәрсез. Паспортларыгызны да ел башында ук әзерләп куярбыз, — дип, кыска гына нотык тоттылар, һәм барысы да алар әйткәнчә булды.
Башкалар белән беррәттән, колхоз идарәсендәге зур өстәлгә утырып Илгизә дә каләмен йөрәк канына манып гариза язды: "...эшкә калдыруыгызны үтенәм".
Вакытлыча булса да, хыяллардан аерылып торырга яки аларның юнәлешен үзгәртергә кирәк иде. Күпме тырышса да, аңа шәһәр утлары тынгы бирмәде: һаман үзләренә чакыралар, төшләренә кереп йөдәтәләр. Кайчакта әнкәсенең күзләренә, карашларына әвереләләр дә моңсу сагыш сирпиләр... Барыбер ул төшләрне кыз озаккарак сузарга тели, кичтән иртәрәк ятарга тырыша...
Барыбер сәгать өчтә уянасы шул. Җәйләр үткәндә, инде будильниксыз торырга да күнекте. Киенергә дә әллә ни вакыт кирәкми. Ашыга төшсәң, биш минут та җитә, һәм, ашыга-ашыга, ул караңгылыкны ертып күрше авыл ягына юнәлә. Чөнки бу атнада да машина илтмәячәк, бензин юк, диделәр. Карурман янәшәсенә җиткәндә: "Монда никадәр кош-корт, җәнлек гомер уздыра, берсен дә пәри урламый, курыкмыйлар да..." — дип үзен-үзе юата. Шул мәлдә шәһәр утлары исенә төшә. Гүя алар аның сукмагын яктырталар.. .
Кышын ул яктылык энҗе карлар булып керфекләренә сибелә. Язын кояш нурлары булып балкый. Ярсулы язларда Илгизә берәр эш табып, йортта тавык, әтәч, казлар тавышын тыңлап уйланып торырга ярата. Әллә нинди дәрт тулы, өметле аһәң күңел кылларына кагылып кына куя да күзе күргән һәр нәрсә җырга әверелә.
Бүген нигәдер йоклый алмады кыз. Баш очындагы сәгатькә бер үрелеп караганда — уникене, икенче караганда берне күрсәтә иде. Уклары икегә җиткәндә, инде торып ук утырды. Тиз-тиз киенде, чәй кайнатып эчте.
Юл өзеге озакка сузылыр микән инде? "Шулай да, бүген кыска юлдан гына барам әле, тышта салкын күренә, әллә ни җебетмәгәндер" дигән фикергә килде.
Урман, гадәттәгечә, караңгы стенадай, кыз өстенә аварга тора. Шомлы итеп җил сызгыра. "Их, менә шушы уйсулык булмасын иде дә, нәфселәнеп һаман үзенә суырмасын иде", — дип уйлый Илгизә, бер аягын тартып алганда. Ул арада икенче итеген саз суыра. Инде менә бер адым атлаган саен бөтен тәнен ут ялмый. Шул мәлдә шома битле колхоз рәисе күз алдына килә: "Паспортларыгыз әзер, тагын азрак түзегез. Сезне унынчылар алмаштырыр", — ди.
"Тагын ничә ай калды соң әле?" — дип, кыз күңеленнән генә айларны санап ала һәм янә озын кунычлы резин итекләрен чоңгылдан өскә сөйри. Алар күптән юешләр инде. Аяклары да уттай кызыша. Тизрәк фермага барып җитсә, алмаштырыр иде дә. Аның анда иске итеге бар. Оеклары да. "Әллә кирегә борыласы да кайтып кына китәсе микән соң?" Үзәнлекнең яртысын гына үтте кебек бит әле. Кыз, баскан җиреннән аягын кымшатмыйча, бер мизгелгә уйланып тора. Юк, юк, ярамый, ул ярты юлдан борылырга яратмый. "Сыерларым көтәдер. Югалтканнардыр тәмам, — дип ихлас борчыла. — Кызлар күптән савымны төгәлләгәннәрдер..." Аннан үз-үзен битәрләп тә ала: "И җүләр дә соң мин. Имеш, юлны кыскартмакчымын. Әйләнеп йөрмим, имеш... Шулай буласы кичә үк билгеле иде югыйсә". Ә үзәнлек һаман тирәнәя, кар суы салкыная бара. "Әнә күрше авыл утлары күренә. Ерак калмады да соң!.."
— Илгизәү!
Кыз сискәнеп китте. Урманның күзләрен эзләгәндәй, урыныннан кузгала алмыйча, төбәлеп-төбәлеп карады. Тавыш килгән якка табан атлаганын белсә дә, кинәт каушап төште. Картлысында — караңгылык. Куе зәңгәр күктәге тонык болытлар да караңгы урман болгаган нәни кулъяулыктай ерак булып күренәләр.
— Иә, — диде егет, — түз, тагын әз генә калды. Иптәш кызларың борчылалар анда. Юлда очрамады, мөгаен, шуннан киткәндер, диләр.
Илгизә тавыпт иясен чамалап өлгергән иде. Шулай да:
— Сез кем? — диде караңгылыкка төбәлеп.
— Танымыйсыңмыни мине дә...
— Таныйм да соң... Караңгы бит...
— Шушы юлдан киткәнеңне белдем дә, коштай очтым менә... 
Без сезнең авылга укырга апрель аенда ә-ә-нә теге юлдан йөри торган идек.
Егет күрсәткән юлны шәйләү мөмкин булмаса да, тылсымлы тавыш кызның җанына җылылык булып өрелде. Инде ул үзен бу шомлы урманның яклаучысыз бер җәнлеге итеп тоя башлаган иде.
— Гел пыяла, күрче. Туң дип басасың, ә ул челпәрәмә килеп уала. Сыерларым ачтан үләдер...
Кыз, уйсулык кырыендагы корыган үсентеләргә тотынатотына, егет янына якынлашты.
— Атла тагын берничә адым. Мин суга кермим инде. Тырыш әйдә...
— Кермә, кирәкми. Яныңа җиттем ич. — Ул уйсулыктан урман авызына чыгып басты.
— Хәзер таныдыңмы инде? — диде егет, кызга резин итекләр сузып. — Ки, әнинекен элдем дә чаптым. Оеклары итек эчендә. Мин борылып торам. Тиз бул. Авырмасаң ярый әле болай да. Әниемне дә шул уйсулык чирләткән. Сезнең авылга йөреп эшләгән яшь чагында. Аяклары сызлый хәзер...
— Әнвәрша, — диде кыз. — Итекләр өчен рәхмәт сиңа. Шулай да сыерларга азык саласың калган лутчы...
Бераз дәшми торгач, кызның кызыксынуы тагын йөзенә бәреп чыкты:
— Батып һәм өшеп үлүемне теләмисең икән, исеңә төшергәнсең.
— Син гел исемдә, — диде егет. — Кызлар әйттеләр дә... очтым гына... Ә сыерларыңны ашаттым. Юклыгыңны белгертеп мөгрәп тормасыннар.
— Кай арада өлгердең? Сыерлар өчен дә рәхмәт сиңа. Ату көткәннәрдер. Савым вакыты үтеп бара бит. — Ул үзе дә сизмәстән назлы елмайды. Аяклары корыга тигәч, җанын татлы рәхәтлек биләп алды. Күңеле йомшарды. Хәтта колхоз рәисе дә онытылды.
— Мондый юллардан, үзем теләп, мәңге чит авылга укырга йөрмәс идем мин. Сыерларга азык салырга сигез класс җитмимени?
— Беренче баруда сине күрдем дә, аннары йөрдем инде, — диде егет.
— Иә ышанып куярмын. Ул кадәр җитди әйтмә.
— Нигә, кесәңә язу салганымны хәтерләмисеңмени? Очрашуга килмәдең... — Ул газаплы итеп тын алды. — Ә сыерлар тагын бер урта мәктәплек гыйлем бирделәр бер елда... — диде аннары тагын да җитдирәк итеп.
— Миңа да, — диде кыз, аны хуплап. — Гел адәм баласы кебек бөтен нәрсәне тоялар алар. Быел китәргә иде барыбер... 
— Кая ?
— Шәһәргә, укырга инде.
— Мин дә шулай уйлап торам да. Эштән кайткач, бик дәрес кабатлыйсы килми шул.
— Сыерларың жәлке түгелме соң?
— Жәлке дә соң .
— Миңа да, — диде кыз, ниндидер әрнү аша. — Яраталар ич алар мине. Беләсеңме, Ялкынны саварга утыруым була, бантын бора да битләремне, чәчләремне ялый башлый. Көн дә мунча ягарга кирәк аннары...
— Танавына сук. Бу суыкта салкын тидерергә шул гына җитмәгән.
— Нәрсә өчен? Яраткан өченме? Ул бит күрше Гөлфияне дә күрми, Асияне дә үз итми. Кайчакта саварга кызларга калдырам ич.
Аларның бер-берсенә сөеп караган күз карашлары бәхеткә тулышты. Инде яктырып килә. Урман да, күкләр дә тонык зәңгәрлеккә төренеп, яңа көн башланганын искәртәләр. Берзаман балкып кояш чыгар. Караңгылык та, уйсулык та ул кадәр шомлы тоелмас. Сере генә искә төшәр.
Әйе, сизенде Илгизә егетнең хисләрен. Әллә ничек кинәт кабынып китә алмавына уфтанып куйгалаганы да булды. Мәктәптә кесәгә салган кәгазь кисәге дә ялкын кабыза алмады, очрашуга бармады кыз. Ә егет бүтән чакырмады да... Бүген әнкәсенең итекләрен кочаклап басып торган ир-ат затын күрү күңелен урыныннан кубарды. Итекләре дә бит! Гүя үзенең гомер буе кигән аяк киемнәре. Таманнар, уңайлылар. Хәтта җылылар да.
"Ярый әле кире борылмадым", — диде ул, эчтән генә куанып. Күңеленең язгы җилдәй иләсләнергә торганлыгын сизсә дә, тойгыларына акылы баш бирмәде. Шулай да вакыт-вакыт әллә кайларга очып китәсе килә. Ышык урмандагы наратлар түбәсенә менеп басып ак болытларга тотынасы... һәм җем-җем утлары көн-төн балкыган шәһәргә барып төшәсе. Мәхәббәте гел шунда көтәдер күк тоелган иде шул...
Әнвәршага якынайганын тойган саен, җанында наз арта түгелме хәзер? Кайбер көннәрдә кичке савымнан соңгарак калып кайта. Чөнки сыерлары белән сөйләшеп туялмый. Тегеләре дә колакларын торгызып тыңлап торалар. Җавап итеп әкрен генә мөгриләр. Илгизә йомшак кына муен асларын кашый. Назлыкайлар, башларын алгарак сузып, күзләрен челт-мелт йомгалап рәхәтлек кичерәләр. Илгизәгә дә рәхәт була. Аннан һәрберсен куышларына кертеп яба.
— Бу дөньяда һәр җан иясе таш эчендәге корт кебек, — ди. — Менә сез дә ирекле түгел. Мин дә... Дөньяда теге холыксыз колхоз рәисе булмаса, мин сезне җәй һәм көзләр буена ә-ә-нә теге кырга кукуруз яфракларын утларга җибәрер идем... Яки чөгендер басуына...
Хәер, рәис үзе дә нәкъ сезнең хәлдәдер, аңардан да райондагылар план һәм эш сорыйлардыр. Ул гаепле түгелдер шул... Ирекле булып күренергә тырыша, бичара.
* * *
Илгизә янә көмеш муенса-чылбырына тагылган "Корт" догасын учына кысты. "Ходай җан иясен ач итмәс. Адәм баласын ризык йөртер", — дия иде әбисе. Ят туфракта аяк атларлык хәле калмаса да, ризык дигән нәрсә бөтенләй онытылды. "Су тидереп, ирен чылатсаң да ярар иде дә соң", — дип, тирә-юненә күз салып алды. Акчаң булмагач, чәй эчә торган урыннар да, киоск-кафелар да күзгә чалынмыйлар икән. "Хәер, тамак кайгысымыни? — диде ул, үзен битәрләп. — Берәүгә дә кирәгең булмаса нишләрсең? Өеңә кайтып кит, синдәйләр болай да җитәрлек монда дисәләр..." Янә башы түбән иелде. Кинәт аяк тавышыннан сискәнеп эскәмиядән торып ук басты. Яңа танышы якынлашып килә иде.
— Абау, хәсрәтең йөзеңә сытылып чыккан, җаным. Ник шулкадәр борчыласың? — Ул, сумкасының бер почмагына тыгылып кына, пыяла шешә тартып чыгарды. — Мә, тамагыңны чылат башта. Үзебезнең чишмә суы...
һәм кырлы стаканга көмештәй су койды. Илгизә аның исен дә сизде хәтта. Куллары ихтыярсыз хатын кулына үрелде. Тиз-тиз иреннәренә якын китерде, йотлыга-йотлыга эчте. Үз гомеренә беренче мәртәбә су тәмен тойды ул. Гел ширбәт инде менә. Зәмзәм суы дигәннәре Мәккәдә түгел, үз туган илеңдә икән бит!
— Хәзер мин сине бер агентствога кертеп калдырам, — диде хатын. — Урнаштырырлар берәр кая.
— Кая ?
— Кая сорыйлар, шунда инде...
— Ә кая сорыйлар соң?
— Мин каян белим. Кызык кеше син, әй... Тукта, онытканчы алып куй: менә адресым. Баеп кайткач, хәбәр итәрсең. — Ул таушалган блокнотын хатынга сузды. — Мә, менә монда үзеңнекен яз.
Аннан алар вокзал янәшәсендәге бер йортка табан атладылар .
— Бу ышанычлы фирма. Минем үземне дә шулар урнаштырды баштагы елны, — диде юлдашы. — Мине дә каршыламаганнар иде...
— Үтегез, үт, — дип елмайды түрдәге япь-яшь ир-ат. Илгизә аның әзмәвер гәүдәсенә килешеп торган күк футболкасына, кара чәчләренә, зәңгәр күзләренә төбәлеп өнсез калды. Аның артыннан ук тагын бер әзмәвер пәйда булды. Анысы да күк футболкадан, чәчләре кара, күзләре зәңгәр иде... "Күземә күренәләрдер, мөгаен", — дип юатты ул үзен.
— Мин үзем дә совет илендә туып үскән грек егете, — диде әзмәвернең берсе — Хәзер менә совет иленә ярдәм итәм.
— Ул ил юк шул, таркалды... — диде Илгизә, сүз булсын дип кенә.
— Минем өчен таркалмады. Менә бүген Украинадан икәү, Молдавиядән дүртәү, Үзбәкстаннан өчәү килделәр, сез Татарстаннан дисез...
— Иә, туган, акча янчыгың ни хәлдә?
Юлдашының шушы коточкыч җөмләсеннән бурлаттай кызарды Илгизә. Әйбер урлап тотылган кешедәй борынын салындырып :
— Буш... — диде.
Кыен иде аңа. Әйтерсең юлында очраган таш кыяларның иң хәтәре кинәт өстенә убылды.
— Гадәттәгечә, гадәти хәл... — дип, өстәл өстендә бармакларын биетте хуҗа. Аннан дәвам итте:
— Димәк, паспортыгыз бездә кала. Ә эш табарбыз. Димәк, урнаштырган өчен фирмага 150 доллар бурычлы буласыз. Бүген кунакханәдә кунганыгыз өчен... Су өчен, ут өчен... Бөл арын иртән исәпләрбез.
— Ә күпме түләрләр соң безгә? — дип сорады Илгизә һәм мондый мәгънәсез кызыксынуы өчен янә чиксез оялды.
— Бурычларыгыздан котылырга җитәр. Беразы үзегезгә дә калыр...
Аңа нибары шушы җөмлә кирәк иде. Яңа танышы кинәт сәгатенә күз төшерде һәм ишеккә таба юнәлде:
— Мин киттем. Автобусым килә хәзер. Бер инәгә бер сыер дигәннәре менә шушы инде. — Ул юлыннан бүленеп кеткелдәп көлде. — Бер кроссовки бирсәләр дә әйбәт булыр иде әле. Дермантинны.
— Искә төшермә әле шул сыерны... — Шулкадәр дә ихлас үтенде ки, хәтта Илгизә аңа кызганыч булып тоелды кебек, хатын аңа жәлләп карады. Аннан:
— Онытып торам ласа, — диде маңгаен тотып. — Теге юлы бер казакъ кызы белән сөйләшкән идем. Андый әйтем аларда да бар икән. Тик мәгънәсе банткача: тол калган әниеңне кияүгә алып китсәләр, калымга сыер бирергә мөмкиннәр, ди...
Хатын китте... Илгизә аны озатканда елмайды. "Ниһаять, дөнья ун михнәтенә бер шатлык белән түләде, — дип уйлады. — Рәхмәт бу игелекле затка". 
* * *
Ничек кенә булмасын, ул томаннар артында офык күрә иде.
Офык... Алда утлар җемелдәшә. Илгизәне анда сыерлары көтә. Ә янәшәсендә — Әнвәрша.
— Кичкә сезнең авылга төшәм. Клубка чык бүген, — ди егет.
— Белмим шул. Бик чыгасы килеп тормый анда. Болай да көн дә күрешәбез ич, фермада...
— Ярар, капка төбегезгә килеп сызгырырмын, озак көттермә. Әбиеңә: "Әнвәрша әнисенең итекләрен алырга килгән", — диярсең.
— Әбекәемне алдарга ярамый, — диде кыз. — Рәнҗер ату.
Юк, юк, клубны җене сөйми Илгизәнең. Ике-өч тапкыр барды ул анда. Дус кызлары белән кинодан соң кичке уенга калдылар. Тик аны берәү дә биергә чакырмады. Шунда кыз үзенең япа-ялгызлыгын сизде. Кино беткәч тә, иптәшләрен егетләр озата килде. Парлап-парлап, Илгизәдән аерылып караңгылыкта югала бардылар. Кыз берүзе урам буйлап китте. Төне дә салкын, эчпошыргыч шомлы иде. Әллә башкалардан көнләште ул, әллә гарьләнде, үзе дә аңлый алмастан, өйгә кайткач мышык-мышык балавыз сыкты.
— Ятимсетәләрдер инде, — диде әбисе, уянып. — Анаң да югалды, ичмасам... Ярар, иртән Галимәгә әйтермен, кыен хәлдә калдырмасын, дус булгач...
Иртән әбисе Галимәләргә кермәде, кичтән үк барысын да оныткан иде инде. Илгизә дә бала-чага түгел, моңа ризалашмас. Әбекәенең сабыйны юаткандай сөйләнүен тыңлап яту барыбер рәхәт ләбаса...
Ә бүген ир-ат затының мәрхәмәтле елмаюы аның бәгыренә түгелде. Йөрәгенә ниндидер, сүз белән аңлатып булмаслык татлы һәм газаплы бер хис оялавын тойды.
— Район гәҗитенә язмаганнардыр бит үзеңне? — дип сорады әбисе, кыз урамнан кергәч.
— Юк, — диде Илгизә. — Ә нигә?
— Болай гына... Шулай тоелганга гына әйтүем. Күзләреңдә нур бар бүген.
Әбисе чамалый: кыз күңел халәтен үзе дә аңлый һәм аның очкыннан ялкынга әверелүен яшерә дә алмый түгелме? Очкын төшкән җирен ягар, ди шул...
"Бүген шушы мәлдә айның ничә нуры кабынды?" — дип сорасалар, ул төп-төгәл җавап бирер иде, мөгаен. Кыз җаны белән Бөек Галәмгә тоташты. Барлык планеталар аның тирәсендә әйләнәләр кебек тоела башлады. 
Ай да аңа гына карап тора, бары тик аны гына тышка чакыра. Кыз түзмәде: көзге каршысына басып бөдрә чәчләрен тарады, иреннәренә иннек сөртте. "Син дә буй җиттеңмени, бала?" — диде карчык. Аның тавышында гаҗәпләнү дә, үкенеч тә, тиздән, бик тиздән ялгыз каласын сизенүдән әрнү дә бар иде.
Икенче көнне дә оныгының көзгедәге шәүләсенә соклануын күзәтеп ятты.
— Кая җыендың, бала? — диде аннары. — Йоклар вакыт җитте ләбаса.
— Галимәләргә. Озак тормам.
Илгизәнең битләре кайнар табадагы коймактай кызарды. Әбекәенең күзләренә тутырып карарга да кыймады хәтта, һәм бу аның үз гомерендә беренче җитди алдашуы иде.
— Сөбханалла, — диде карчык. — Исән-сау йөри күр... Хәерлегә булсын берүк. — Ул, караватында дөбердәп әйләнде дә, керпедәй бөгәрләнгән көе өстенә ап-ак юрганын тартты.
Ә урамда... һәр яфрагына ай нурлары бәйләнгән якты тал астында кызны Әнвәрша көтә иде.
— Көттем мин бу мизгелне, — дип каршы алды ул аны.
* *
— Көттем мин бу мизгелне, — диде Илгизә, — ниһаять, килде... һәм һич калышмаска тырышып хуҗа артыннан иярде. Аңа тагын бер хатын-кыз тагылды. Әзмәвер кунакханә бүлмәсенең ишеген ачты да электр лампасын кабызды. Юыну тәртипләре турында озын-озак итеп мәгълүмат бирде. Хатын аның тизрәк чыгып китүен теләде. Нигәдер ул үзен кинәт кенә бөтен кеше кебек тулы хокуклы зат итеп тоя башлаган иде.
— Хәерле төннәр! Иртәгә очрашканчыга кадәр, — диде әзмәвер, ишекне ныклап япканда һәм икенче бер юлчыны ияртеп ары китте.
Илгизә караватка барып ятты. Якты түшәмгә карап тын калды. Бу мәлдә аның берни хакында да уйлыйсы, хыялларына хилафлык китерәсе килми иде. Уйсызлыктан изрәп барганлыгын тоеп урыныннан торды.
— Юынып алырга кирәк, — диде ул. һәм, сөлге, сабын, тарак ише әйберләрен кыстырып, ваннага юнәлде.
"Суны ачып, башта тәнне юешләтәсе", — дип аңлаткан иде хуҗа. Илгизә, яңа гына тыңлагандай, шушы җөмләне кабатлады, "һәм тиз генә суны ябасы... Аннан теләгәнчә сабынланырга була. Аннан янә тиз-тиз генә тәндәге күбекләрне юдырып төшерергә кирәк..."
Хуҗа әйткәннәрне төп-төгәл үтәде ул, үзенә дә, аңа да борчылыр урын калдырмады.
"Диңгез ярында су да санаулы икән", — дип сөйләнде. Диңгезләр төшенә дә кермәгән шәһәрдәге тар, кысан ваннасын күз алдына китерде. Краннары гел дә ябылмый торган юынгычлар исенә төште. "Суның кадере юк икән бит бездә", — дип ихластан әрнеде. Аннан: "Кешеләрнең дә..." — дип өстәде.
Арыган иде ул. Юынып чыккач, өрфиядәй ап-ак һәм чиста түшәккә башы тиюгә үзен җиденче күк катында хис итте. Менә сиздермичә дә таң атар. Ап-ак болытлар җиргә иңәрләр дә аны кулларыннан тотып күккә күтәрерләр һәм әфлисун аланына илтеп төшерерләр... Кәрзиннәрне ташып өлгертә алмаслар. Чөгендер басуындагы кебек итеп эшләр. Хуҗасының йөзенә һич тә кызыллык китермәс. Хәтта бурычларын да арттырыбрак түләр. Аннан паспортын да бирерләр... Туган авылында колхоз рәисе кулында да бер ел торды ич әле...
* *
Укырга кереп кайту белән үк, рәис кызны идарәгә чакыртты. Рәхмәт әйтеп, кызылга көмештән ялтыравык язулар төшкән Мактау кәгазе тапшырды. "Агачны яфрак бизәсә, кешене хезмәт бизи" дип, китапча итеп салпы якка салам кыстырды хәтта. Тик хезмәт хакын гына вакытында түли алмады.
Әбекәе, пенсия килгәнче дип, күрше Әсхабҗамал карчыктан әҗәткә алып чыкты. "Бер дә борчылма: бурычлы үлми, чирле үлә, балам", — диде.
Авыл башына кадәр алар сүзсез генә атладылар. Кызның иң кадерле кешесенә юатырдай сүз әйтәсе килә иде.
— Әбекәем, озакламам, кышкы каникулларга кайтып та җитәрмен. Күрерсең менә. — Илгизә бер җөмләсен өч кат кабатлады.
— Аякларым бик авырта шул, балам, — диде карчык, оныгын кочаклап. — Шунда калыйм мин, кызым. — Ул, камзул кесәсеннән алып, оныгының муенына күн белән тышланган бармак башы кадәр бөти элде: — Шушы дога сакласын сине, бәбкәм. "Корт" догасы бу... Акчаң да юлга җитәрлек кенә. Ничекләр укырсың инде, җимешем!.. — диде дә яулык чите белән күзләрен каплады.
— Стипендия бирәчәкләр миңа. Җиңелне өмет иткәннең тормышы кире киткән, дисең ич үзең. Сөен син, әбекәем, оныгым укырга керде бит, диген. Шәһәрдә белем алачак, диген. Ә беркөнне синең янга бөтенләйгә кайтырмын. Укытучы булып ...
Карчык моңсу елмайды.
— Кайтырсың, балам, кайтырсың. Укуыңны, гыйлем иясе булуыңны телим мин үзем дә. Бабаңның әманәте шундый иде... — Ул авыр сулады. — Әниең генә китте дә югалды. Баштарак сагынган булды да... Хәзер юлга да акчасы юктыр.
— Мин кайтырмын, — диде кыз, әбисен кочаклап. — Акча табармын...
"Үзәк өзелү" дигән сүзнең мәгънәсен шупты мәлдә аңлады ул.
Оныгы ераклаша барган олы юлга шактый төбәлеп торгач, каш өстенә куйган куллары тәмам аргач, карчык бантын иеп өенә табан юнәлде.
Олы юлның асфальтка тоташкан җирендә аны Әнвәрша каршылады. Монда очрашу көтмәгән иде кыз. Янды, көйде, авылда очрашырбыз дип өметләнде.
— Синең китәсеңне ишеттем дә, олы юлга очтым гына, — диде егет, кыр якка мөгезен тырпайтып торган мотоциклына ымлап.
Илгизә дә сер бирмәскә тырышты:
— Мин дә ишеттем: сыерлар янында каласың икән... — Аннан егетне юаткандай өстәде:
— Ярар, борчылма, киләсе елга керерсең әле...
— Ижауга барып та имтиханнар биргән идем мин. Анда бәйгедән үткәнмен. Иртәгә китәм...
— Котлыйм, — диде кыз. Кинәт сөенече түгелеп киткәндәй тоелды.
— Рәхмәт.
Егет аның бит очыннан гына үбеп алды һәм сүз йомгагын югалткандай дәшми торды.
"Булдыргансың" диюендә дә ниндидер бер моң, сагыш бар иде сыман Илгизәнең. "Болай булгач, очрашулар сирәгәячәк. Бер-беребезнең кайтканын ишетми-белми калырга да мөмкинбез", — дип көенде эчтән генә. Аннан шунда ук китек күңелен юатты: "Хәер, каникуллар кайда да бер үк вакытта ич инде..." Әнвәрша олы юл чатында басып калды.
Автобуска кереп утыргач, сөйгәненә кул болгый-болгый, Илгизә үзендә: "Барыбер дә бәхет безне алда көтәдер", — дип уйларлык көч тапты.
* * *
— Димәк, бәхет алда көтәдер, — диде хатын, күзләрен ачкач. Кояш нурлары биешкән караватын сыпырып, җәймәләрен җәйде. Юынып, киенеп алды. Йокысы сак булса да, бөтенләй уянмавына, төне буена бер кат та пошынып боргаланмавына исе китте. "Дөньяның икенче бер почмагына эләккән юлчы халәте, мөгаен, шулай буладыр" дип, нидер күз алдына китерергә тырышып карады. Булдыра алмады. Кинәт кенә берни дә искә төшми икән, юл нужасы да онытылмаган иде әле югыйсә.
Шул мәлдә ишек ачылды. Аннан шома битле хуҗа күренде:
— Җыеныгыз, — диде ул. — Сезне ерак утрауга, авылга озатабыз. Бер карчыкка ярдәм кирәк. Гаиләдә эшләргә туры киләчәк... Шактый юл барасы була.
Илгизә ризалыгын, күптән әзер икәнлеген белгертеп баш селкеде. Инде тәүлек буена ярма да йотканы юк диярлек, ләкин эшләмичә хак сорау мөмкин түгеллеген ул яхпты аңлый иде. Кая булса да тизрәк барып җитәсе, бусагага баскан көе генә булса да, бер чынаяк кайнар чәй эчәсе иде дә соң...
— Акчасыз юлга чыгарга ярамаганлыкны бөтенесе белә. Гел шулай, соңгы тиеннәрен тотып бетереп килеп төшәләр, — диде хуҗа, хәлгә кергәндәй. — Менә хәзер качып яшәргә, качып эшләргә мәҗбүр булачаксыз инде. Чөнки паспортыгызны бирә алмыйбыз. Бурычыгыз күп...
— Качып? — дип гаҗәпләнде Илгизә. — Законсыз була түгелме соң алай? Җәзаламаслармы?
— Уенга кердегез ... — Хуҗа шунда ук кырысланды һәм дәвам итте: — Шуны белегез: Сез безнең уенга кердегез. Тормыш — уен, ханым. Каршы якта салым инспекцияләре, полицияләр торганлыгын исегездән чыгармаска кирәк булыр... Күзләренә күренеп җиңеләсез икән — үзегез гаепле, димәк. Минутында илегезгә озатачаклар. Бер тиенсез...
— Юк, — диде Илгизә, — бер тиенсез кайтырга ярамый миңа, илемдә дә бурычларым күп. — Нигәдер ул полиция дигәннәрен колхоз рәисе сурәтендә күзаллады.
— Шулай булгач, шулай булгач... — дип кабатлады әзмәвер.
Үз гомерендә бер кат ялганлады Илгизә. Әбекәен. Әнвәрша янына чыкканда. Ә ничекләр кыен булды аңа! Икенче көнне күзләренә күтәрелеп карарга кыймый йөрде. Хәтәр уңайсызланды. Ахырда барыбер дөресен сөйләмичә түзмәде.
Ә менә максатка бер адым калганда ни хәл итәргә? Кесәңдә җилләр уйнаган көе үз кагыйдәләреңне кертеп булмый икән шул. Эшләмәгән кеше түгел лә... Эш ягыннан теләсә кайсы закон органнары да сүз әйтәлмәячәк аңа. Намуслы хезмәткә килде лә ул... 
* * *
Ә Илгизә намуслы хезмәтнең тәмен дә, ачысын да таный, чөнки балачагыннан ук тормыш аны шушы тәҗрибәгә өйрәтте. Авылда буй җиткәнче колхозда эшләде, институтта да югалып калмады.
Шәһәргә укырга килеп төшкән минутында: "Бу кадәр халыкка ничек эш җиткерәләр микән?" — дип баш ватты. Ә калада эшсез яшәүнең тәмугтан да газаплырак икәнлегенә бер көндә төшенде.
Автобуста барганда, үтешли генә тәрәзәгә күз салып, "Трамвай депосы" дигән язулы тактаны исендә калдырган иде. Шушы тукталышка төшеп калды. Аяклары үзеннән-үзе әлеге идарәгә алып киттеләр.
— Сан Саныч, тагын бер Казан ятиме килгән, каршы ал, — дип кычкырды коридорда очраган егет, аннан кызга табан борылды:
— Әнә тегендәрәк үткәч, ачык ишекне күрерсең.
Кыз, каушаса да, соңгы көчен җыеп бусагадан эчкә атлады .
— Ятимәме? — дип сорады кара мыеклы, соры пинжәкле агай, аңа һич күтәрелеп карамыйча. Ул ашыга-ашыга нидер яза иде.
"Күрәзәче бугай" дигән уй ярылып үтсә дә, Илгизә тыныч булырга тырышты:
— Әбием бар минем, — дип җаваплады.
— Димәк, ятимә инде, — дип әкрен генә ручкалы йодрыгы белән өстәлгә сукты эш бирүче. — Кайсы институттан?
— Педтан.
— Ә-ә-ә... Укытучы булам дисең инде...
— Әйе. Ятимә икәнлегем маңгаема язылган мәллә соң? — дип сорады кыз, гаҗәпләнеп.
— Язылган, — диде агай. — Ата-аналы балалар беренче сентябрьдә эш эзләмиләр. Хәер, хәерчерәкләре сентябрь ахырында килә башлый инде. Эш кирәк дисең, ә?..
— Кирәк шул. Бик кирәк, абый.
— Авыл кызы идән юа беләдер дип уйлыйм. Төнлә трамвайларның эштән бушаганнарын юасы була. Менә шул...
Илгизәнең күзләренә яшьләр тулды:
— Рәхмәт, абый, — диде ул, — рәхмәт Сезгә! Юармын, ялт итеп торыр трамвайларыгыз.
— Стипендия эләкмәдеме?
— Юк шул. Миңа тулай торак кирәгрәк иде. Аннан урын биргәннәренә дә рәхмәт әле.
— Җаны теләгән — елан ите ашаган, ди, сеңлем. Үзеңчә яшисең килә, димәк... Түзәсең, шулай булгач... 
— Түзәм, — диде кыз. — Ә эш биргәнегез өчен мең рәхмәт Сезгә.
Илгизә урамга ашыкты. Күңеле шулкадәр шат иде. Әнә, сары яфрак өемнәренә ут төрткәннәр. Тыштан ялкыны да күренми, ә эчтән ургылып-ургылып төтен чыга. Алардан ниндидер кадерле бер ис — әбекәе яккан мунча исе килә. Шулай да үзләре теләгәнчә шаулый алды микән бу яфраклар? Әбекәе дә әнисен ачуланмады бит аның. Яшәсен инде үзе теләгәнчә, диде. Инде менә оныгының да үзе теләгәнчә яшисе килде. Анысына да сүз әйтмәде ул. Муенына таш эчендәге "Корт" догасын бөти итеп такты да сәфәргә озатты...
* * *
Бер юлга чыккач, кеше һаман алга китә, диләр. "Юлларның һич иге-чиге юк икән, мөгаен, дөнья түгәрәктер", — дип уйлады Илгизә. Алга барган саен минутлап үзгәргән табигать, әле зәңгәр урманлы таулар, әле таш кыялар, әле диңгез аның күзләренә ургылып керә дә җанында урын даулый.
Әнә эре-эре ташлы тигезлекләр һәм кып-кызыл мәк чәчәкләре... Асфальтны тишеп чыккан үләннәрне, хәтта кыр чәчәкләрен күргәне бар аның. Барысы да кояшка омтылалар. Яшәү дигән Бөек көч ал арның тамырларын аскарак тарткан саен, таҗларын кояшка якынайта төшәләр һәм яктырак елмаялар...
"Оҗмах күргәнең бармы?" — дип сорасалар, Илгизә дә моннан соң, һичшиксез, "Әйе" дип җавап бирер иде. Эреэре ташлар аңа әбисен искә төшерде: бәлки, болар эчендә дә кортлар яшидер. Җан иясенең ашамый-эчми көн итә алуына да ышана инде ул хәзер.
— Килеп җиттек, — диде хуҗа, тау башындагы йортка күрсәтеп. — Иә, ничек, оптыймы?
— Әкият дөньясындагы кебек!
Илгизәнең иреннәреннән шуып чыккан соклану хуҗаны канәгатьләндерде.
— Шушы дөнья Сезнеке, — диде ул, бантын күккә чөеп. — Мондый гүзәл табигатьне башка беркайда да күрмәссез. Бу матурлыкка нибары бер карт белән карчык өстәлә. Карт нык әле. Аягында...
— Бер йортлы авыллар да бармыни сездә? — дип сорады Илгизә, гаҗәпләнеп.
— Шәһәргә күченгәннәр, йортлар булган монда элек. Кала якын бит. Бабай да шәһәргә барып эшләгән. Балалары да шунда төпләнгәннәр. 
Алар тауга табан атладылар. Хатын үз уйларына бирелде. "Әйе, һәркемнең үз дөньясы, — дип уйлады ул. — Әмма хуҗам ялгыша. Әгәр дә минем җиһаным шушы тау һәм мондагы ташлардан гына торса, бирегә бәхет юллап килүемнең һич әһәмияте калмас иде. Әмма иң кызыгы шунда: кешенең хыял канатларын берәүнең дә үлчи алганы юк әле..."
Ул ничәмә-ничә еллар буена әфлисун кырларын төшендә күрде. Иң эреләрен сайлап кәрзиннәренә тутырды. Ә кәрзиннәр төпсез булдылар, ахрысы, тулмадылар да тулмадылар .
Уянгач та әле нәни көяпттай сап-сары җимешләр күз алдында тәгәрәштеләр. Шул кырларга ул өнендә ничәмә еллар юл эзләде. Илгәзәк белешләре "Сәяхәтче булып юллама аласың да, Элладага килеп җиткәч, әфлисунлы авыллар ягына сыпыртасың", — дип киңәш иттеләр.
Тау түбәсенә ике багана арасы юл калгач, алар ялгыз өй картлысына килеп туктадылар. Кызыл футболка белән аклы шорты кигән яшь кенә ханым елмая-елмая ишегалдына йөгереп чыкты. "Көткәннәр күрәсең", — дип куанды Илгизә. Ике хуҗа нидер сөйләштеләр. Ул елмаеп басып торды. Нигәдер эчтән җаны талана, күңеле чирле халәтендә иде. "Тәвәккәлдә тау көче бар" ди бит. Әнә тау да олы бер йортны, авыру карт белән карчыкны, тагын кемнәрнедер күтәреп бантын күккә чөеп тора. Тау да бер тел дә белми. Ә Илгизә әзрәк өйрәнде әле. Сүзлеге дә кесәсендә генә. Аннан ул математика укытучысы бит. Ә математика терминнары греклардан кергән. Философия, медицина буенча да шактый сүзләр таныш булып чыкты аңа. Барлык белгән сүзләрне һәм телләрне бергә куша-куша шактый озак аңлаштылар. Эш бирүче киткәч, хуҗа хатын, таз-чиләк, кәстрүл-чәйнекләрнең кайдалыгын күрсәтеп, үзенә ияртеп йөрде. Идән юарга кирәклеген әйтте. Кичкә аш та пешерәсе икән.
"Их, бездә булса, юлдан килгән кешене башта чәйгә чакырырлар иде", — дип уйлады хатын. — "Ашсыз өйне эт тә яратмый" ди безнең халык. Хәер, барган бер җирдә кочак җәеп каршы алсалар да кызык булмас, күңеле тагын да йомшарыр иде. Каршылыгы белән кызык та инде бу дөнья. Ничек итсә итә, адәм баласын хәерче кесәсендәге шикәр кебек шомарта... Тик эреп акмаска гына кирәк.
* * *
Шикәр дигәннән, ул студент булуының беренче көннәрендә үк хезмәт хакы алуга әбиемә капчыгы белән шикәр кайтарырмын дигән хыялын күңеленә киртләде. 
— Авылга кайткач алып калдырырмын, җә. Чөгендер эшкәртүчеләргә кызыгып яшәмәсен...
Шул хактагы уйларын авылга хат белән дә юллады. Бераздан җавап та килеп төште. "Үзеңне кара, балакаем, — дигән иде әбисе. — Мин син каникулга кайткан җиргә шикәр алып куйдым инде. Чөгендер эшкәрткән еллардагы кебек мул итеп алдым..."
Шулай кышкы каникуллар якынлашты. "Әбекәемне барыбер ничектер сөендерергә кирәк", — дип баш ватты кыз. Пәлтәсе дә искерәк, кыршылып беткән, һич булмаса, пәлтә алырга кирәк. Шунда ук, үз хыялына куана-куана, кибеткә йөгерде. Инде соң, кеше-кара күренми, элгечтә бердәнбер пәлтә эленеп тора иде. Илгизә кулларына алып, аны тиз-тиз иңнәренә салды, аннары киеп үк карады, ул, һичшиксез, чак булырга тиеш иде. Кәшилүген чыгарып акчасын санаганда хакын белешергә өлгерде. Шунысы кыенрак булды: иртәгә ипигә дә, юлга да бер тиене дә калмаячак иде. Янә үзен таш эчендәге корт хәлендә хис итте. Юк, юк, кем булса да ярдәм кулы сузмый калмас — кыз шуңа ышана иде.
* * *
Әйе, ул ышана: бу кешеләр аны күп нәрсәгә өйрәтерләр. Илгизә, сөенә-сөенә шаулап торган шәһәрдән, меңләгән чакрымнар үтеп, ташлы тигезлекләр аша тау башындагы ялгыз куышка килеп керде. Сөйләшер иде — тел белми. Тирәсендә аксый-туксый бөтерелгән карт белән карчыкка җавап итеп бары тик елмая. Аңа карап тегеләр елмаялар. Елмаюлар арадагы упкыннарны юа. "Мин эшкә килдем ләса", — дип уйлады эчтән генә һәм таз белән чиләк алып керде. Идәннәр ялт итте, өйгә диңгез исе тулды, һава алышынды. Әнә карт та таягына таянып машинасы янына чыкты, кибеткә барып кайтты. Өстәлгә алма, төче чия, помидор ише тәм-томнар тезде, ишек төбеннән лимон өзеп керде.
— Соуска бу, — диде.
Илгизәнең лимоннан соус ясаганнарын ишеткәне дә юк иде.
— Бездә лимонны чәйгә салалар, — дип әйтеп карады.
Аңламадылар. Бәлеш әзерлисе микән дип борчылып торганда, кызлары килде. Газга чәйнек куеп җибәрде. Суыткычтан тавык итен алып табага тезде. Суда дөге пешерде. Чи йомыркага лимон суын сыгып соус ясады. Инде Илгизәнең ашыйсы да, эчәсе дә килми, баш төртер урын табылса, ул бераз ял итеп алырга бик риза иде.
Табынга алар бергә утырдылар. Кызлары һәрберсенә тигез итеп аш бүлде. Чынаяклар төбенә кофе салып куйды. Ничә тәүлек буена ярма да йотканы юклыктан, эченә кайнар ризык кергәнгә шатланып туялмады Илгизә. Аз булса да аш булыр, кунак күңеле шат булыр, ди бит. Әйе, шатланды. Җүнле кешеләргә эләгүенә дә, каядыр килеп җитүенә дә сөенде. һәм эчтән генә хыял шушы гынамы икәнни дип гаҗәпләнде. Күпме юллар үтте. Диңгезләр кичте. Ә монда ялгыз өй һәм ялгыз карт белән карчык...
* * *
Әйе, күңел сөенечен белә Илгизә. Аның иң зур хыялы бар иде: әбекәенә пәлтә алып кидерү. Әмма ул аны киләчәктә, эшли башлагач, беренче хезмәт хакына алам дип уйлады. Менә ничек килеп чыкты. Көтмәгәндә май аена кадәр олы бүләккә җитәрлек — пәлтәлек акча җыйды.
— Нинди төенчек күтәреп йөрисең, балам, — дип каршылады әбисе.
— Әбекәем, киеп кара әле, — диде кыз, сөенечен яшерә алмыйча. — Сиңа бүләгем...
Карчыкның йөзе агарынды.
— Кит аннан, — диде ул. — Үзеңнең пәлтәң тузган бит, балакаем. Авылда куфайка да ярый. Син — кеше арасында. Мин — өйдә.
— Икенче хезмәт хакыннан үземә алырмын, — диде кыз, эчке горурлык белән. — Икенче елга, — дип төзәтте эчтән генә.
Әбекәе көне буе башын яулык белән кысып бәйләп йөрде. Төне буе йоклый алмады: әйләнде-тугланды. Кыз да йокламады. Икесе дә таң атканда аяк өстендә иделәр.
— Әбекәем, мин сиңа бүләк алып кайттым. Ә синең кәефең кырылды, — диде Илгизә. — Нигә шулай?
— Рәхмәт, кызым, — диде карчык. Ул төбәлеп оныгына карап торды. — Кай арада буй җиткәнсеңдер. Их, бу гомерне!
Аннан, янына килеп, кызның чәчләреннән сыйпады. Картлысындагы урындыкка күчеп утырды:
— Бүләгең өчен рәхмәт, балам, — диде кабатлап. — Кинәт җан ярамны кузгаттың... Минем дә яшьлегем бар иде бит кайчандыр.
— Нинди яра?
— Сөйләве авыр, — диде карчык. — Искә төшерәсем дә килмәгән иде.
— Нәрсәне?
— Нәрсәне, нәрсәне? — дип кабатлады карчык үртәгәндәй һәм бераз тын торды. — Сиңа, без мулла нәселеннән, дип юкка гына кат-кат әйтмим, балам. Минем дә әтием мулла иде. Авылда мәктәпләр, мәдрәсәләр тотты. Кызыктылар. Революция уйлап таптылар... Өйгә кубарылып килеп кергәннәрен бүгенгедәй хәтерлим. Көмеш тәңкәләр тезеп, үз кулларым белән теккән хәситәмне муенымнан йолкып алдылар да идәнгә аттылар. Берсе: "Таптагыз, изегез", — дип әмер бирде.
— Мин аны үзем тектем, кагылмагыз, — дип кычкырдым. Алырга дип иелгәндә, этеп җибәрделәр. Башым белән ишеккә барып бәрелдем.
— "Алсыннар, кызым, — диде әти. — Алсыннар! Дөнья малы тагын булыр".
Мин ишегалдына чыгып киттем. Бер заман капчыклар күтәргән ирләр, болдырдан төшеп, безнең капкага таба юнәлделәр. Шунда берсенең култык астына күзем төште: минем кышкы пәлтәмне кыстырган иде ул адәм. Нәкъ менә шундый төстә... Әти тегүче алып килеп тектергән иде аны. Карчык авыр итеп көрсенде дә бераз тынып торды, һәм тагын дәвам итте:
— Аннан әтине алып киттеләр. Әни итәк тулы ач-ялангач балалар белән калды. Мин сиңа "Корт" догасы турында сөйләдемме? Әнигә ияреп, әти янына төрмәгә барган идем мин дә. Менә шунда күрдем теге остабикәне. "Ходай, кортка да, җан иясе итеп, дога иңдергән икән, адәм балаларын хәер-фатихасыннан һич тә ташламас. Тик үз дөньяңны үзең булдыру фарыз. Үзеңне югалтырга ярамый, кызым", — диде. Ә кеше дөньясы белән, минем күлмәк-пәлтәм белән алар баемадылар бит...
— Күлмәксез дә, пәлтәсез дә йөрмәдең ләса...
— Йөрмәдем, Ходайга шөкер... — диде әбекәе. Ә ни өчен ятим үсәргә тиеш идем соң мин? Минем ни гаебем бар?
— Әни дә ятим үскән инде, — диде кыз, аны тынычландырырга теләгәндәй.
— Әниеңнең дә гаебе юк, — диде карчык. — Бабаң сугыштан кайтмады.
— Әнә күрше Мәймүнә әбинең ире дә, уллары да кайтмаган. Чоры шундый туры килде, ди, зарланмый.
— Чоры шундый туры килде шул, кызым, — дип кабатлады карчык, авыр сулап. — Тик чорлар, заманнар адәми затлар кулында. Тарихны да кешеләр тудыра... Ә күлмәк тарихы бөл ай гына бетмәде әле. Ниндидер йомыш төшеп, Алма апаң белән Тәлигаларга, ягъни ире Хәмит минем пәлтәмне алып киткән йортка кагылдык. Карчыклар ашка җыелганнар иде. Дога тавышы да ишетелә. Шунда хуҗа хатын чыкты. Тиз генә күз йөртеп алды да Алма апаңны алгы бүлмәгә алып кереп тә китте. Миңа: "Күлмәгең дә бик иске икән, Гөлсем, син анда кермә инде. Монда чәй чыгарам хәзер", — диде. Ә миңа чәй кирәкми иде... Ашка дип килмәгән идем бит мин...
Әбекәенең тавышы калтыранды.
— Инде беттеме? — диде кыз. — Тыңлавы әллә ничек, күңелсез.
— Юк, — диде карчык, — бетмәде әле. һәм янә дәвам итте: — Берәр айлап вакыт үттеме икән, мине шул очтагы Рабига апаң ашка чакырды. Матур күлмәк тектергән идем, шуны кидем дә киттем. Яныма Тәлиганың килеп басуын да сизмәгәнмен. "И-и, Гөлсем, күлмәгеңнең матурлыгы! Гөлсемне түргә утыртыгыз", — ди бу хуҗага.
— Кеше түренә хуҗа булмакчы... — диде карчык, янә тамагы шешкән кешедәй, төкереген көчкә йотып.
— Утырттылармы соң? — диде Илгизә.
— Утырттылар. Шуңа Рабига апаңа гомерем буе рәхмәтлемен. Үзен дә балалары түрдән төшермиләр хәзер. Аңладыңмы? — диде карчык. — Адәм баласы бу дөньяда корт кебек таш эченә бикләнеп яши алмый. Игелек кылсаң, игелегең үзеңә әйләнеп кайта. Пәлтәң өчен рәхмәт, кызым, ашка барганда гына киярмен.
Илгизә, сөйләшү тәэсирләреннән айный алмыйча, кичкә кадәр уйланып йөрде, һаман кортны телгә ала әбисе. Дөньясы исән ич аның... Соңгы киемен салдыручылар җанына үтеп керә алмаганнар. Өе дә җылы, якты, тәрәзәләре кояшка, карап тора... Кыз уйда иде. Ә күзләре тәрәзәдә булды: Әнвәршаны көтә иде ул. Кайтуымны белергә тиеш ләса. "Казанга барасым бар, институтта эзләп табармын" диюе дә буш сүз генә булды. Кинәт бер җыр исенә төште. Эчтән генә шуны көйләде:
Ышанмагыз егетләрнең
Яратам дигәненә.
Ә ул ышанган иде. Әнә аларның күпме серләрен сыйдырган тал да ятимсерәп, боегып утыра. Яфракларына уралган ай нурлары да күкләр катына кайтып киткәннәр. Тирәюньдә салкын караңгылык торып калган. Йөрәк ялкынын дәрья сулары да сүндерерлек түгел инде. Ут сүнәр алдыннан ныграк кабына, ди бит. "Мәхәббәтнең дә сүнү мизгелен ашыктыруы шушы микәнни? Әллә мәхәббәт тә уен гынамы соң?" — дип борчылып алды Илгизә. — Юк-юк, оныта алмас аны Әнвәрша. Барыбер бер килер. Хәер, ул үзе дә аны оныта алмаячак ласа. Лекция дәфтәрләренең һәр бите Әнвәрша исеме белән чуарланган. Нигә язганын да белми. Каләменә дә шушы исемне сырлау ошый бугай. Кыз урынына барып ятты... 
* * *
Төшендә ул авылны, яңа пәлтә киеп елмаеп торган әбекәен күрде. Куркынып, сукрана-сукрана кычкырган тавыш ишетеп, күрше бүлмәгә йөгереп чыкты. Грек карчыгы идәнгә егылган: ул такмаклый-такмаклый елый иде. Илгизә аның нидер эшләргә теләгәнлеген аңлады. "Карчык та кошлар нәселеннән", — дип куйды. Очасы килә, ә канатлары сынык... Рәхмәт сиңа, Ходаем, канатлар бирмәсәң, миңа да шулай кыен булыр иде. Илгизә аны күтәреп караватка китереп салгач та әле ул, дүрт-биш сәгатьләп, мөнәҗәт көйләгәндәй, шигъри моңга төреп яшь сыкты. Әрнү, сызлану, үкенеч тулы иде тавышында. Рәнҗү сизмәде хатын. Гомере заяга узгандыр җә, дип үзенчә нәтиҗә ясады. Төшке аштан соң гына карчык тынычланып йокыга талды. Илгизә канаты сынган адәми затлар турында уйланды.
* * *
Канатсыз булган икән шул Әнвәршасы да. Институтны ташлап кайткач, мин авыл өчен туган, дигән, имеш. "Дөнья гыйлемен миңа сыерлар өйрәтә", — дигән иде бит. Хак әйткән. Сүздән чыкмыйлар алар. Үз биләмәләреннән уза калсалар, йә аякларын сугып сындыралар, йә берәр фаҗига була. Хыялдан — өметкә, өметтән максатка күчү юлларын белмиләр шул сыерлар... Менә тиздән Илгизә укытучы булыр. Берәр кайчан саннар заманы килер. Исәпләргә сала белгәннәрне вакыт күп нәрсәгә өйрәтер...
— Кызым, — дип эндәште әбекәе, — өйдә шырпы калмаган, кибеткә кереп чыкмыйсыңмы?
— Ярар, керермен, — дип җаваплады ул. һәм алсу күлмәген киеп, чәчләрен рәтләштерде дә кибеткә табан атлады.
Кибетче Сәкинә дөньясын онытып ике хатын-кыз белән гәп куерта иде.
— Юк инде, — диде хатыннарның берсе, — бердәнбер газиз улымны тома ятимәгә өйләндереп, кода-кодагый түрен күрмичә, бер чәшке чәйгә тилмереп утырыр хәлем юк. Түр түгел, ишек төбе дә эләкмәс аннары. Малай анасы губернатор, диләр бит...
— Атасыз үскән бала ир кадерен мәңге беләчәк түгел, — дип кушылды икенчесе.
Кибетче Илгизәгә күз кысты. Кыз шунда ук аңлады: кызыл бизәкле ак яулык япканы Әнвәршаның әнисе иде. Нигә килгәнен дә онытып, ул кибеттән чыгып йөгерде. Су буе Әнвәрша белән икәү җитәкләшеп үткән төн җылысын югалтмаган иде әле. Дөрес, көндез әллә ничек сәеррәк күренә. Кыз үзен юатырга теләде: тал төбенә килеп утырды. Агымсудан күзен алмады. Су тынычландырыр кебек иде. Тик, киресенчә, ниндидер ачы сагыш бәгырен көйдерде.
— И Ходаем, — дип эндәште, нишләптер күккә төбәлеп. — Бу дөньяда миңа пар булырлык бер генә ятим балаң да юкмыни соң синең?!
Шулай да башын иеп авыл ягына атлаганда, Әнвәршаның әнисен дә, теге телдәр хатыннарны да кичерде. Егетнең әнкәсе сүзеннән чыга алмаячагын белә иде инде. "Югалту авыр икән", — диде үзен-үзе юатканда. Әбекәе ишетсә, аларга: "Минем оныгым — затлы нәселдән", — дип бер генә җөмлә әйтер иде, мөгаен. Тик кешеләрнең хәтере югалган иде шул... Алар мәхәббәтне дә, затлылыкны да йортларның, капка-коймаларның биеклеге белән бер үлчәүгә салып исәплиләр иде... Илгизә ярга үрелеп ак күбекле ташны учларына алды. Таш эчендәге корт хәлен аңлый инде менә хәзер. Мәхәббәте дә аның ап-ак корт булып йөрәгендә яшәр. Дөньяга да чыкмас, үлмәс тә...
* * *
Кушылып сөйләшә алырлык сүзләр өйрәнсә дә, хатын үзен таш эчендәге корт хәлендә хис итте. Сагынды. Бүлмәгә чыгып, караватка күз төшереп алды. Карчык йоклый иде. Карты инде күптән урамда. Илгизә әфлисун куагы төбенә чыгып утырды. Нигәдер үрелеп әфлисун да өзәсе килми иде аның.
Исем китми читтә үскән
Әфлисунга, бананга, — дип әкрен генә җыр көйләде. Чит җирдә сүзләрнең мәгънәләре шулкадәр дә көчәяләр икән. Диңгез җиле тауларга саф һава ташый. Аста — томан эчендә — дулкыннар шаулаша. Алар сагыну сагышын көчәйтәләр, көчәйтәләр... Сагынуга түзәрлек кенә түгел. Ялгызлык һәм сагыну... Бу ике хис аны утраудан читкә өстери иде.
— Әй, сез кайда? — дип кычкырды карчык. Аның ярсыган һәм елак тавышы янә хатынның җанына килеп бәрелде. Әйтерсең тау битенә чыгып утыра алмавына да, әфлисун өзеп учына салалмавына да Илгизә гаепле.
— Юк, — диде ул, — ярты ел түздем. Бүтәнчә хәлем юк, китәргә кирәк. — Канаты сынганнар да канатлыларга иш була алмый икән. Җитмәсә, карчык гел авыру әбекәен хәтерләтә. Янында кеше бар микән аның бу минутларда? Бәлки, ялгызы бер йотым суга тилмереп ятадыр...
Бераздан кызлары килде. 
— Барысы да әти аркасында, — диде ул. — Гомере буе хатын-кызлардан туймады. Әни түзде, әмма адәм баласы тимер түгел. Сәламәтлеге бетте менә. Көнгә бер давыллап ала да аннан тынычлана. Аңлыйм, шул давыллавын авыр кичерәсездер... Ә бит әти дә авырлыкны әз күрмәгән. Коммунист булганы өчен төрмәгә дә утыртканнар. Үзгәрмәсә үзгәрми инде кеше. Күрәсез, ул һаман каядыр күктә оча. Әнине дә уйламый, безне дә кызганмый.
Әйе, моны Илгизә килгән көнне үк аңлады. Карт еш кына, күзләрен алмыйча, аңа төбәлеп торырга ярата. Җае чыкканда йә чия, йә мандарин ярчыгын суза...
— Минем дә сәламәтлегем чамалы. Эшлисем, тынычлап эшлисем килә минем. Ә монда ялгызлыкта, сагынудан үләчәкмен бит. Үз илемә алып кайтырга ирем мәңге акча таба алмаячак... Үләргә дә ярамый бит әле, чөнки бурычларым күп, — димәкче иде ул, тыелып калды. Хәер, мондый озын җөмләне аңлатып та бетерә алмаячак иде. Бары тик кабатлап:
— Китәргә кирәк миңа, — диде.
Кызы килеште.
— Ярар, иртәгә үк агентствога илтәм. Безгә яңа кеше җибәрерләр, алайса. Шулай да, без Сезгә ияләшкән идек бит инде. Кызганыч...
* * *
Илгизә авылдан бер йөрәк сагыш, газаплар төяп килде. Тулай торакка да кайтып керәсе килми иде. Әллә ни булды. Бер сәбәпсез диярлек сөйгәне белән юллары аерылды. Шунда гына ул ике адәми затның берничек тә бер җанга әверелә алмауларына төшенде. Аяклары да йөрәге кебек үк чиксез авырлар иде. Шулай да, тотына-тотына бишенче катның соңгы баскычына басты.
— Илгизәү!
Кыз сискәнүдән егыла язды, сыңар кулы белән култыксага ябышты. Үз күзләренә үзе ышанмады: баскычта Әнвәрша елмаеп тора иде.
— Мин синең янга килдем. Әйдә әле, урамга чыгып йөреп керик, — диде ул.
Илгизә ишекне ачып бәрәңгеле авыр сумкасын сүзсез генә бүлмә якка этте.
— Нигә кичә авылда килмәдең? — диде кыз. — Мин кайтканны ишетмәдеңмени?
— Ишеттем...
Алар урамга чыктылар. Янәшәдәге паркка таба атладылар. Нигәдер Әнвәрша сүз башлый алмый интекте.
— Мин бөтенесен беләм, — диде кыз. 
— Нәрсәне беләсең?
— Әниеңнең сиңа бүтән кәләш эзләгәнен дә. Ятимнәрне тиң итмәвен дә...
Егет авыр сулады:
— Иә, ярар, җитте. Әйдә, син теләсәң, хәзер үк шәһәргә күченәм. Берәр эш табармын әле.
Ул, Сабантуйда иң азактан килгән ат сыман, моң тулы күзләрен кызга төбәде.
Теге юлы кибеттә әнкәсенең җанын үтәли күрмәсә, улы аның өчен ни дәрәҗәдә кадерле икәнлеген белмәсә, бәлки, Илгизә ризалашыр да иде. Әмма булдыра алмады.
— Юк, әнкәңне рәнҗетмә син, Әнвәрша. Минем әле укып бетерәсем дә бар. Аннан, әбекәем дә ялгыз. Аны да ташлый алмам, — диде.
* *
Әлегә өйгә кайтырлык акча эшли алмаганлыгын Илгизә яхшы белә иде. Монда яшәү дәверендә ул инде күп нәрсәгә төшенде. Көнгә бер тапкыр гына ашауга да күнекте. Бер ипи йә бер оек та сатып алмасаң гына барлык бурычларны түләү мөмкинлегенә дә, кешеләрнең артык гадилегенә дә ияләште. Читтән килгән, гомер күрмәгән затларны гаиләгә кертәләр. Алай гына да түгел, ул тәмам гаилә әгъзасына әйләнеп бетә. Аңардан киңәш сорыйлар. Кайчакта фикере белән дә килешәләр. Икенче яктан караганда, ул кол хәлендә. Укып туплаган гыйлеме үз илендә бәяләнми, читләргә кирәкми. Шулай да, җиде ятларга хезмәт итәргә, читтән ярдәм көтәргә мәҗбүр, югыйсә, теләсә нинди йөкне күтәргәндә бары үзеңә ышанырга кирәген бөтен җаны белән тоя. Хәтта мәхәббәттә дә...
* * *
Илгизәнең җаны һич урын таба алмады. Авыл ягына әйдәде. Үзе дә сизмәстән юлга җыенды. Хәер, Илгизә һәрчак үзенә таянды, үзе теләгәнчә яшәде. Тормыш та, әбекәе дә аны шулай өйрәтте. Барыбер бу кичтә ниндидер сукыр өмет чаткысы яктылык очыра: менә-менә Әнвәрша килер кебек иде.
"Синнән башка миңа беркем дә кирәкми" дигәненә су буендагы таллар шаһит. Ай да шаһит, иптәш кызлары да бу хакта сизенәләр. Шулай да, ул кайту белән Галимә янына керми калмый. Ил өстендәге хәбәрне ишетсә, аңардан ишетә. Хәйләкәрлеге белән бимазаларга ярата, әлбәттә. Бөтен таныш-белешләрнең нинди вакыйгаларда катнашуын шулкадәр тәмләп сөйли ки, тәмам ышанып куясың. Сүз Әнвәршага җиткәч, йә дәшми, йә берни дә белмәгәнгә салыша. Илгизә сүз башлаганны көтә. Ә кыз юри сүз кузгатмый. Ил авызын томаларга илле ыштаның да җитмәс аннары...
— О, берәүләр кайткан, — дип каршылады аны ахирәте, — туйгадыр әле?
— Нинди туй? — дигәнен сизми дә калды Илгизә.
— Ник, Әнвәрша өйләнә. — Ул, серле елмаеп, күршесенә борылып карады.
Илгизәнең аяк астында җир убылды диярсең. Сүз әйтү түгел, берара сулыш та ала алмый торды. Әмма бу халәтен ничек тә сиздермәскә кирәк иде аңа. Йөрәк акылны тыңлыймыни? Гүя каны тамырларына сыеша алмый актарыла. Дөнья әйләнә. Аяк астындагы һәр идән тактасы хәрәкәттә кебек.
— Нәрсә сүзсез калдың? Чакырмадылармыни? — диде күршесе кабатлап. — Мин шунда әзерләнәм.
— Юк, — диде Илгизә, — иртән иртүк китәсе дә бар. Мин бигудига гына кергән идем. Артык булса, бер-икене биреп тор әле. Әбекәемнән үзең кереп алырсың түлке.
Тыныч булырга тырышты ул. Шунда сизде: үзен никадәр көчсезгә санаса да, вулканны басарлык куәте бар икән ләса! Кыз өйләренә чыгып баскычка утырды: йомарланган учын ачты. Ике пластмасс бигуди да сынып урталай ярылган иде. Мизгел эчендә башыннан: "Ярар, яңаларын алып кайтырмын" дигән уй йөгереп үтте. "Ә менә мәхәббәтне сатып алып булмый..." Юкса, юлында кемнәр генә очрамады. Кеше язмышлары белән уйнаудан курыкты.
* *
Кеше язмышлары белән шаярырга яратмый Илгизә. Канаты сынган карчык та адәм баласы. Аңа һичничек ярдәм итәлмәвен аңлады ул. Инде менә икенче бер утрауга теге хуҗа янә үзе озата килде.
— Монда да ошамаса, илеңә кайтып китәсең генә кала, — диде. "Әбекәй күркәм икән", — дип уйлады хатын: беренче тәэсире шул булды.
— Телне яхшылап белмәгән көенчә, гаиләдән бантка хезмәт урынына өметләнү мөмкин түгел, — диде эш бирүче, — аннан, яшегез дә роль уйный, әлбәттә.
— Мин башка эшкә өметләнмим дә. Шәһәргә килдем ич. Монда сагыш та газапламас. Әнә тирә-күршеләр күпме. Аралашырмын, кешеләр күрермен...
Урыныннан кузгалмый гына, карчык гел Илгизәгә карап ятты. Йөзе дә, елмаюы да якты иде. Илгизә, килгәндә, тар урамнар буйлап узганын исенә төшерде, һәм тәрәзәдән тыптка карады. Йортлар да, күршеләр дә канатлылар да, канатсызлар да булырга охшап тора иде. Моңа сөенәсеме, көенәсеме — ул хәтта үзен-үзе дә аңлап бетерми әле. Аның үзеүзен аңламаган чаклары бер генә булмады...
* * *
Институтны тәмамлагач, әбекәе янына, үзен урта белемле иткән газиз мәктәбенә эшкә кайткан иде ул. Алмадылар. Урын юк, диделәр. Район тирәсендәге, шактый читтәге авылларның берсенә юллама бирделәр. Килеште. Әбекәе яшендәге карчыкка фатирга керде. Сыер-сарыклы, бала-чагалы, тормыш йөген иңнәрендә күтәреп баручы укытучылардан аермалы буларак, көндез ул укучыларны гыйлемгә өйрәтте, кичләрен авыл яшьләре белән театр-концертлар оештырды. Авыл кешеләренә дә тиз ияләште. Онытылып китеп, залга күз салмый да үз ролен уңышлы уйнап чыккан көннәре бар иде. Ә бу юлы... Бу юлы аның хәрәкәтләренә туп-туры төшкән кояш нурыдай карашлар комачаулады. Кыз үзенә төбәлгән күз укларыннан шактый каушады, сүзләрен онытып җибәргәләде. Ахырда, юлын югалткан коштай, сәхнә артына кереп чүгәләде. Шул мәлдә каршысына килеп баскан җан иясенең иңнәренә йомшак кына кагылуын тойды:
— Апа, — диде малай, борынын җиңенә сөртә-сөртә, — әнә тегендә Сезне бер солдат абый чакыра.
— Кем ул? — дип сорады Илгизә.
— Белмим, безнең авылныкы түгел.
Йомышчы шул арада юк та булды. Илгизә иңенә ак шәлен салып сәхнәдән төште. Халык таралып беткән, аргы башта, ачкычларын шалтыратып, клуб мөдире ишек тирәсендә кайнаша иде.
— Исәнмесез! — диде егет. — Мин Инсаф булам. Матур уйнадыгыз.
— Ихлас әйтәсезме? — дип сорады кыз, балаларча куанып.
Алар тып-тын урам буйлап киттеләр.
— Сез дә ятим бугай, — диде егет.
— Нишләп алай уйлыйсыз? Берәр җиремә язылмагандыр бит?
— Юк... Болай гына. Карашыгыз моңлы. Күзләрегез дә моңсу.
— Әбекәем бар минем, — диде кыз. "Әнием дә бар" димәкче иде, тукталып калды. Авылга кайтып күренмәгәненә дә еллар үтте ләса. Кем белә... 
— Ачуланмагыз, минем үземә гел шулай әйтәләр, — диде егет.
— Әтиегез юкмыни?
— Әнием дә, әбием дә юк, — диде егет, карашларын җиргә кадап. — Балалар йортында үстем мин...
Илгизә, шул мәлдә, елга буенда тере мәеттәй һушсыз утырган мизгелен хәтерләде. "Фәрештәләрнең колагы бар, күрәсең... Тыңлап торганнар, күрәсең. Димәк, язмыптым шушы" диде эчтән генә. Нишлисең, бер башка ике язмыш юк... һәм, чынлап та, шулай булып чыкты. Абыйларына кунакка килгән егет кызны икенче атнада ук шәһәргә алып китте. Дөньяда кешене — кеше, искән җилне — давыллар, язны язлар кабатлый алмасын ул инде белә иде. Тик тормыш дәвам итә... Җан иясе кайда да ничек тә яшәргә тырыша. Хәтта таш эчендә дә...
* * *
Илгизә янә бөтине учларына кысты. Бүген Америкадан әбекәйнең улы кайтырга тиеш, диделәр. "Аш-суны мулданрак әзерлисе булыр" дип уйлады эченнән генә, һәм тиз генә урамга чыгып керәсе итте. Бер-ике катлы йортлар, әфлисун-лимон куаклары каплаган кысырык ишегаллары, тар урамнар, соры клумбалар, аллы-гөлле чәчәкләр күзенә ташланды. Яшәгән йортын югалтмас өчен артына карый-карый алга атлады. "Хокук органнарындагылар күрмәсен" дип тә курыкты. Үзе дә сизмәстән, ике катлы өйнең балконы янына тукталды. Анда гарипләр арбасына утырган чал чәчле карчыкны күрде, янәшәсенә алсу күлмәкле яшь бер кыз баскан иде. Илгизә аны карашларыннан таныды. Алар аның бу дөньяга үз кеше түгеллеген сиздереп торалар иде.
— Сагынасызмы? — дип сорады ул, исәнләшмәс борын.
— Сагынам, — диде кыз, озын керфекләрен сирпеп. — Монда йорт саен безнекеләр инде, югыйсә. Сөйләшеп, күрешеп торабыз.
Авыру карчык уң кулы белән чакыру хәрәкәте ясады. Бу аның: "Әйдә кер" диюе иде.
— Минем әбекәй дә уянгандыр... Ул йоклаганда, урам карарга гына чыктым, — диде Илгизә. һәм янә яшь кызга эндәште: — Ә үзегез кайсы якныкы соң?
— Украинадан. Ике ел менә бу карчыкны карыйм.
— Әйбәтләрдер бит?
— Әйбәтләр. Монда һәркем бу җиргә аяк басканчы: "Ходаем, безне бу халыкларның җәбереннән сакла", дип теләк тели. Күрәсең, Ходай ишетә. Алай зарланмыйлар берсе дә. Әнә теге йорттагы Танядан башкалары... — Ул бер катлы ак йортка төртеп күрсәтте. 
— Сезгә дә акча кирәк булдымы? — дип сорады Илгизә.
— Белмим, — диде кыз. — Ул кадәр мохтаҗлыгым да юк кебек иде... Чит илдә әйбәт, диделәр бит. Мактадылар.. .
— Әйе шул, — диде Илгизә, — бер инәгә бер сыер, диделәр.
— Нәрсә? — дип кабатлап сорады тегесе.
— Юк, болай гына... — диде Илгизә, җентекләп аңлатуның файдасызлыгын сизеп. — Иә, ярар, күрешербез әле, әбекәй уянгандыр. — һәм кызу-кызу өенә таба йөгерде. "Шулай да кызык бу адәм балалары. Тик бәхет дигәне дөньяның кайсы почмагына яшеренгән микән? Минем үземә ни җитмәде соң? Акчамы?"
Акча җитмәде дию дөреслеккә туры килерме соң? Әйе, ул дипломлы укытучы. Шәһәрдә Илгизә кебекләр берәү генә түгел, меңнәр. Араларында тиеннәр санап көн итүчеләре күпме? Җиткерәләр. Мин укытучы булып туганмын, диләр. Хәтта шәһәрдән читкә чыкмаганнары да никадәр. Язмыш, диләр, килешәләр. Берничә айлап хезмәт хакы түләнмәгәндә дә гаиләсе ач булмады бит. Ире тапканга үз табышын кушкач, җитеп торды... һәм бетеп торды. Шулай очыочка ялгана барды. Класска керүгә, арада берәрсе ач түгелме дип күзләренә карап эчтән генә балаларны тикшереп чыкты. Әти-әниләре базарда сату итүчеләре шактый тук чырайлы иде. Авызлары ерык, төртешеп, шаярышып алу ягын гына карадылар. Укытучы балалары бераз уйчаннар һәм сабырраклар. Ташчы-төзүчеләр дә алай ач түгелләр кебек тоелды. Шунда Илгизәнең күңеленә бер уй оялады. Замана әйтерсең лә аның өчен олы капкаларын ачып куйган иде. Нигә инде тиеннәр хисабына шулкадәр көч, сәламәтлек сарыф итәргә? Ни өчен әле ул корбан тәкәсе булырга тиеш? Бу көчне базар юлына салса, бәлки, күптән кызына җүнле тун ала алыр иде. Улының да затлырактан киенәсе килә. Ике студент укыту һич тә җиңел эш түгел. Ә бәлки, фатирлы да булыр иде...
Ул тиз генә хәтереннән базардагы әти-әниләрне, танышбелешләрен барлап чыкты. Кайсы тун, кайсы оек-яулык, кайсы аяк киеме, кайсы азык-төлек сата. Балалар күзенә текәлгән көенчә, шулай үз-үзенә язмыш билгеләде: базарга китәргә... һәм бу аның иң бәхетле көне иде. Хыялына таба очкан коштай хис итте үзен. Иренең беркайчан да, бервакытта да аның теләгенә каршы килгәне булмады. Ул хатынының очыштагы зат икәнлеген, кошлар нәселеннән булуын белә. Шуңа күп вакыт дәшмичә кала ала иде. 
* * *
Илгизәнең җанына, үзе дә аңламастан, берничә бөртек булса да куаныч чәчелде. Канатлылар янына эләкте. Шул кирәк иде аңа. Мизгел эчендә дөньяның теге почмагыннан бу почмагына очып төшә алучылар белән бер сөйләшү кирәк иде. Ә монда бер генә сөйләшмәячәк. Андыйлар йорт саен, диделәр.
Илгизә өйгә кайтканда, карчыкның күрше йортта яшәүче кызы кергән иде.
— Сагынасыңдыр? — дип сорады елмаеп. — Монда йорт саен илен сагынучылар... Сезнекеләр безгә килә, безнекеләр яхшырак илләрне карый...
Илгизә сискәнеп китте:
— Яхшы ил? Ничек инде? — дип сораганын сизми дә калды.
— Белмим, — диде тегесе. — Минем абый, мәсәлән, Америкада. Кибет тота. Сәүдәгәр. Әнкәйне караган өчен дә Сезгә ул түли.
Илгизәгә аяк астындагы җир чатнап киткәндәй тоелды. "Сәүдәгәр" дип кабатлады эчтән генә. "Сәүдәгәр..."
* * *
Ә бит ул сәүдәнең ни икәнен яхпты белә. Хәер, белергә өлгермәде дә бугай... "Сәүдәгәрлек" ике тәгәрмәчле арбадан башлана", — диде аңа бер танышы. Мәктәптән соңгы хезмәт хакы алган көнне үк өенә арба тартып кайтты. Туган-тумачаларыннан бурычка акча сорап торды, һәм Мәскәүгә китте. Меңнәрнең күз уклары кадалган Мәскәү базарына ул да сыйды. Күлмәк-ыштан тулы арбасын гүя канатларына салып очыртты. Тәҗрибә юк, шуңа да алда тоташ өметле билгесезлек көтә иде. Нидән эш башларга дип аптырашта калып, шактый уйланып утырды. Укытучы танышларыннан берсе кинәт исенә төште. Тиз генә телефонын табып аңа шылтыратты.
— Берәр атнага эшкә өйрәнгәнче, әйдә, минем палаткага кил. Шунда минекен дә үз әйберләрең белән бергә сатарсың. Авылга да кайтып әйләнәсе бар иде, — диде тегесе. — Товарны күтәреп йөрисе түгел, контейнерда калдырабыз. Шулай җайлырак та...
Илгизә янә очар кошка әверелде. Талпынган кош очмый калмаганны да яхшы аңлый иде. Талпынды шул менә, талпынды ...
"Иә, Рәхимов, тагын укып килмәдеңме инде?" — дип йөрәгенең соңгы көчен бүтән көл итмәс. Картлысында зиһенсезләр һәм дә җавапсызлар тезелешеп басып тормас. Ул хәзер беркемгә дә бәйле түгел. Бүтән аңардан өлгереш тә, йөреш тә сорамаслар. Эшенә хисап таләп итмәсләр. Үзеңә-үзең хуҗа булуга ни җитә?! Ә михнәтсез генә рәхәт килми, диләр. Михнәттән куркып торуга караганда, аны тату артыграктыр. Юк-юк, Мәскәү юлларын һич тә михнәткә санамады. Гүя юл башы рәхәттән башланды. Бер атнада шактый әйбер үтте, әлбәттә, күбрәк танышыныкын сатты. Үзенекен нигәдер ошатмадылар. Иә үлчәме туры килмәде, йә сыйфатсыз дип бәяләделәр. "Шулай әйбер сайларга да өйрәнермен әле" дип, эчтән генә күңелен юатты. Атнаның соңгы көне кичкә авышканда, эш беткәч, зур-зур сумкаларын тирә-күршеләре белән бергә контейнерга кертеп бикләде... Ә иртән килүенә контейнер янган, аның корымлы ишекләре шар ачык иде. Илгизә тораташтай катып калды, эчтән ялкынланып дөрләде: аның иң якты хыялына ут төрткәннәр иде. "Менә ни өчен корт үз дөньясына, таш эченә бикләнгән икән, — дип уйлады ул. — Кырыс һәм бәгырьсез икән бу дөнья". Җаен белсә, шунда кереп кенә бикләнер иде бүген. Уйларыннан арынырга теләгәндәй, эчтән генә тынычланырга тырышты. Юк-юк, аннары бурычларны кем түләр? Хәзер танышына да бурычлы булып чыга түгелме соң?
Чит илгә чыгу уе менә шул михнәтле мизгелендә күңеленә керде. Бер киткәч, янә мәктәпкә кайтасы килмәде, хезмәттәшләреннән яхшысынмады. Аннан һаман шул бер җөмләдән дәрес башла инде: "Тагын укымый килдеңме, Исмәгыйлев?"
— Белмим, сиңа тегендә-монда очып төшү нигә генә кирәктер, — диде ире.
Хәер, бурычлар күп җыелганга гына аның шулай әйтүен Илгизә дә яхшы аңлый иде.
* *
— Бурычлар күп шул, — диде ул эчтән генә, америкалы кайтуга аш пешерергә әзерләнеп йөргәндә. — Бәлки, бу кеше үзе дә бурычлары күп булганга Америкага киткәндер. Әнә бит сеңлесе, әнкәй өчен бөтен чыгымнарны ул түли, ди. Янәшәсендә биш кызы яшәсә дә, буш кул белән карчыкның хәлен белеп чыгудан ары узмыйлар. Туган йортында бик сирәк күренгәннәре дә бар. Күршедә яшәүчесе: "Әнкәй үлсә, мин алар белән бер юлдан да йөрмәячәкмен хәтта", — дип, туганнарына рәнҗи. Анысы күршедә генә, күңеле дә әнкәсенә якынрак: эшкә китешли дә кагыла, эштән дә туры монда кайта. Өйрәтә, киңәшен бирә, кайчак үзе дә киңәш сорый. Илгизәнең киноларда күргәне бар иде: өй караучылар, пешекчеләр чит илдә гаилә әгъзаларыннан һич аерылмыйлар, хәтта аның киңәшенә колак салырга тырышалар. Монда килгәч, Илгизә аларның бу сыйфатын артык гадилектән дип бәяләде. "Өч тиен акча кебек" дигән гыйбарә бар иде ул үскәндә. Тик, заманаларга ияреп, өч тиенлек акчалар да каядыр юкка чыктылар...
Хәсрәтле башын күтәрә алмыйча кайтып килгән мәле иде. Юлда укучысын очратты.
— Илгизә апа, ни булды Сезгә, чирлисезме әллә соң? — диде ягымлы кыз бала.
Илгизә серен яшереп кала алмады: түкте дә салды.
— И апа, — диде тегесе, — ятмагыз монда интегеп. Әйдәгез Грециягә җибәрәм мин Сезне, рәхәтләнеп әфлисун җыярсыз, җиләк-җимеш эчендә бераз йөзегезгә нур керер, саф һава кайгыны да тиз тарата... — Сөйләшүләрдән шул ачыкланды: элеккеге укучысы күптән түгел Грециядә булып кайткан, бер грек егетенә кияүгә чыккан, хәзер шәһәрдә әлеге илгә эшкә туплап җибәрүче бер фирма оештырган икән...
* * *
Бәрәңге белән тавыкны мичкә тыгуга, дүрт баласын, хатынын төяп, америкалы кайтып төште. Оныклар әбекәйләре янына йөгерделәр, ябырылып, чуп-чуп битләреннән үптеләр. Аннан барысы бергә Илгизә белән карчыкның кызы әзерләгән табын артына тезелештеләр. Америкалы хәл-әхвәл сорашып алгач, бу юлы йортны, ишегалларын чүп-чардан арындырырга кирәклеген искәртте.
— Сез киткәч, мин үзем эшләрмен, күрсәтеп калдырыгыз да... — дип сүзгә кушылды Илгизә.
— Юк, юк. Хәзер бөтенебез бергә чыгабыз, — диде тегесе. — Бер кешегә генә күп була.
Күмәкләп ишегалдына чыктылар. Балалар лимон, әфлисун төпләрен йомшартты. Кызлар ишегалдындагы гөлләргә су сиптеләр.
— Бездә гөлләр тәрәзә төбендә үсә, — диде Илгизә.
— Тәрәзә төбендә? Анда интегәләр генә ич алар, үсмиләр, — дип сүзгә кушылды кызчыкларның берсе. — Гөлләрнең йөзләренә кояш төшәргә тиеш, һәр яфракның күзе кояш нуры белән очрашырга тиеш. Урам һавасы әйбәт инде ЙЛе1рГе.. .
— Ел әйләнәсенә мондый җылы, җилсез җәй күргән юк шул безнең, — дигән булды Илгизә. — Безнең өлешкә берөзлексез салкын яңгыр бөркеп торган көзләр, буранлы кышлар, карлы-бозлы язлар тигән... Сездә генә ул саф һава, диңгез, ел әйләнәсенә диярлек җәй ...
— Сез диңгез күрергә дип килдегезме? — Америкалы горур борынын чөя төшебрәк елмайды.
— Юк, акча кирәк иде, — диде Илгизә, ни-нәрсә әйтергә белмәстән. — Улымны, кызымны укытасы бар...
— Акча? — дип гаҗәпләнде тегесе. — Акчаны чит илгә чыгып эшлиләрмени? Гомумән, акча өчен чыгалармыни чит илгә? — Ул биек зәңгәрлеккә төбәлеп күк гөмбәзе ярылганчы көлде. — Беренче мәртәбә ишетәм...
— Ә нәрсә өчен? — диде Илгизә, гаепле кешедәй.
Америкалы аны ишетмәде дә:
— Акча ул тәнеңнән бүленеп чыккан тир кебек, — диде һәм, олы кул яулыгын учларына җәеп салып, шыбыр юеш маңгаен сөртеп алды.— Тир берәүдән бер тамчы да чыкмаска мөмкин, берәүләр сөртеп бетерә алмый... Акча үзеңнән чыга торган нәрсә бит ул. Моның өчен чит илгә китү кирәкме? Үз илеңдә дә миллионерга әйләнергә була...
Илгизә дә маңгаен сөртте. Шулай тоелган гына икән, маңгае тирләмәгән иде...
— Сез дә чит илдә яшисез ләбаса... — диде хатын, тир турында сөйләшүне аңлап бетерергә тырышып.
— Яшим шул, — диде тегесе. — Чөнки миңа анда күбрәк ошый. Йортыбыз шәп. Балаларның мәктәпләре дә. Ә мин акчаны беркая китмичә дә эшләр идем. Анда да кибет тотам, монда да тотарга мөмкин...
Илгизә америкалы белән килеште. Чынлап та шулай, ул хаклы иде. Базар юлында йөреп, икешәр-өчәр катлы коттедж салган, гөрләтеп тормыш алып барган, акчасын кая куярга белми газапланган элеккеге укытучы танышлары азмы аның? Чынлап та андыйлар шактый: павильоннары да, хәтта ачык чатырлары да янмый... Эшләре этми-тартмыйча да алга бара. Кызык инде бу дөнья: кайберәүләрнең бәхете үргә табан да тәгәри...
Америкалының кайтуы файдага булмады.
Илгизәнең җанына әллә нинди күңелсез тәэсирләр оялады. Әйе, ул чит илдә һәркем үтә дә бәхеттә йөзә, бәхет хәтта Мөһаҗирләргә дә, вакытлыча эшкә чыгучыларга да арта икән дип ышанган иде. Нигәдер аның бу мәлдә балконда авыру карчыкны карап утыручы кыз әйткән, язмышыннан уңмаган Таня белән очрашасы килде. Кич, әбекәй йоклап китүгә, авыз ачкач, аның янына барырга карар кылды. Илгизә, Ходай ризалыгы өчен, атна буе ураза тотты. Намаз укыды. Әбекәйнең кызы мөселманнарның уразасы белән кызыксынды. Ахырда, файдалы диета икән, дип нәтиҗә ясады. Шулай да, ул Илгизәнең үз файдасы өчен генә уразага кермәгәнлегенә төшенде.
— Ислам диненә хөрмәт һәрбер мөселманның үзеннән башланырга тиеш, Сез бик дөрес эшлисез, — диде.
Кичен Илгизә урамга чыкканда, дымлы диңгез җиле исә, гадәттәгечә, агач-куаклардан корыган яфраклар уйнаклыйуйнаклый җиргә оча иде. Хатын нигәдер бу мәлдә язларны сагынды. Ак каеннар, бөдрә талларның бөрегә тулышып, бердәм булып җете яшеллеккә күмелүләрен сагынды. Ә монда һич аңламассың... Ел әйләнәсенә кипкән яфраклар коела. Ул, пальмалар, кипарислар, инҗирләргә карый-карый, күреп түгел, исемен ишетеп кенә белгән Таняларның ишегалдына килеп керде.
— Үтегез, үт, — диде ачык тәрәзәдән яшь бала күтәргән хатын. Илгизә өйгә атлады.
— Мин Рәсәйдән, — диде ул һәм, — Татарстаннан, — дип өстәде. — Танышырга кердем...
Таня сөенечле кыяфәт белән каршылады. Сүз уңаенда үзенең Украинадан булуын, бер грекка кияүгә чыгып шушында яптәвен әйтте. Беренче ире белән аерылышкан, тегесе Молдавиядә калган. Әфганчы икән. "Сугыш нервыларын теткәләп бетергән, шуңа түзә алмадым", — диде. Ун яшьлек улын җитәкләп, качып китәргә мәҗбүр булган. Бу ирен Интернет аша тапкан. Утыз яшьлек хатын алтмыш яшьлек ир белән никахлашкан. Янә бер ул тудырган...
— Ирегез өйдә юк мәллә? — дип сорады Илгизә.
— Юк, — диде хатын. — Ул өйдә сирәк була. Бардан, рестораннан кайтып керми. Минем белән барырга яратмый. Чакырмый да... — Хатын тамагына тыгылган төерне йотып җибәрде. — Җүнлесе безнең ил кызларына каламы инде аның? Шул проблемалылары гына өйләнә инде безгә... Хисләреңне түгә-түгә аңлашып та булмый, тел белмәгәч...
— Япь-яшь башыңнан шулкадәр интекмәсәң... — диде Илгизә, аны ихлас жәлләп. — Аерыл да илеңә кит.
Хатынның йөзе кинәт каралып куерган болытлы көнгә охшап калды:
— Китә алмыйм. Бездә эш тә юк... Барыр җирем дә юк аннары... Монда пособие түлиләр хет. Шуңа яшәп була. Бала әзрәк үссә, эш тә табарга мөмкин. Түзәргә туры килә... Әлегә түзәргә туры килә... Торыр урын да бар... Киләчәктә күз күрер.
— Кияүгә чыкканга үкенәсез үзегез, — диде Илгизә, аны һич аңламыйча.
— Юк, үкенмим. Ятьмәгә эләкми торып, ирек кадерен дә, ни өчен яшәгәнеңне дә белеп булмый. Юк... 
Таня яныннан авыр уйлар белән чыгып китте Илгизә. Өйгә кайтып кергәндә, ишегалдындагы өстәл янында америкалы туганнары белән кызып-кызып ни хакындадыр бәхәсләшә иде. Табынга чакырсалар да утырмады, караватына кереп ятты.
— Американың Иракка каршы сугышуын бездә хупламадылар, — диде апасы. — Көн дә демонстрацияләр булды. Урамнарда кара болыт кебек халык йөрде. Америка илчелеге каршында балалар фаҗигале сценарийлар күрсәттеләр. Олылар "Без сугышның тизрәк бетүен түгел, шушы минутта ук туктавын телибез" дип транспарантлар күтәреп йөрделәр. Телевизордан көн дә күрсәтәләр: бөтен илләр дә сугышка каршы икән.
— Мөселманнар үзләре гаепле, — диде америкалы, — шартлаталар, җимерәләр...
— Син шуңа ышанасыңмы? Безнең әнкәйне мөселман хатыны тәрбияли. Ул килгәндә, үлемен көтә идек бит, хәзер күрәсеңдер, үзе торып утыра, сөйләшә... Урын-җире чиста, тамагы тук. Коляска-арбага утыртып диңгез буенда йөртә. Ә аларның җир асты байлыкларын бүлешүендә безнең катнашыбыз юк бит...
Америкалы дәшмәде.
Илгизә бөтенесен ишетеп торса да, бу мәлдә нигәдер Таня хакында уйлады. Нинди генә язмышлар юк бу адәм балаларында! Гел таш эчендә яшәгән корт хәлендә ул бичара. Япа-ялгызы. Эч серен сөйләргә дә кешесе юк кебек.
Туган җирендә үз гаиләсе өчен дә торыр урын хәл итмәслек мәсьәлә булды шул. Унбиш ел заводта эшләп, тәмам чиргә сабышкач, иренә малосемейка бирделәр. Ун квадрат метрлы шул бүлмәдә кызы белән улы буйга җитте... Бу хакта уйлый башласа, Илгизәнең хәле китә, чәч төпләреннән салкын тир бәреп чыга. Күршеләре тәртиплерәк булса, бу кадәр авыр тәэсирләр эчендә яшәмәс иде, бәлки. Гомер буе исерек, гомер буе чит хатыннар ташый... Бер әтрәк-әләм инде... Эчү, сугыпту күрше өчен көндәлек гадәт... Тик, Таня әйтмешли, кая барасың?
Беркөнне хуҗаның кызы:
— Балаларыңны монда чакыр, яшьләр телне тиз өйрәнә, шуңа эшне дә тиз табалар, — диде.
Көтмәгәндә тәне куырылып куйды аның. Рәхәттә яптәмәгәнлекләрен белсә дә...
— Алла сакласын, бөтенләйгә монда калсалар нишләрсең? Яшьләрне мәхәббәт дигән бөек көч сагалап йөрүчән. Берәр грекка гашыйк булырлар да. Юк, юк, ярамый...
Алдагы көнне, бөтен илләре белән шаулатып-гөрләтеп үткәргән бәйрәмне күрмәсә, "ярамый" дип кинәт кырт кисмәс иде әле. Кичә генә диңгез яр буе халык белән тулды. Илгизәгә моны дини бәйрәм дип аңлаттылар. Ул әбекәйне дә арбасына утыртып шунда алып китте. Рәт-рәт булып моряклар, солдатлар, алар артыннан дин әһелләре атлады, укучы балалар да бәйрәмчә иделәр. Аннан ничәдер йөз еллар элек үлгән Изге Дионис тәхетен күтәреп үттеләр. Бәйрәм тәэсиреннән әбекәй кычкырып елый башлады. Шуннан Илгизә аны өйгә алып кайтты...
Аның өчен бу бәйрәм ят, тамаша буларак та үтә ят иде. Хәтта кызыксынасы да килмәде. Нигәдер Ураза гаетен, Сабантуйларны күз алдына китерде. Карчыкны күтәреп урынына кертеп салганда, карават һәм аяк асты чайкалганны сизде. Янә җир тетри иде. Ул инде тетрәүләргә күнекте, өйдә чагында хәтта ишегалдына да йөгереп чыкмый башлады. Бу юлы нигәдер "Табигать тә кеше күңеледәй тоташ тибрәнүләрдән тора" — дип уйлады. Талбишектән башлап...
* * *
Талбишек... Шушы гади бер сүз аны туган ягына алып китте. Грекларга бу сүзнең бөтен аһәңен төшендереп буламыни? Әнә, алар аш пешерә торган казанны "казани" диләр. Күлмәк якасы аларча да "яка" икән. Песине "пес-пес" дип чакыралар Мондый сүзләрне ишеткәндә күңел кыллары үзеннән-үзе йомшап куя. Чөнки Илгизә белә: адәм баласы күпме генә тырышмасын, туган телдәге сүзләрнең мәгънәсен дә, аһәңен дә аңлатып бетерә алмый икән. Шул мәлдә битенә кагылып диярлек ак күбәләк очып китте.
— Күбәләк! — диде Илгизә туган телдә, һәм әлеге сүзнең мәгънәсе хакында уйланды. Әйе, аны беренче мәртәбә күрүе, һичшиксез, әбекәенең итәгенә тагылып болынга барган чагында булгандыр. Шунда ул алсу тукранбашларга эләгеп егылгандыр. Борынына печән, баллы чәчәк исе килеп бәрелгәндер, ә күктән кояш үзенең нурларын сузгандыр, "тотын әйдә" һәм "тор" дигәндер. Ялантәпиләрен, нәни табаннарын кытыклап, җылы йомшак җил искәндер, кызчык аның да, ак күбәләккә ияреп, ерак-еракларга очып китүен тойгандыр... Янәшәсендә әбекәе елмаеп басып торгандыр... һәм бөтен тәэсирләр бергә аның җанына укмашканнардыр да, "күбәләк" дигән матур бер сүзгә әверелгәннәрдер... Ә үсә төшкәч, мәктәпкә баргач, аңа күбәләк сүзен төрле телләрдә өйрәтеп карадылар. Урысча күбәләкнең "бабочка" икәнлеген белде, "это насекомое" дип аңлаттылар табигать белеме дәресендә, һәм чит телнең беркайчан да туган телне алмаштыра алмаганлыгына ул шунда төшенде. Барыбер дә тамырына кадәр төшеп аңлап җиткермәгән булган икән бит. Телсез яшәү яшәү түгел икән. Ярый ла Ходай кортка тел бирмәгән. Ә ул математиканы туган телендә укытты. Татар мәктәбендә. Ни дәрәҗәдә тирән һәм мәгънәле икән аның туган теле! Ә монда аны догалы корт сыман гүя таш эченә бикләде... Ә бикләргә ярамый икән. Ярамый икән... Нигәдер күбәләк артыннан ук Гадел Кутуйның "Сагыну" нәсерен искә төшерде. Мәктәпне тәмамлаганнан бирле бер генә кат та укып караганы юк иде. һаман да яттан белүенә исе китте. Кинәт күңеле тулды...
* *
Илгизә тиз генә өйгә күз ташлады. Әбекәй тирән йокыга талган иде. Тиз генә җыенып урамга чыкты. Елмая-елмая картлыга килүче Таняны күрде.
— Баланы юындырып аласы бар, булышмассыңмы? — диде ул.
— Әлбәттә, әлбәттә, — диде Илгизә, як-ягына карангалап.
— Берәр нәрсә урладыңмы әллә? Әллә берәрсе куркыттымы?
— Полициядән куркам.
— Кемнән? — дип көлде тегесе.
— Нигә, илеңә озатачаклар, диделәр ич миңа.
— Кем озатсын, без ал арга кирәк ич. Үз хезмәтчесенә кем тисен инде? Аннан, мондагы халыкны озатып кына бетерерлекмени? ..
— Ә нигә юк сүз сөйлиләр алайса?
— Тәртип бозмасыннар, диләрдер. Алар тәртип ярата.
Илгизә күкрәк тутырып сулыш алды. Нигәдер рәхәт иде аңа.
Сабыйны икәүләп юындырдылар, чиста биләүсәгә төреп, арбага салдылар.
— Гафу ит, зинһар, — диде Таня. — Мин тарих буенча татарларны кысык күзле, кәкре аяклы һәм бик явыз халык дип беләм. Безне шулай укыттылар. Ә сез бер ягыгыз белән дә аларга охшамагансыз.
— Миннән башка татар кешесе күргәнегез бармы соң Сезнең?
— Юк.
— Миннән күпкә чибәррәкләр һәм яхшыраклар алар. Күзләре дә зуррак, аяклары да турырак, — диде дә Илгизә кеткелдәп көлеп җибәрде.
Шул мәлдә ул үзе яшәгән йортта грек карчыгының савыт-саба шкафында Ленин бюстын күреп гаҗәпләнгәнен исенә төшерде. Илгизә кызыксына башлагач, инде зур һәйкәлләрнең дә туган илендә күптән чүплеккә очуы турында әйткәч, карчык ярсыды:
— Тарихка тияргә ярамый, — диде. — Бәлки, ялгышкандыр да, әмма ул хәзер ил һәм кешеләр тарихы бит инде. Минем өчен дә матур бер сәяхәт тарихы хәтта. Россиягә турист булып баргач алып кайттым...
Рәсәйдә ил тарихы да, халыклар, милләтләр тарихы да чүп кенә, ничек теләсәләр, шулай үзгәртәләр дә язалар димәкче булды ул. Иленнән зарлана дип уйлауларыннан курыкты. Сер бирәсе килмәде. Туган җир турында начар итеп сөйләүне монда бик өнәп бетермәгәннәрен тойды. Шул ук вакытта урыны-урыны белән кителеп төшкән борынгы вазаның ни өчен грек карчыгының түрендә торуына да, стенадагы картиналарда ни өчен йә җимерек чиркәү, йә иске йорт булуына да төшенде. "Тарихка тияргә ярамый", — диде әбекәй. Бары шул.
— Иә, ник уйга калдың әле? Хәзер күреп беләм ич татарларның кем икәнен, — диде Таня, елмаеп.
Шул мәлдә ишек ачылды.
— Уз, Яна, уз, — диде Таня, кунакны түргә әйдәп.
Илгизә таныды: теге көнне балкондагы күрше грек карчыгы янәшәсендәге кыз иде бу.
— Менә бәхетле, ичмасам. Авызы гел ерык, — диде Таня, аңа карап. Аннан: — Ул күргәннәрне күрергә язмасын инде, Ходаем... — дип өстәп куйды.
Кыз арбадан баланы күтәреп алып бер-ике кат үчтекиүчтеки сөйде дә урынына кире яткырып, кинәт нидер исенә төшергән кешедәй, берни әйтеп тормыйча өенә йөгерде.
— Болгариядән таулар аша, чикләр бозып качып кергән бала бу, — диде Таня. — Ә анда Украинадан качып килгән, чит илгә чыгу өчен паспорт юнәтә алмаган.
Илгизә шул мәлдә нигәдер туган авылын, шома битле колхоз рәисен күз алдына китерде.
Таня сөйләде дә сөйләде:
— Грециягә килеп җитәрәк, тотып алып кире өенә озатканнар. Кабат юлга чыккан. Таулардагы кеше мәетләрен үз күзләре белән күргән. Туңып үлүчеләр, ди. Ачлыкның да ни икәнен татыган. Хәзер ике ел инде синең күршеңдәге карчыкны карый. Дөрес, өен сагына. Киләчәге алда бит әле аның. Әзрәк акча эшләгәч, башка илгә китәргә дә була...
— Димәк, кошлар нәселеннән, — диде Илгизә. Таня аны аңламады.
— Мондагыларның берсенең дә өендә көтәр кешесе юк. Күбесенең проблемалары баштан ашкан, — дип өстәде.
— Мине көтәләр, — дигәнен сизми дә калды Илгизә. — Ирем көтә, улым, кызым көтә. Әбекәем дә. 
— Гаиләң көткәч, нишләп йөрисең соң син монда? — дип гаҗәпләнде Таня. һәм зәп-зәңгәр күзләрен мөлдерәтеп күршесенә төбәлде.
— Белмим, — диде Илгизә, сабыр гына, — үзем дә белмим нигә килгәнемне.
Чит дөньяга эләкми торып, канатлыларның шулкадәр дә күплегенә ышанып җитмәс иде ул. Бөл ай әнә үз күзләре белән күрде. Канатлылар үзләрен беркайчан да бәхетсез хис итә алмыйлар икән бит. Дөньяның кайсы почмагына очып төшсәң дә, бер кисәк икмәк, баш өстеңә түбә, сусаганда су табыласына ышанды. Бары тик адәм баласының канатлары гына сынмасын икән! Тик бу түбә синең куышың түгел шул, кеше дөньясына яраклашырга тырышу гына. Ә һәркемнең үз дөньясы үз илендә икән...
Менә аны иленнән, иреннән, балаларыннан аерып торган иксез-чиксез диңгез җәйрәп ята. Диңгезнең аргы ягында да тормыш кайнаганны җаны белән тоя ул. Анда аның йөрәк парәләре...
— Көтәләр, — диде Илгизә, ирен күз алдына китереп. Тик аңа беркайчан да ялкынлы мәхәббәт вәгъдә итмәде. Ялкынлы мәхәббәт белән яратмады да. Сөюе дә сабыр, сүлпән иде. Ачуы килгән чакларда, үзәген өзеп, нигәдер Әнвәрша исенә төште. Андый мизгелендә: "Лаекмы соң ул саф мәхәббәткә?" дип, йөрәгенә, акылына сорау бирде. Чит илгә килгәч тә яшьлектәге сөйгән ярын әллә ничә кат төшендә күрде, уянгач шушы рәхәтлектән исереп йөрде, һәм шул мәлдә, татлы газабын җиңеп, ирен уйларга тырышты. Ишегалдына чыгып розалар өзеп керде, ал арны суга утыртты. Өйгә гөл исе таралды. Утыз биш яше тулган көнне ире утыз биш роза күтәреп кайткан иде.
— Акчабызны кызганасыңмы? — дип сорады, хатынының аптыраштан зурайган күзләренә карап.
— Кызганмыйм, — диде Илгизә, — нигә кызганыйм?
һәм аның гөл тулы күкрәгенә капланып сулкылдап елап җибәрде. Әйе, иренең үзен яратуын белә. Сәхнәдәге кызларның барсының да аның карашына чагылырга теләгәннәрен дә хәтерли. Әйе, ул аны сайлады. Үзен көткәнен белеп сайлады. Тик бәхетле булдымы соң ире белән? Малосемейкада гомер итте, акчасыз, очын-очка ялгап яшәде, җаны тарткан, күзе төшкән бер күлмәк кия алмады... Хәер, бәхет күлмәктәмени? Әнә бит, кичә генә әбекәйнең кызы нәрсә диде:
— Сез, татарлар, бик тыйнак һәм бәхетле халык икәнсез.
— Нигә шулай уйлыйсыз? — дип сорады Илгизә.
— Безнең йортта гел Рәсәйдән килүчеләр яшәде. Сез — татарлардан беренче кеше. Бөтенесе исәр Алеко янына чапты. — Ул каршыдагы йортка төртеп күрсәтте. — Ә Сезнең янга үзе ничә кат керде, борылып та карамадыгыз хәтта. Байлыгы белән алдый сезнең кызларны. Әйбәт түләгәч, кире какмыйлар. Нигәдер гел безнең йорттагылар кызыксындыра үзен. Гадәте шундый.
— Мин эшләргә килдем. Аннан минем ирем бар бит, — диде Илгизә. — Ә ул миңа ышана.
Мәхәббәтнең тоташ газап һәм әрнү икәнлеген ире белмиме? Матур күлмәк кия алмаганына да, малосемейкада яшәвенә дә ире үзен гаепле саный, газаплана, әрни. Илгизә күнекте, югыйсә. Бу хакта авыз ачып бер сүз кузгатканы юк. Ә менә иренең газаплары аның да җанын җәрәхәтләде.
— Сезне акча кызыксындырмыймыни? — диде Алеко шыпырт кына, хатынның ялгыз чагын туры китереп.
— Юк, мин сезнеңчә начар сөйләшәм, аңлатыр идем, югыйсә...
— Мәхәббәткә тел кирәкми.
— Кирәк, — диде хатын. — Без — кешеләр, хайваннар түгел ич. Аннан минем ирем бар. Тиздән монда киләчәк ул.
Үзенең алдашуыннан үзе дә оялып куйды хәтта. Тегесе дә, шуны гына көткәндәй, кинәт юк булды. Илгизәнең шул мәлдә, көчсезлеген тоеп, иренең киң күкрәкләренә сыенып бер үксисе килде. Шунда аңлады: аның хатын-кызлыгы, сабыр күзәнәкләре баш күтәрә иде. Бермәлгә, әйтерсең, җансыз эш коралына әверелде. Төн йокламаска кирәк икән — күз дә йоммый, аш пешерәсе икән — анысын да эшли, ишегалдын чистартасы булса — анысыннан да баш тартмый. Их, бөтенесен ташлыйсы да яланаяклы кызчык чагына, әбисе янына йөгерәсе иде. Әкиятләр дөньясына! "Әкиятләргә ышанырга кирәк, алар һәммәсе дә тормыштан алынган" ди иде бит әбисе. Илгизә, үзе дә сизмәстән, кинәт "Корт" догасын йомарлады.
* * *
— Бу дога мине ач итмәде, — диде әбекәе.
Менә оныгы да ач түгел. Җир читенә килеп тә үз ризыгын тапты. Ул чакта, корт турындагы кыйссаны тыңлагач, Илгизәнең төн йокылары качты. "Киттек, әбекәем, елгага төшик тә, бер генә ташны булса да ватып карыйкчы", — дип кыбырсыды.
— Ә син тагын ничәне ватмакчы буласың? — диде карчык. — Ышаныр өчен генә берне ватып карасак, бәлки, Ходай безне кичерер...
Яшел җәй үзәгендә алар елга буена төшеп киттеләр. Аякларына иртәнге салкын чык сыланды, салкынча җил күлмәк аша үтеп тәннәрен иркәләде.
— Синең догалы кортны күрәсең килә инде, кызым, — диде әбисе. — Теге карчык абыстай иде, ул алдамас. Мин аңа күптән ышандым инде...
— Әбекәем, аның да ялгышуы мөмкин ич.
Алар икәү суы саегып челтерәп аккан ком-ташлы елга буеннан атладылар. Ярга адым саен эреле-ваклы ак таш сибелгән иде.
— Күбекле таш шушы була инде, балам. — Карчык кәлүш очы белән генә берсен тәгәрәтеп җибәрде.
— Нигәдер чын кебек түгел шул.
— Бу дөньяда гыйбрәтләр җитәрлек. Кемдер әйткән акыллы сүзгә ышанмыйча, кешеләр гел хаталанып тора. Аннан үзләре башкаларны хатадан саклап калырга тырышалар. Тик аларга берәү дә ышанмый. Ә тормыш дәвам итә.
Кыз елга буйлап йөгерде. Аякларына яр комы ишелде, нарат сагызыдай сары балчык сыланды.
— Менә бу ташны ватыйк, әбекәем.
Кыз аңа күбекле таш сузды. Аннан икенче бер зуррак ташны күтәреп килде. Аннан тагын зуррагын иелеп алды да:
— Куй, әбекәем, шунда, — диде.
Кыз, ниндидер хикмәт көтеп, ташка таш белән орды. Ак күбекләр таралып ян-якка очты. Шунда могҗиза булды: бармак башы кадәрле ап-ак корт, таш эченнән шуып чыгып, үлән арасына тәгәрәде... Таш кабык эчендә яртылаш ашалган ямьяшел яфрак кына торып калды...
— Таш эченә яшел яфрак ничек эләккән? — дип гаҗәпләнде кыз.
— һәр җан иясе дөньяга үз ризыгы белән ярала, димәк. Үзенчә яшәргә теләгән, димәк.
Алар икәүләп җилдә дерелдәп торган үлән башларын як-якка сыйпаштырдылар, тик корт күренмәде. Кайтканда икесе дә тел йоткандай сүзсез булдылар. Аннан зират янына тукталдылар. Карчык ак яулыгын үлән өстенә җәеп намаз укыды, озак итеп дога кылды.
— Мәетләр дә таш эчендәге кортлар, балам. Бездән — тереләрдән — хәер-фатиха өмет итәләр, — диде карчык. — Нәсел ыруыбызның тамырлары менә шушында. Бездән аларга дога ирешеп торырга тиеш. Килер бер көн: син дә мине онытмассың, һәркемгә үзеннән соң догасыннан ташламаслык нәсел тәрбияләп калдыру фарыз... Никадәр каты һәм кырыс булмасын — дөнья барыбер ак төстә, бала. Күбекле таш кебек. Күрдең бит, корт та ап-ак. Адәм баласыннан да соңгы сулышына кадәр ак калу сорала... — Карчык сыйфатлы шикәрдәй ап-ак күлмәк итәген бармак очы белән эләктереп җәеп җибәрде. — Тыштан гына түгел, эчтән дә...
Кыз, аның сүзләрен күңеленә салып куйса да, куптылып китмәде. Уйлары бүтәндә иде:
— Әбекәем, ә теге яфракны ашап бетергәч, ул корт нишли инде?
— Ризыгы бетсә, адәм баласы да бакыйлыкка күченә, — диде карчык.
— Үлә, дип әйт.
— Үлми, бакыйлыкка күченә, дидем бит. Менә мин сиңа әбиең, бабаң турында сөйләп торам лабаса. Үлсәләр сөйләр идеммени? Искә алыр идеммени аларны?
Кыз килешүен белдереп баш селкеде, һәм янә сорау бирде:
— Ул корт нигә таш эченә кергән соң, әбекәй?
— Үзенчә яшәргә теләгән . Дөньяда һәр җан иясе ниндидер могҗиза көтә, нидер эзли, ахырда барыбер үзүзенә кайта. Менә без дә үз куышыбызга, өйгә кайтып барабыз ич...
* *
Хәзер булса, аның, мөгаен, ташны ватып та карыйсы килмәс иде. Бу дөньяның һәр көне, һәр мизгеле тоташ могҗизалардан торганлыгын аңлый инде ул. "Әкиятләргә ышанырга кирәк", — дип кабатлады хатын шул мәлдә.
Әбекәйнең ыңгырашуын ишетеп, очар уктай өйгә атылды ул. Ә карчык тешләрен кыса-кыса сыңар аягын ышкый иде. Сул аягы шешеп тә киткән. Илгизә тиз генә әбинең күршедәге кызына йөгерде. Минут эчендә анысы да килеп җитте.
— Сызлый, — диде карчык. — Берәр укол кадар идегез, булмаса.
— Врач карасын, әни. Хәзер машинаны кабызып киләм.
Берничә минуттан инде алар хастаханәдә иделәр. Табиблар карчыкны яхптылап тикшергәч, берәр атна күзәтү астында дәваланырга киңәш иттеләр.
— Ит, сөт, йогуртны көндәлек рационга кертергә кирәк, — диде табиб, — аяк шешүе шуннан: тромбоз китереп чыгарган.
Илгизәнең әбекәй янында дежурга калуын сорадылар. Бер каршылыксыз ризалашты. Яңа кешеләр белән аралашу мөмкинлеге чыгуына хәтта сөенеп тә куйды. Килүгә, авыру ирен урнаштырып йөрүче бер хатын белән сөйләшеп китте. Тегесе шунда ук кайдан килүе белән кызыксынды. Россиядән, Татарстаннан икәнлекне белгәч: 
— Син "товарищмы?" — дип сорады.
— Әйе, — диде Илгизә, — үзе иптәш булган кешегә мин товарищ.
Грек хатыны аны кочаклап ике битеннән дә үпте. Сөенече эченә сыймады. "Дуслыкны күздә тотып әйтәдер инде", дип уйлаган иде, албан врачы Илгизәгә бу сүзнең мәгънәсен төшендерде:
— Боларча коммунист "товарищ" була инде, — диде.
Ул шаркылдап көлеп җибәрде, тик нигә көлгәнен тегеләр аңламады. Үзе аңлатырга теләмәде. Әбекәенең сүзләре янә хәтерендә яңардылар:
— Тарихка тимәскә кирәк! Тарихка тимәскә кирәк!
— Без бөтен гаиләбез белән коммунистлар, — диде Дина. — Без җир кешеләре.
— Бездә коммунистлар әзәйде, — диде Илгизә, сүз юктан сүз булсын дигәндәй итеп. Әңгәмәдәше моны сизде.
— Битараф сөйләшмәгез, — диде ул, — карагыз Сез минем кулларга! Больницада бер ай авыру тәрбиялим. Алар әле хәтта чистарырга да өлгермәделәр. — Ул яргаланып, сөялләнеп тораташтай каткан учларын кат-кат әйләндереп күрсәтте. — Ә бит коммунистик система эшче кулларны өскә күтәрде. Нинди һәйкәлләр салдылар бит сездә!
— Әйе, хәзер бу инде бездә тарих, — дип килеште Илгизә. Нигәдер күз алдында урак һәм чүкеч тотып күккә үрелгән куллар пәйда булды. Дөресен әйткәндә, монда җир эшенә береккән кешеләр яши дип һич тә уйламаган иде. Ул туган авылының чөгендер кырларын хәтерләде. Бер очыннан карап, икенче очына чыгарга карашларның көче җитмәвен боларга ничек аңлатасың ди? Шунда хатын-кызларның гомере теткәләнгәнен ничек сөйлисең ди? Нигәдер шул мәлдә урак-чүкечле кулларга шикәр комы салынган янчык та эленгән итеп күзаллады һәм үзалдына елмаеп куйды, "һәр чор өчен ни беләндер түләргә кирәк. Иә сәламәтлегең, йә көчең, йә гомерең белән", — дип уйлады. "Туган илең турында начар итеп сөйләргә ярамый", — диде. Авызың тулы кан булса да, тышка төкермә, диләр бит. Сөйли алыр иде, әлбәттә. Бабасы хакында да, ерак бабасы хакында да, әбекәе хакында да, абыстай һәм "Корт" догасы хакында да...
Әйе, тик нигәдер гел чагыштырып карыйсы килә шул. Менә хастаханәдә дә гел сиксән-туксан яшьтән узган өлкәннәр ята. Яшьләр юк та диярлек.
— Сездә яшьләр чирләмиме әллә? — дигән соравына да: "Аларның чирләргә вакытлары юк. Кайсылары укуда, кайсылары эштә. Кайберләре, күргәнегезчә, әби-бабаларын тәрбиялиләр, табибларга булышалар", — дип җавапладылар. 
* * *
Монда эләккән хатыннарның, хәтта яшь кызларның да иң зур хыялы — туган иленә кайту. Тернәкләнеп китәрлек акча туплап кайту. Эш юк, завод-фабрикалар эшләми диләр, күбесенең сыеныр почмагы да юк, барыбер туган җирне төшләрендә күрәләр һәм көне буена күзләреңә ниндидер моңсулык аша карыйлар. Күбесе сөйләшүне: "Иә, бүген нинди төш күрдең инде?" — дип башлыйлар. Аннан "Төшлек" китабын актаралар. Киләчәккә өмет юрыйлар... Берничә йорт аша гына Ася исемле кыз яши. Аз сүзле, монда ничек эләккәнен сөйләргә яратмый. Молдавиядән килгән, элек укытучы булган. Хәзер акылга зәгыйфь картны карый. "Бабай анадан тума чишенеп ташларга, йөреп киткән җиреннән гөпелдәп егылырга, таягы белән китереп сугарга мөмкин", — ди. Бу көнгә төшүенә бик гарьләнә Ася.
— Ә Туган илемдә аякларымда хәлсезлек сизмәгәнмен икән бит, — дияргә ярата. "Алайса, япь-яшь башыңнан монда ни калган соң сиңа?" дигәннәргә, коянтны яңа күргән кешедәй шаккатып: "Белмим", — дип җаваплый. Аннан бөтенесе бергә кушылып рәхәтләнеп көлешәләр. "Нигә көләсез?" — дип сорасалар да, мөгаен, шулай ук җавап бирерләр иде алар.
Илгизә үзе дә күп сорауларга шулай җавап бирер иде. Әмма ул бер нәрсәне яхпты белә: тагын бер айдан өенә кайтып китәчәк. Әбекәен, ирен, улы белән кызын күрәчәк. Календарьны да күптән үзе ята торган карават башына элеп куйды. Кайтасы көнен кызыл карандаш белән әйләндереп алды.
— Сезне абый озатыр, Америкадан шул көнне кайтуын сорарбыз, — диде карчыкның кызы.
Илгизәнең америкалыны бик күрәсе килеп тормый, әлбәттә, тик ризалашмый нишләсен? Сүзләре йөрәккә каты бәрелә шул. Фәлсәфәгә корылган әңгәмәләрен җене сөйми.
Китәр көне якынлашкач, җае туры килгән саен, Илгизә диңгез буена төште. Дулкыннарның өерелеп-өерелеп үзенә таба йөгерүләрен күзәтте. Гомерендә бер кат та диңгез күргәне юк иде аның. Инде менә ач бүредәй улаганын да, тыптын калып дулкыннарын кояшлы бишектә тирбәтеп торган чагын да күрде. Кайчакта куркып калды, кайчакта сокланып туя алмады. Әгәр арада шушы диңгез ятмаса, мөгаен, күптән җәяүләп туган иленә табан тәпиләгән булыр иде. "Кеше күңеле дә нәкъ менә шушы диңгез инде, — дип уйлады ул. — Әгәр дә холкын, халәтен үзгәртеп торасы булмаса, аңа тирәнлек кирәкмәс тә иде". 
Менә ул диңгездән дә көн итәр өчен күпме гыйбрәткә өйрәнде. "Шауларга мөмкин, — тик үз ярыңнан чыгарга ярамый икән", — дип нәтиҗә ясады.
* *
Ниһаять, Илгизә көткән көн дә килеп җитте. Бер машина балаларын төяп, америкалы кайтып төште. Өй тулы халык җыелды. Илдәшләре барысы да аңа: "Син бәхетле", — диделәр. Әбекәй гел утырып торды. Илгизәне янына чакырып китерде дә ике битеннән үпте, аннан сулкылдап елап җибәрде.
— Китмә, — диде ул, — бәлки, миңа да күп калмагандыр инде...
Кунак хөкемендә генә яшәр өчен дә ниндидер мәшәкатьләрне очлап чыгасы барын, иң мөһиме — инде бурычларын түләрлек акча туплавын, туган илендә көтүләрен Илгизә аңа аңлатып карады. Карчыкны кочаклап күкрәгенә кысты, яулыгын рәтләп бәйләде.
— Мин Сезгә үземнән яхшырак караучы җибәрүләрен сорармын. Хәзер шул ук агентствога барабыз бит, — диде.
— Татар кызын җибәрсеннәр, — диде карчык, ялварулы тавыш белән.
Америкалы, гадәттәгечә, әнкәсе каршында кесәсеннән төргәге белән долларлар тартып чыгарды. Тиешлесеннән бер тиен дә арттырмыйча, ашыкмый гына исәпләп, Илгизәгә сузды. Аннан ике зур сумканы күтәреп урамга, машинасына таба юнәлде. Хатын аңа иярде. Дулкыннарын айкап-чайкап утырган диңгез дә, су шомарткан ташлар да, җил киптергән ярлар да, җем-җем утлы, картлык һәм яшьлекне бергә сыйдырган йортлар да, бер көненә мең газап һәм мең ләззәт ту.пап шәһәр дә артта калды...
— Иә, акча эшләдегезме инде? — диде америкалы, горур елмаеп. Гадәттәгечә, бу "тәкәббер күркәгә" карата Илгизәнең күңелендә ачулы хисләр уянды.
— Эшләдем, — диде ул, бер сүз белән генә, сер бирмәскә тырышып.
— Эшләмәдегез шул, — дип үчекләде тегесе. — Мин үземнең Сезгә күпме акча биргәнемне яхпты беләм. Барысын бергә кушып исәпләсәң дә, бер көнлек табышым кадәр чыкмый ...
"Миңа бурыч түләргә җитә" димәкче иде Илгизә, тагын да түбәнсетүеннән курыкты.
— Бу юлы килмәсәм, кайчан Грецияне күрер идем әле! — диде ул, елмаеп. — Кайчан диңгез күрер идем...
— Башта ук шулай әйтәләр аны, — диде тегесе, тавыптын йомшартып. — Акча, имеш... Икенче юлы Америкага килегез. Анда бөтенләй бүтән дөнья. Мин, ошаганын тапканчы, шактый илләрне күрдем. Нигәдер монысына тукталдым. Күңелне тыңлый белергә кирәк...
— Киләчәкне әйтеп булмый, — диде Илгизә. — Килермен дә, бәлкем. — Ул күңеленә колак салырга тырышты, әмма бу хәлнең үтә дә мәгънәсезлеген аңлады. Бөтен җанытәне белән бары тик туган иленә тартыла иде.
Америкалы хушлашканда янә олы төргәкне кесәсеннән тартып чыгарды, һәм Илгизәгә ике йөз доллар акча сузды:
— Бусы — юлга. Әнкәйне яхпты караганыгыз өчен...
Хатын акчаны зур кәшилүтенә урнаштырды. Эшләп алган, хәләл өлешеннән агентствога кереп бурычларын түләде, паспортын алды. Автобус килгәнче әле шактый вакыт бар, әллә нишләп аны аяклары теге чакта бу илгә беренче аяк баскач та тукталган эскәмия янына алып китте. Нигәдер аңа ике куллап ябыптып утырды. Юк, юк күңеле янә оча, ул инде күптән читлеген ватып иреккә ыргылган иде...
— Син бәхетле, — диделәр кызлар. — Сине көтәләр... Ә бит аның да "Әфлисун басуына килеп төшсәм, бу дөньяда миннән дә бәхетлерәк кеше булмас иде" дип уйлаган мәле бар иде. Инде кайту — бәхет... "Бәхет үзе килми, ияреп тә йөрми, аны эзләп табалар" ди иде әбекәе. Эзләде Илгизә. Тик таптымы, юкмы — тәгаен генә әйтә дә алмый хәзер. Кулга тотып карап булмагач, ничек әйтәсең ди? Бәлки, чит дөнья белән танышуы үзе үк бәхеттер?! Ә бәлки, бәхет америкалы кулыннан алган соңгы ике йөз доллардыр? Кем белә. Учына тигән птупты кәгазьләргә дә ничек куанды бит ул. Башына нинди генә уйлар килмәде. "Мәскәүгә кайтып, әбекәйгә, балаларга киемнәр карармын. Бүләк шул булыр", — диде.
Кинәт нигәдер үзенә ярдәм кулы сузган Башкортстан хатынын хәтерләде. Алай-болай килеп чыкмасмы дип, якягына каранды. "Бер энәгә бер сыер" дигән гыйбарәнең тирәнлеген аңлатканын күз алдына китереп көлеп җибәрде.
Шул мәлдә тукталышка автобус килүен игълан иттеләр. Арбалы халык шул якка чабышты. Илгизә дә төркемгә иярде.
Әллә ничә телнең матур аһәңе арасыннан аның туган телендә бер сүз ишетәсе килде. Юк, милләттәшләре күренмәде. Сумкаларын калдырып, автобус тирәли әллә ничә кат урап чыкты. "Безгә кайтучылар юк икән", — дип, кинәт моңсуланып калды. Юлда кушылганнар юлдаш түгеллеген белсә дә, бер хатын-кыз белән сөйләшеп китте.
— Ялгызга юл ерак, диләр бит. Ә сөйләшергә кем дә ярый. 
— Күптән пенсиядә инде мин, — диде грузин хатыны. — Улыма акча кирәк булды. Бер мафия башлыгының машинасын бәрдерде. Түли алмагач, утыртып куйдылар. Тизрәк коткарырга иде...
Илгизә аны ихлас кызганды. Гомерен хезмәткә багышлап та, картлыгында тынычлыкка ирешә алмаган бичара.
— Хәсрәт агач башыннан түгел, адәм башыннан йөри инде, — диде аны юатырга теләп. — Нишләтәсең, тормыш түгел, арба көпчәге дә бер эздән генә тәгәрәми...
Хатын авыр сулады. Украина чигендә ул төшеп калды. Илгизә юлдашлары белән артык аралашмаска булды. "Кем белән генә сөйләшсәң дә, тау кадәрле хәсрәтен бүлешә башлый. һаман кеше йөген күтәрергә үз-үземә дошман түгел лә мин", — дип уйлап куйды. — Үземә-үзем хисап бирсәм, яхшырак булыр, мөгаен. Гаиләмне, балаларымны ташлап китеп, мин дөрес эшләдем микән? Хәер, дөрестер", — дип килеште. Бер көн килер, алар да шулай, кая очып төшкәннәрен дә сизми калырлар. Шунда: "Безнең әнкәй дә Грециядә, яки греклар үзләре әйткәнчә, Элладада эшләп кайтты", — диярләр. Әйе, кайтты диярләр. Бәлки, дөнья йөге иңнәренә басканда, әнкәләреннән үрнәк алырлар. Аларга күз-колак булырга ире бар бит әле. Дөрес, Грециядә Рәсәй ирләрен очратмады Илгизә. Сәбәбен бик белергә теләп кызыксынып сорашты. "Аларның кара сакалы үзләреннән алда йөри, — диде Таня. — Гомер бакый исерекләр ич. Шуңа эшкә дә алмыйлар..." Бу мәлдә ул грек карчыгының Рәсәйдә эчү культурасы белән кызыксынуын хәтерендә яңартты.
— Эчәләр, — диде Илгизә.
— Ничек эчәләр? Бер шешә, мәсәлән, дүрт кешелек табынга җитәме? — дип сорады тегесе.
— Бер ярты ул башлап җибәрү өчен генә... Аннары аның чутын кем белгән инде...
Карчык ышанмады. Илгизә үзе дә бу илдә фужер төбенә салынган шәраб белән ярты төнгә кадәр бәйрәмчә күңел ача алуларына хәйран калган иде. Урамда чүп-чар җыючыларның, юл себерүчеләрнең ни өчен төрекләр йә албаннар булуын да соңыннан гына аңлады.
Үз ирен эчкече дип атамас иде, әлбәттә. Бәйрәмнәрдә, кешегә кушылып куйган чаклары булыштырса да, ялгызы әвештәвеш килеп йөри торганнардан түгел. Тик бер сыер бөтен көтүне пычрата дигәндәй...
Илгизәнең уй йомгагы ике якка бәргәләнде: әле Грециягә, әле туган җиренә тәгәрәде. Әнә автобус та Мәскәүгә якынлашып килә. Ә ул хисап бирү түгел, ни өчен кинәт кубарылып чыгып киткәнен дә әлегәчә аңлый алмый иде. Барыбер дә таудан олы проблемалары белән йөзләгән милләт вәкилләрен үзенә сыендырган, матур каршы алып, матур озата белгән бу мәрхәмәтле илгә чиксез рәхмәтле иде. Үзе тәрбияләгән әбекәйләргә дә...
* *
Әбекәен монда гел исеннән чыгармады Илгизә. Тыны белән тартып алырдай чаклары булды. Укырга киткәндә:
— Мин сине мәңге ташламам, — дип юаткан иде. Нигәдер карчык "Ташлама, кызым", димәде. "Минем өчен борчылма, балам, үз куыптыма үзем сыеп яшәдем. Үз дөньям үземә иркен минем", — диде. Теге вакытта, таш эчендәге корт үләннәр арасына тәгәрәгәнен күрүгә, җыерчыклар тулы йөзе үзгәрсә дә, аның нурланып калуын тойды кыз. Бик озак кына сүзсез кайткач:
— Әбекәем, син ни уйлыйсың? — дип сорау да бирде.
— һәркемнең үз дөньясы, — диде карчык. — Җан иясе хәтта таш эчендә дә яши ала. Бабаңны да таш эченә илтеп тыктылар... Кайта алмады. Тик син мулла, мөгаллимнәр нәселеннән икәнлегеңне онытма. Тирә-юнеңдәге гыйлемгә мохтаҗларга син дә ярдәм ит, шул чакта бабаңның рухы шат булыр...
— Ярар, — диде кыз, — укытучы булам дип әйттем бит инде. Әбекәен тыңламадымы ул? Тыңлаган иде башта...
Укытучы булды. Кияүгә чыкты. Шәһәргә күчте. Әбекәе, малосемейка дигән кысан бүлмәне килеп күргәч тә, юату сүзләре тапты: "һәркем үз куыптына сыеп яшәргә тиеш, таш эчендәге кортны үзең күрдең ләса", — диде.
Инде ул дөньяның икенче почмагына килеп төште. "Акча туплап фатир ала алсак, әбекәем дә безнең белән генә торыр иде" дигән матур хыялы аңа һәрчак көч өстәде.
Чит-ят, үз гомеренә бер кат төшенә дә кермәгән кечкенә шәһәрдә грек карчыгын тәрбияләде. Әлбәттә, кызы белән улы да, ире дә үз әбекәен ташламыйлардыр, кайтып йөриләрдер. Тик Илгизәне күрмәгәненә әбекәе өзгәләнәдер...
"Инде күп калмады, — дип уйлады ул эчтән генә, һәм авыр итеп көрсенде. — Бурычларымны капларлык эшли алдым бит... — Шулай да ярый инде..."
Автобусның ачык тәрәзәләреннән туган ил һавасы ургып кергәндә, кинәт сулыш юллары ачылып киткәндәй тоелды .
— Дөнья матур барыбер, — диде Илгизә. Чынлап та, юл буйлап тезелешкән ап-ак алмагачлар, киләчәгенә якты елмая-елмая, җилдә ак бөркәнчек киеп торган яшь кәләшкә охшыйлар, һавадан таза-сау орлык көткән җир исе килә. Ике ел элек ул киткәндә дә нәкъ шулай, алмагачлар шау чәчәктә иде. Димәк, тормыш дәвам итә.
Шул арада автобус та соңгы тукталышка килеп туктады. Халык тиз генә таралып та бетте. Илгизә ярсулы, ашкынулы якты хисләрен тыя алмады. Күзләре якын тирәдән кибет, базар ише нокта эзләде. Тиз генә сумкаларын сөйрәп, затлы язулар чакырып торган якка юнәлде. Бу кече базар булып чыкты. Кием-салымга күз дә төшерергә оныта язган карашлары калай чатырларда адашты. Кызының зифа буйсынын күзаллап, челтәрләп теккән алсу кофта янына килеп басты.
— Миңа менә бу кофтаны күрсәтмәссезме? — диде ул сатучыга һәм сумка кесәсенә иелде. Кәшилүкне тартып алды. Тик америкалы иң соңыннан биргән долларларны сыендырган кәшилүк буш иде...
— Гафу итегез, — кечкенәрәк икән бу, үлчәме туры килми икән...
— Төрле үлчәмдәгесе бар, — дип кычкырып калды сатучы аның артыннан.
Илгизә янә америкалыны искә төшерде: "Акча ул үзеңнән бүленеп чыккан тир кебек" дигән иде. Ә бу кәгазьләргә аның тәненең дә, маңгаеның да катнашы юк иде шул... Әйе, катнашы юкка шулай килеп чыккандыр да... Шуңа ул бу хәлгә борчылмаска булды. Ярый бурыч түлисе акчаларын почта аша юлларга башы җитте. Ярый юлга дигәнен сумка төбенәрәк салган иде...
* *
Мәскәүдән Чаллыга юл тагын да озынайган төсле тоелды. Поезд төнне ярып алга чаба. Хатын үзен ни гомерләр буена алга таба гына йөгергән поездга тиңләде. "Юк, юк, — диде аннан соң, — миңа берәү дә әзер юл салып куймаган шул"...
Инде иртәгә ни буласын да, сукмагы карурманга йә бул маса биек тауларга алып менәсен дә, юл югалтып түбәнгә тәгәрәп төшәсен дә яхшы чамалый. Тик егылып калмаска, башны күтәреп ары атларга гына өйрәнергә кирәк.
Алдан хәбәр итмәгәч, өйдә дә көтмиләрдер әле, мөгаен. Хәер, көтмиләрдер дию дөрес булмас, чөнки Илгизә ал арның җанында яши, тере гәүдәсен күрү барысын сөендерер генә. Менә ул бусагага басу белән, элек кысан тоелган бүлмә дә киңәеп китәр. Кочаклаша-кочаклаша күрешерләр, бәлки, елашып та алырлар. Юк, юк, елашуы авылга кайткач булыр. Аны әбекәеннән ныграк сагына алучы юктыр, мөгаен. 
— Чит илгә китәм, әбекәем, озак тормам, — диде Илгизә соңгы хушлашуда. Карчык телсез калды. Озак итеп төбәлеп карап торды.
— Ялгышмыйсыңмы, балам? — дип сорады. — Ныклап уйладыңмы?
— Ныклап уйладым, — диде Илгизә.
— Әнкәңә охшагансың шул... Бигрәк илгәзәк күңеллесең шул, балакаем... Үзең теләгәнчә яшә инде, мин ни әйтә алам. Әйтсәм дә тыңламассың...
— Мин бит озакка түгел, — диде Илгизә, аны юатмакчы булып.
— Ярар инде, йөргәнгә йөрем бирсен, калганга түзем бирсен бер Ходай...
Алар озак кына сүзсез утырдылар. Үзе кебек шактый таушалган таягына таянып карчык оныгын озата чыкты. Илгизә әбекәен кочаклап күкрәгенә кысты да бар көчен туплап ӘЛГӘ, ӘТЛӘДЫ.
— Китә калсам, бәхил бул, балам, — диде. Кинәт әйтелгән сүздән Илгизә кире борылды. Әбекәе янына килеп басты. Карчыкның күзләреннән яшь тәгәрәп төште. Үзе дә авызын кыйшайтмаска тырышып интекте. Тик дымга сусаган туфрак бер-берсенә газиз ике җанның әрнүен йотты, йотты. Гомеренә бер кат та зарланмаган, дөнья йөген иңнәрендә күтәрә-күтәрә таякка таянган карчык бүген дә Илгизәнең терәге иде. Ул бит әле аңа мең бурычының берсен генә дә түли алмады.
— Мин кайтканны көт, әбекәем, — диде яшьләренә буылып. — Аннан мин сине үзебезгә алып китәрмен...
Карчык кинәт кырысланды:
— Син үзеңне кайгырт, — диде. Бераз юл үткәч:
— " Корт " догасын үзеңнән калдырма , — дип кычкыр - ды. Арырак киткән саен, Илгизә артына борылып-борылып карады. Әбекәе кымшанмыйча да урынында басып тора иде.
* * *
Вакыт-вакыт поезд урынында басып тора кебек тоелды аңа. Озак кайтса да, барыбер алып кайтып җиткерде. Илгизә башта, сумкаларын ташлап, баскычтан җиргә сикерде, һәм ниндидер сагыш, ниндидер моң җанына килеп кагылды. Вокзал янындагы почмакта сатучылар туган телдә кассета куйганнар иде.
Ал җилкәннәр белән кичеп үттем,
Хыялымның күксел диңгезен... 
Илгизә күзләрен сөртте. "Сөенечтән генә, сөенечтән генә, — дип пышылдады чәчләрен чуалтып үткән җилләргә. — Өенә кайтты ич берәүләр..."
Вокзалдан өйгә кадәрле ара тагын да ераграк булып тоелды. Бер минуты бер елга тора гүя. Кайта-кайта, һич кайтып җитәлми менә. Юл уравын белмәгәннәр генә юлда елап утыручан. Илгизә юлларның нинлиләрен генә күрмәде? Аңа язмышы билгеләгән тукталышлар арасы да гаҗәп ерак булды түгелме?
"Бусы — соңгы тукталыш, — дип уйлады ул. — Хәзер өйгә генә керәсе калды". Куанычыннан очып китәрдәй халәттә кыңгырау төймәсенә басты. Ишек ачучы булмады. Ике ел элек сумка төбенә ташлаган ачкычларын эзләгәндә куллары калтыранды. Бүген дүшәмбе, мөгаен, эшкә, укырга киткәннәрдер дип шактый басып торды, аннан ишекне ачып өйгә үтте. Чынлап та, өйдә җан иясе дә юк иде, ә шулай да һәрнәрсә үз урынында, ул киткәндәгечә. "Сагынганнар", — дип уйлады Илгизә. Пыяла шкафта үзенең рәсемен күреп, йөрәгенә җылы йөгерде. Аннан кухняга чыкты. Газ плитәсен кабызып, чәйнекне утыртты. Ни сәбәпледер, хәтта гел аяк астында буталган күршесе дә күренмәде. Пар бөркибөрки чәйнек аваз салды. Өйгә ниндидер җылылык таралды. Тик ялгызы өстәл янына утырасы килмәде, ваннага кереп юынып алды, иннек-кершәннәрен сөртте һәм тәрәзәгә күз төшерде. Шаулаша-шаулаша, бер төркем бала-чага мәктәптән кайтып килә иде. Алга иелебрәк барган биштәрлеләре дә, бер янга кәкрәеп портфель күтәргәннәре дә якын иде аңа. Шунда күңел кыллары тартылып куйды. Үзе дә сизмәстән, сагынганмын, дип кабатлады. Ьәм тиз генә мәктәпкә барып килергә карар кылды.
Юл уңаенда элемтә бүлегенә кагыласы итте. Теге ханымга рәхмәт әйтергә кирәк. Башкортстандадыр. Ул да кайткандыр, мөгаен.
* * *
— Алло, алло! Мин Татарстаннан. Илгизә булам...
— Әйе, әйе. Таныдым мин Сезне, — диде телефонның теге башындагы тавыш. — Нәрсә, сыерлы булдыңмы инде?
— Булдым, — диде Илгизә. Ьәм шаркылдап көлеп җибәрде .
— Чит илгә барып кайтканнарның бөтенесе дә шулай җавап бирә. Молодец. Югыйсә кеше алдында оятка калуың мөмкин ич. Тагын барырга җыенасыңмы соң?
— Белмим. Барсам да бантка илгә инде.
— Кайсы илгә тагын? 
— Америкага, мәсәлән.
— Бар, бар. Анда да сыерлар шундый ук: ала-колалар, энәнең генә эрерәген алырга онытма...
Хатын телефонның аргы башыннан шаркылдап көлде дә көлде. и
— Иә, — диде Илгизә, — үзегезнең хәлләр ничегрәк?
— Менә кроссовки эзләргә чыгам. Төбе төшеп кала язды бу юлы. Ачуланма, исән кайтып җиттең микән дип, синең өчен бик борчылып тора идем. Кунакка кил. Юлдан курка торган гадәтең юк икән бит. Бер сөйләшеп утырырбыз. Агыйделнең аръягын күреп китәрсең.
— Ярар, бер барам әле, Алла боерса, — дип ризалашты Илгизә. — Бер барып күрәм әле. Тик мине көтмичә, җай чыкса, үзегез килегез... Әле Сезгә рәхмәт әйтергә генә шылтыратуым. ..
* * *
Шунда янә әбекәе гүя хәтер тәрәзәсеннән карады. "Син мулла нәселеннән, гыйлемгә мохтаҗларга ярдәм ит" дигән иде бит. Ничектер башкачарак килеп чыкты. Ул, гаепле кешедәй башын түбән иеп, укытучылар бүлмәсенә табан атлады. Балалар өйләренә таралышып бетсә дә, укытучылар әле кайтырга җыенмаган иде.
— Абау! — дип кычкырып җибәрделәр алар беравыздан. — Әллә күзебезгә күренәсең инде? Үзеңме бу, өрәгеңме?
— Үзем, — диде Илгизә, елмаюы аша моңсулык сирпеп.
Аны уртага уратып алып хәл-әхвәл сораштылар. Рәтләп тезеп сөйли дә, аңлата да алмады.
— Әле кайтып кына төштем, бераз ял иткәч иркенләп керермен, — диде.
— Ял иткәч, имеш... — Мәктәп завучы көлемсерәп куйды. — Синең урынга кеше алмадык без. Дәресләреңне бүлешеп укытып тордылар. Теләсәң, иртәгедән эшкә чыгарга мөмкин...
Илгизәнең әле мондый рәхәтлекне кичергәне булмаган икән.
— Рәхмәт, — диде ул, дулкынлануын яшерергә тырышып. — Әлбәттә, чыгачакмын...
Бу мәлдә нигәдер Грециядә җир тетрәгән мизгелне хәтерләде. Юк, юк, "нигәдер" дию урынсыз. Күңеле дә нәкъ шулай тетри иде. "Ни дисәң дә, үз илендә барыбер дә солтан бит бу адәм баласы. Көтеп торганнар лабаса! Сагынганнар! Бу минем үз дөньям икән лә", дип уйлады. Ә бәхетнең һич акчага бәйле түгеллеген күптән аңлады инде ул. 
— Йә, фатирлык акча эшли алдыңмы инде? — диде Илгизәнең күршесе.
— Юк... — Ул авыр сулады.
— Без сине фатир чиратыннан сызмадык. Ссуда бирә башладылар. Хәзер чират синдә. Тукта, син нишләп монда соң әле? — диде бер йортта үз катларында яшәүче укытучы Сәрия.
— Кайда булыйм тагын? Әле яңа гына кайтып кердем лә. Өйдә җан иясе дә юк. Эч поптып китте дә, монда кагыласы иттем.
— Ә син ишетмәдеңмени әле?
— Нәрсәне?
— Әбекәеңне...
— Нәрсә булган әбекәемә? — диде Илгизә, үзен-үзе белештермичә, тавышын кырысландырып.
— Вафат ич. Беркөнне гаиләң авылга китеп бара иде. Бүген, мөгаен, өчесен уздыралардыр.
Илгизәне диңгез уртасына ташладылармыни! Баскан урынында сыгылып төште.
— Тукта әле, Сәрия, син ялгыш ишетмәдеңме соң? — диде.
— Белмим инде, — диде тегесе, аптырашта калып, — ялгыш ишетмәдем кебек. Ирең шулай диде инде...
Ул әкрен генә башын күтәрде. Сыңар кулы белән өстәл почмагына тотынып торып басты. "Бирешмәскә иде бит", — диде янә үз-үзенә һәм исерек кешедәй чайкала-чайкала өенә кайтты. Тиз генә сумкасын тутырды. "Калганын юлда алырмын. Җидесенә хәергә яулыклар ала кайтырга кирәктер. Әбекәем рәнҗерлек булмасын"...
Автобуска кереп утырганда аның башы шаулый, күз аллары караңгыланып-караңгыланып ала иде. "Ничек кыска бу адәм баласының гомере" дип уйлады туксан яшьлек әбисе турында. Үзе дә әле генә сабый бала иде. Әле генә үсмер кыз иде. Буй җитте. Югары уку йортын тәмамлады. Кияүгә чыкты... Тик һәрвакыт әбекәенең кадерлесе булды. "Ә үзем тиешенчә кадер дә, хөрмәт тә күрсәтә алмадым бит", — дип көенде эчтән генә. Сагынуын тәмам онытып, әрнү, газап, тирән сагышка уралып, район үзәгенә килеп төште. Төшкәч тә, атлап китәлмичә торды. Вокзал картлысындагы эскәмиягә килеп утырды. Иңнәренә күкләр баса кебек тоелды. Карашларын никтер җирдән аера алмады. Әле бит район үзәгеннән авылга кадәр ун чакрымлап ара бар. Югыйсә борынны җиргә кадап утырасы түгел, җәяү кайтырлык көчхәле дә юк, димәк, машина, эзлисе... Тик баш күтәрелми...
— Илгизәү!
Хатын, күзләрен күтәреп, тавыш иясенә карарга тырышты. һәм катып калды. Башыннан "Монысы язмышның ничәнче күсәге микән?" дигән уй йөгереп үтте. Картлысында бөкрәеп, чал чәчле Әнвәрша басып тора иде.
— Исәнме, Илгизә!
— Исәнмесез, — диде хатын, гадәти тавыш белән.
— Сине бүген очратырмын дип уйламаган идем. Шулай да, төнлә төшкә керүең менә нәрсәгә булган икән...
— Нәрсәгә?
— Синең белән күрешүгә...
— Ә безгә очрашу кирәк идеме соң? — диде Илгизә, теле ни әйткәнне аңламыйча. — Кайгылы көнем минем Әнвәрша.
— Нинди кайгы?
— Әбекәем вафат, — диде хатын, янә әрнеп.
— Минем дә әнине озаттык бер ел элек, — диде ир, авыр сулап. — Нишлисең, үлгәннәр артыннан үлеп булмый... Тормыш дәвам итә. Синең кыз-улларың үсәдер инде.
— Үстеләр . Институт тәмамлыйлар быел . Синекеләр күптән укып бетергәннәрдер.
— Ходай бала бирмәде безгә. Хатын чирле булды. Авылдашың ич, беләсең инде: нәселләре эчтән черек...
Бер мәлгә икесе дә тын калдылар. Ирнең соңгы җөмләсе Илгизәнең җанын тетрәтте. Пәлтә тарихы, иске күлмәкле әбекәе күз алдына килеп басты. Әнвәршаның хатыны — әбекәен ишек төбеннән үткәрмәгән Тәлига белән соңгы пәлтәсен алып чыгып киткән әзмәвер Хәмитнең оныгы иде...
— Әйе, әнкәй дә китте, яра калды, — диде аннан ир, көрсенеп.
— Яра шул, гүя тозлы яра, — диде Илгизә, килешеп. — Капка төбендә әбекәй каршылар кебек барыбер.
— Юк, ул яра — син, — дип төзәтте Әнвәрша. — Оныта алмадым мин сине... Өчәү яшәдек ләса гомер буе. Син, мин, ул, ягъни минем хатын...
— Иә, ярар, хәзер соң бит инде, боларны сөйләп тору кемгә кирәк? — диде Илгизә, әрнүен тирәнәйтәсе килмичә.
Әйтерсең бу мәлдә ул төшләренә кереп бимазалаган Әнвәршаны түгел, ниндидер бер чит кешене тыңлый иде.
— Әйдә, әнә картлыда гына кафе да бар, кереп чәй эчеп чыксак хәсрәтең таралып китмәсме?! Аннан егерме минуттан менә монда машина килә. Сезнең авылга почта илтәчәк. Шуның белән кайтырбыз. Безнең авыл аша да уза.
— Керик соң, булмаса, — диде Илгизә. Бу мәлдә нигәдер газ өстендә калган чәйнеге исенә төште. "Сүндердем микән, юкмы икән?" дип борчылып та алды. Ахырда сүндереп, ут-суны карап чыгып киткәнлеген хәтерләп тынычланды.
Кафеда кеше юк иде. Ир лимонлы чәй, өчпочмаклар алып килде. Илгизәнең берсенә дә кагылып карарга теләге уянмады. Эч пошуын басу өчен генә чынаякка үрелде.
Әнвәрша, йотылып-йотылып, аның күзләренә төбәлеп торды. Илгизә күрде: аның йөзенә тирән-тирән җыерчыклар уелган. Тупас куллары яргаланган, күлмәгенең төсен кыр, дала җилләре алган иде.
— Мин гомер буе синең иреңнән аерылып кайтуыңны теләдем, — диде ир.
— Шулкадәр усал ният нигә инде сиңа?
— Аннан бергә булырбыз дип уйладым. Ә син кайтмадың...
Кинәт шыгырдап ишек ачылды. Илгизә иргә күз ташлады. Әнвәршаның киң җилкәләре куырылган, гүя гәүдәсе өстәл ышыгына иңеп калган иде.
— Инде кемнән куркасың? — диде хатын.
— Курыкмыйм... Безнең авылныкы ул...
— Хатыныңа кайтып әйтсәләр яхшы булмас. Әйдә, кузгалыйк ...
— Мин хәзер... — Ир, җил-җил атлап, авылдашы янына китте. Илгизә, үзендә әллә нинди бер сәер көч тоеп, урамга атлады. Йөгереп юл кырыена чыкты. Картлысына килгән машинаны да күрмәгән икән. Кычкырта-сызгырта, ул туктап калды. Кабинадан сызганган җиңле сыңар кул һәм бер иске кепка күренде.
— Нәрсә, диванарак мәллә син? Үләсең килә мәллә?
— Юк. Каенлыга кайтмыйсызмы?
— Утыр, — диде ир, төксе генә
Илгизә, ишекне япкач, борылып кафе ишек төбенә күз салды: Әнвәрша чыкмаган иде әле...
Нигәдер кеше кайчакта үткәннәренә борылып карый да имәнеп китә. Бу мәлдә үзен кызганды Илгизә. Әйтерсең Әнвәрша белән берничә минут түгел, бер гомер яшәп алды, һәм ул тормыш күңелсез, эчпошыргыч, курку-шом тулы иде. Җиде юл чатында көтелмәгән очрашулар өчен кемгәдер рәхмәт укыйсымы, әллә рәнҗисеме — каян беләсең? Шуңа беренче тапкыр газиз иренең киң җилкәсен күз алдына китерде . Шуңа ышыкланып яшәгән бит ул. Күңеленнән якты җылылык узды. Мәхәббәте янәшәсендә булган лабаса аның! Сулыш алган саен, һава белән бергә җанына әрнү, сагыну, сагыш тулды.
— Ник дәшмисез?
Хатын сискәнеп китте. Үзе дә сизмәстән:
— Кайгым зур... — диде.
— Нинди кайгы?
— Әбекәем вафат .
— Ничә яшь иде? 
— Туксанда.
— Күптән вакыт. Тагын ничәгә кадәр яшәтер идең?
Илгизәнең күңеле тетрәнеп куйды.
— Кирәк иде әле ул безгә, — диде. — Кеше кайгылары кайгымыни? Аның тирәнлеген, мөгаен, Илгизәдән балттка берәү дә аңлый алмыйдыр. Хатын, янә сүзсез калып, әбекәен хәтерләде.
Машина алар урамына килеп туктады. Илгизә төшеп калды. Ул шул мизгелдә үз-үзенә кайтып баруын аңлады. Ашыкмыйча гына атлап килүче күрше карчыгын узып китә язды.
— Бәрәч, — диде тегесе, — Илгизә түгелме соң бу?
— Дөресме, Сәлимә әбекәй?
Хатын борылып кире килде.
— Әй бәбекәччәем, яман хәбәрнең кайчан дөрес булмаганы бар? — дип калтырана-калтырана сузып җаваплады тегесе. — Өчесен уздырдык. Шуннан кайтабыз менә. Иреңә, балаларыңа да рәхмәт. Бик зурладылар... Бөтен авыл халкы озатты. Антка да килмәгән кеше калмагандыр. Изге җан иде шул. Хөрмәт иясе иде...
— Димәк, дөрес инде...
— Матур китте мәрхүмә әбекәең, урыны оҗмахта булсын. Кызы кулында кадер-тәрбиядә китте...
— Кызы кулында? — дип гаҗәпләнде Илгизә.
— Әнкәң кайтты, балам. Бөтенләйгә. Соңгы минутында әбекәеңнең авызына су салыр кешесе янында булды. Урын өстендә өч кенә көн ятты. Әле теге атнада гына янына кереп чыккан идем. Догалыклар язып утыра иде. Оныкларыма, ди. Синең балаларыңа була инде. "Корт" догасы ди...
Илгизә бу халәтен хәтта берәүгә дә аңлатып бирә алмас иде. Аның өстенә гүя кемнәрдер әле бозлы, әле эссе су койдылар. Әле туңды, әле янды ул. Моңа сөенәседер, бәлки. Хәер, иң газиз кешеңнең үлеменә ничек сөенәсең ди. Илгизә, карчык белән хушлашып, адымнарын кызулатты һәм алга атлады.
Әнә, әбекәенең күз нурлары түгелгән урамнар. Әнә, әбекәеннән кача-поса мәхәббәтен эзләп чыккан тал куагы. Бер көндә ике югалту көтмәгән иде шул Илгизә, көтмәгән иде. Тик нишләмәк кирәк... Тормыш без дигәнчә генә бармый.
Ике яклап тезелеп киткән йортларның тәрәзәләрендә, апак пәрдәләр артында тормыш кайнаганы күренеп тора. Аларның һәрберсендә яшәү нуры бар. Илгизә үз тәрәзәләрен күз алдына китереп, коты очудан куырылып куйды. Менә әбекәен алып чыгып китүгә, күршеләр пәрдәләрне тартып алып суга салганнардыр, тәрәзәләр төссез, нурсыз калгандыр... Өйдә караңгы һәм салкындыр... 
Тагын берничә адым атлауга, карашлары капка төпләренә барып җитте. Хатын имәнеп китте. Тыны кысылды. Сулыш алуы кыенлашканны сизде. Еллар һәм гомерләр яткан ара якынайган иде... һәм кинәт, ниндидер сагыш җанына бәрелүгә, үксеп елап җибәрде. Алда, кайчандыр Илгизә кайтарган пәлтәне иңнәренә салып, кулларын каш өстенә куеп, япь-яшь әбекәе басып тора иде.
— Әни! — диде Илгизә. — Рәхмәт сиңа, әнием...
Инде юлы каршы яктагы зират янына якынлашты. Тешләрен кысудан уртлары авырта башлады. Юк, юк, ялгыш хәбәрдер. Әбекәе исәндер.
Йөрәген дә, аякларын да буйсындырыр хәлдә түгел иде ул. Аяклары зират ягына тарта. Башында бер генә уй бөтерелә: "Бәлки, миннән дога көтәдер>>. Карт каеннар шаулашкан, кара каргалар тантана иткән, берьюлы үлем белән яшәүне сыендырган рәшәткәле биләмәнең капка ягына борылып ул тукталып калды. Башын күтәреп өскә карады. Каенның теткәләнгән, җыерчыкланып яргаланган, кубырчыкланган тузларына күзе төште... һәм мизгел эчендә дөнья, яшәеш мәгънәсен үзгәрткәндәй тоелды.
— Сөбханалла, — диде Илгизә, елмаерга тырышып.
Кәүсә буйлап тартыла-сузыла ап-ак корт югарыга — кояшка таба үрмәли иде... Х и к ә я л ә р 
Гомер тукталышлары
Мөкатдисә апага багышлыйм
Ак җирлеккә күкчәчәкләр төшкән күлмәктән, ак яулыгын артка чөеп бәйләгән, төенчекләр, сумкалар арасында гаҗәеп гади күренгән чал чәчле хатынга берәү дә игътибар итми кебек. Бу Вокзалда аның карашларына чагылып меңнәр үтте. Вокзалларның ул нинлиләрен генә күрмәде: агач йә кирпечтән салынганнарын да, җылы йә салкыннарын да, якты һәм караңгыларын да. Вокзаллар аның хәленә керде: йөрәк әрнүләре белән аны һәрчак Вокзаллар сыендырды. Каршы алдылар, озатып калдылар. Вокзаллар аның гомер тукталышлары иде.
— Оныгың буй җиткән ләса, Миңниса.
— Ходайга шөкер, үсте. Сау-сәламәт. Җиденчедә укый.
— Үстердек, дип әйт.
— Үзебез өчен түгел, ата-анасына игелекле булсын, ал арны ярдәменнән ташламасын. Мәктәптә кышкы каникуллары башланды. Әзрәк булышсын, тәрбияләргә өйрәнсен дип, әти-әнисе янына илтәбез.
— Анысын беләм... Гел күреп торам ич... Аналар бәхетеннән тормыш юллары, дөньялар яктыра. Ул яктылык безгә дә төшә.
— Мин бәхетле, Вокзал.
— Бәхетсез чакларыңда да бирешмәдең, күз яшьләреңне эчкә йоттың.
— Елап утырудан ни файда? Елаган чакларым да булмады түгел, булды, — диде Миңниса һәм күкчәчәкле күлмәген учлары белән сыпырды. Бу тукыманың чәчкәләрен кызының күзләренә охшаткан иде, шуңа сатып алган иде ул. Бер кичтә типчеп, икенчесендә тегеп тә куйды. Вокзаллар аны шушы күлмәгеннән таныйлар иде. Күкчәчәкләрне сыйпаштыра-сыйпаштыра, хатын елмайды. "Абау, үз-үзем белән сөйләшеп утырам лабаса", — дип, уйларын куып таратырга тырышты. Тик уйлар аның бөтен барлыгын биләп алырга өлгергәннәр иде инде... Ул арада бабасына тагылып оныгы да килеп җитте.
— Әбекәем, — диде кыз, — бабам миңа тагын шоколад алды. 
— Монысы бәйгедә катнашканың өчендер инде. Коръән - хафиз була яздың бит...
— Әйе, шуның өчен. Быел да бабай белән мәчеткә кичке укуга йөрим әле мин... Әтием дә, әнием дә сөенсен...
Миңниса сокланып, озак итеп төбәлеп, алсу алмадай матур оныгына карап торды. "Тфү, тфү, күз генә тия күрмәсен, Ходаем", — диде.
* * *
Янәдән аны паровоз тавышы сискәндерде. Элек тә шулай ачы кычкырталар иде алар. Болай да язмышның упкынга сөйрәгән мәлендә, ябышып калыр өчен дөнья-дәрья буйлап салам эзләгәндә, шулай шомландырып үтмәсәләр дә булыр иде дә соң...
Күкрәгенә кыскан нарасые да куркудан илереп елап җибәрде . и
— Иә, балам, синең өчен юлга чыктык, тынычлан, Ходай ярдәменнән ташламас безне, — дип, аны күкрәгенә кысты.
— Әй! — дип төксе генә төртте шунда берәү. Хатын башын өскә күтәрде: картлысында тузган чәчле карт чегән хатыны басып тора иде.
— Акчам юлга җитәрлек кенә, — диде Миңниса һәм кәшилүтеннән учларына шалтыр-шылтыр тиеннәр койды.
— Мәгез !
Ул аллы-гөлле чуар күлмәкле, мәңге алдакчыга чутланган сөйкемсез затка төбәлде.
Тик чегәннең күзләре балада иде.
— Кызыңның язмышына көн яктысын күрмәү язылган, — диде ул. Миңниса һушсыз калды.
Чегән сабыйның нәни кулын уч төбенә куйды һәм сыйпый-сыйпый сөйләнде:
— Балаңның никахы да, үлеме дә күренә: берсе булса, берсе булмый калыр...
— Җитте, — диде Миңниса, ачыргаланып. — Җитте! Бантка бер сүз дә әйтмә!
Ул тирләгән кулында юешләнгән тиеннәрне чегән учына бушатты. Тегесе кырт борылды да ары атлады. Миңниса бу мәлдә нигәдер "никахы күренә" дигән сүзгә ябышты. Гүя птупты сүз аңа, дәрьяда батып барганда, салам була алды. "Димәк, баламның күзләре ачылачак", — дип уйлады хатын. Кинәт баш түбәсеннән үкчәсенә кадәр кайнар дулкын йөгереп үтте. Бу уй язгы җилдәй җылы иде.
Ул-бу була калса, ихлас күңеленнән ул Ходай каршында, Ана дигән исемгә лаек калыр өчен, кулыннан килгәннең барсын да эшләргә ант итте һәм моңа бары тик үзен генә бурычлы дип исәпләде. Бер мизгел эчендә колакларында табибларның өметле сүзләре яңгырагандай булды: "Ике яшь тулгач килерсез, операция ясарбыз... Әлбәттә, ясарбыз..." Ике яшь тулганны көтеп җиткерә алмады ул. Кемнәрдәндер ишеткән җир читендәге шәһәрләргә юл чыкты, дистәләгән табиблар белән сөйләште. Тик җавап бер үк иде: "Балагызга ике япть тулгач килерсез..."
Йөргән саен күрә барасың, күргән саен күнә барасың, ди бит. Күнде Миңниса. Ризалашты. Әмма сизде: сабыйның күз хәрәкәте кимегәннән-кими, тәти уенчыкларын куллары белән капшаудан күбрәк куаныч таба иде.
* * *
...Поездларның тәгәрмәч тавыпты гүя аның йөрәк ритмына әверелде. Вокзалдан еракта яшәсәләр дә, хәтта төннәрен йоклап киткәч тә аларның шаулап үткәннәрен ишетте, һәрчак үзен кайдадыр соңаргандай хис итте.
Ике яшьлек Зөбәйдәсен кочаклап, ул янә шушы Вокзалда утырды. Сабыйны операциядән алып кайтышы иде. Янә катлы-катлы озын күлмәген җирдән сөйрәтеп килгән чегән киләчәген юрамакчы булды. Янә:
— Балаңа көн яктысын күрмәү язган, — дип сүз башлады .
— Китегез, мин моны беләм инде. Табиблар әйтте, — диде Миңниса, тирән әрнү белән. Операциядән соң шифаханәдә идән юучы хатын сер итеп аның колагына пышылдады: "Кем инде шундый эшне өйрәнчекләргә ышанып тапшыра? Тәҗрибәле табиблар белән сөйләшергә кирәк иде бит Сезгә", — диде. Чынлыкта тәҗрибәсез табиблар хакындагы уй Миңниса өчен чит-ят планеталар кебек еракта иде. Иптеткәннәренең хаклыгына ул шул көнне үк ышанды. Йомыры гәүдәле шәфкать туташы ал арны озата чыкты. "Операция уңышлы узарга тиеш иде дә... булмады шул..." — диде үзен гаепле санагандай. Менә шунда ул кеше язмышларының җиде ятлар кулында булуын аңлады... "Юк, юк, — диде эчтән генә, — маңгайга язылган язмышыңны тир белән сыпырып төшереп булса икән ул".
Зөбәйдә дә әнкәсе куенына елыша төште.
— Өшисең мәллә, балам?
— Ю-у-у-у-к, — диде Зөбәйдә. — Кочакла мине, әннәм...
Шушы җөмлә аның җанындагы йокымсыраган күзәнәкләрне уятып җибәрде. Әрнүен җиңеләйтәм дип, сабыен канат астына яшерә бару әйбәткә булырмы? Ул үзе авылда үсте. Җил тиюдән саклап, гарип ул-кызларын ишегалдына да чыгармаган аналарны күз алдыннан үткәрде. Әнә күрше Халидә карчыкның улы түр тәрәзә төбенә менеп басып урамга карап тора... Ул үскәндә дә шулай карап тора иде, әле дә... Хәзер инде әнкәсе дә гүр иясе. Энекәшенә, аның гаиләсенә Ходай сабырлык бирсен. Тумыштан тезгәчә аяклары юк. Ә бит зиһенле ир-егет диләр үзен.
— Мин баламның җил-яңгырны үз тәннәре белән тоюын телим. Шуларга үзе каршы тора алсын иде, — диде Миңниса, эчтән генә... — Өйгә дә, илгә дә бәла булмасын.
* * *
Янә, көзге ачы җилләрдәй, сызгырып поездлар узды. Әйтерсең лә кеше гомерләре. Исәпләргә салсаң, Вокзалларда үткән көннәре күбрәк түгел микән аның? Вокзаллар үзенең дә, баласының да язмышына әйләнеп бара түгелме? Шушы Вокзалларда, төенчекләр арасына чүмәшеп, Зөбәйдәсенә күпме әкиятләр сөйләде ул. Балачагында әбекәеннән ишеткән әкиятләр, ничектер, бүген ятлагандай исенә төштеләр.
"Элек анда караңгы елга шаулап утырган, — дип башлады ул бу юлы. — Елга тирән, күп сулы икән. Елга аша матур рәшәткәле күпер булган.
Җәйге эссе көннәрнең берсендә безнең авыл егетләре шушы күпер аша күрше авылга киткәннәр. Күпер төбендә алар су эчәргә елгага төшкәннәр. Су эчкәч, берсе икенчесеннән сораган:
— Сизәсеңме, бу су баллы икән бит?!
Шуннан бал агып төшә торган җирне эзләп киткәннәр болар... Бал табылса, кием дә яңара, хәлләре дә рәтләнәчәк икән..."
Әнә шулай әкият-риваять геройлары һәрчак агымсуга каршы йөзделәр. Зөбәйдә аларны туган абыйларыдай якын күрде.
— Әнием, нигә кызлар турында шулай язмыйлар? — дип сорады ул бер тапкыр.
— Үскәч, син язарсың, балам.
— Мин бит яза белмим.
— Өйрәнерсең, — диде ана, кулындагы күлмәген типчитипчи. — Менә бит, матур апаларга сине укырга илтер өчен күлмәкләр тегәм. Тотып кара әле, тукымалары нинди йомшак!
— Укырга илтер өчен? — дип гаҗәпләнде кыз. — Мин беркая да бармыйм!
— Озакка түгел, кызым, укырга-язарга өйрәнгәнче генә... Бик әзгә генә... Үстең бит инде, алты яшь тулды лабаса үзеңә...
Дөньяны бармаклары аша гына тоеп күңеленә сеңдерә алган сабыйны чит җөмһүрияткә — әллә кайдагы Уфа каласына илтүнең җиңел түгеллеген белә иде Миңниса. Үз-үзеңне җиңми торып, тормыш юлларындагы сынауларны үтеп булмаячагын да чамалый иде ул... "Баланың бармагы авыртыр, ананың йөрәге авыртыр", — ди бит...
Язмыш аны әнә шулай янә Вокзаллар белән бәйләде.
Кызны бер атнада илтеп куйсалар, икенче атнада күрешү өчен юл чыктылар. Шулай еллар үтте. Зөбәйдә укыргаязарга гына түгел, музыка сәнгате серләренә дә өйрәнде. Гармуны да, баяны да аның кулында сандугачка әверелде. Мәктәп җитәкчелеге ел саен ал арга зиһенле, тәрбияле кызның уңышлары белән котлап рәхмәт хаты юллады. Соңгы кат кызны алырга килгәндә мәктәп директоры Миңнисаны кабинетына чакыртты.
— Укуын дәвам итегез, бик ушлы бала, — диде. — Курск шәһәрендә музыкантлар әзерләүче югары уку йорты ачылган... Белми калмагыз дип әйтүем.
Бу хәбәрдән терекөмештәй хәрәкәтчән, уттай уйнак кыз баскан урынында биеп куйды.
— Укы гына балам, укы гына... — диде Миңниса.
* *
— Әй, Ана, — диде Вокзал. — Кайларга юл тоттың?
— Еракка. Баламны тагын юллар чакыра.
— Борчуларың җаныңа сыйганнар кебек, сәфәрең уңышлы булыр...
— Үзем дә шулай сизенәм.
Кызы соңгы имтиханга кереп киткәч, Миңниса ачкыч тишегеннән эчкә карады. Бантына "И Ходаем, тагын еракта була лабаса. Бу имтиханын бирә алмасын иде микән әллә" дигән икеле-микеле уйлар да керештерде. Тик Зөбәйдәнең гармун телләрендә биеп торган бармакларын, илаһи моңнан изрәгән якты елмаюлы йөзләрне күргәч, кинәт тынып калды. Кабул итү комиссиясе рәисенең килеп чыгуын да абайларга өлгермәде, ишек тоткасы шык итеп Миңнисаның маңгаена бәрелде. Рәис гафу үтенде. Аннан:
— Ниптләп йөрисез инде апа, барыгыз, кайтып китегез. Кызыгыз керә ич инде, керәсе күренеп тора, — диде...
Еллар тагын юлларда үтте. Ул чактагы юл газапларының инде күбесе онытылган. Инде Зөбәйдә дә район үзәгендәге клубта музыка җитәкчесе булып эшли башлаган иде.
һәр адымын ныклы ышаныч белән атлаганын күреп торса да, Миңнисага язмыш каккан баласын кемнәрдер рәнҗетәләрдер сыман тоелды. Көннәрдән беркөнне ул җыенып клубка китте. Караңгы почмакка посып кызын күзәтте. Яшьләр кыз янәшәсендә утка җыелган күбәләкләрне хәтерләтәләр иде. Әле өздереп җырлап җибәрәләр, әле пыр тузып биеп китәләр. Гармун тынып калганда:
— Тагын бер генә көй уйна инде, Зөбәйдә, — дип ялынып сорап куйгандай итәләр.
— Нинди көй уйныйм соң? — ди Зөбәйдә. Үзе елмая.
Яшьләр җыр башлый:
Кулымдагы йөзегемнең
Исемнәрен беләсең.
Сахра былбыллары булып
Төшләремә керәсең.
Миңниса канәгать иде: кызы кешеләргә кирәк икән бит! Китапча әйтсәк, җәмгыятькә кирәк...
Кайтышлый ул Вокзалга кагылды. Урындыклар тезелгән рәтләр буйлап үтте.
— Килдеңме, — диде Вокзал.
— Рәхмәт әйтергә килдем, — диде Ана. — Ни хәлдә булсам да, түреңне кызганмадың...
Шул мәлдә яшь әтәч тавышлары чыгарып ир бала елап җибәрде. Кизү милиционер аны якасыннан эләктергән иде. Малайның гәзит кисәгенә төрелгән тәмәкесе идәнгә төшеп чәчелде. Алкаланып-алкаланып, пыскак төтен өскә күтәрелде.
— Сау-сәламәт көе ташлыйлар, — диде Вокзал. — Сыендырмый нишлисең?
— Бала кадерен белмиләр, — диде Миңниса.
* * *
Соңгы елларда бераз сабырланды ул, чөнки кызы тыныч иде. Зөбәйдә гөрләтеп эшләп йөри, үзе бара, үзе кайта дигәндәй, аны инде берәү дә чирлегә исәпләми иде. Ә беркөнне кыз кош тоткандай кайтып керде:
— Әнием, мине санаторийга җибәрәләр, — диде ул.
— Ярар, кызым, бик әйбәт булыр. Ял да итәрсең, берочтан сәламәтлегеңне дә ныгытырсың...
Ана ихлас күңелдән сөенде. Тик ул бу сәфәрнең үзен янә Вокзалларга бәйлисен белмәде...
* * *
Егерме дүрт көн үтте дә китте. Тик әлеге бер айга якын вакыт кызны танымаслык итеп үзгәрткән: йөзеннән елмаю нуры сүнми, сөйләшүе аеруча назлы, гәүдәләре колындай уйнап тора иде. 
Сизде Миңниса, әлбәттә, сизде. Җаен туры китереп кенә:
— Кызым, берәр егет белән таныштың мәллә? — дип сорады .
— Без өйләнешергә сүз куештык, әнием, — дип җаваплады кыз.
— Кем соң ул егет? — диде Ана, тирән гаҗәпләнүен яшерә алмыйча.
— Виктор исемле, — диде кыз. — Бу атна азагында туганнары белән безгә киләчәкләр... Пермьдә икебез дә мәдәният йортында эшләячәкбез. Минем кебек үк ул да... Гармунчы...
Миңниса сүзсез иде. Сөйләшүне ире дә ишетте. Ул күбрәк эштә була, шуңа кайбер ваграк мәсьәләләрне хатын аңа авырлык китермичә үзе чишәргә тырыша. Тик бу минутта моннан да эрерәк мәсьәлә булуы мөмкинме?
Ире дә башын селки-селки тамак кырып куйды. Бу хәрәкәт-ымнардан Миңниса "Риза булырга кирәк" дигән мәгънә аңлады. "Мәхәббәттән — табигать бүләгеннән мәхрүм итмик баланы", — диде ул икәү генә калганда.
Миңниса нигәдер Вокзалдагы чегәнне күз алдына китерде. "Кызыгызның үлеме дә, никахы да күренә: берсе булса, берсе булмый калыр..." Димәк, тәкъдире шушы... Димәк, әйбәт тәкъдир язган...
* * *
— Чәчең нидән агарды? — диде Вокзал. — Кызың әйбәт яши түгелме?
— Кайгым адәм күтәргесез, — диде хатын. — Ә чәчтә бурандыр ул... Урамнан кердем ич.
— Әнә теге башта нинди җыр җырлаталар, ишетәсеңме? "Түзәргә кирәк, балам..." диме?
— Түзми кая барасың? Бу атнада юлга чыгарга уйламаган идем шул...
Кичтән аңа Зөбәйдәсе шылтыратты. Телефон трубкасына үрелүгә, куллары калтырый башлады. Аргы башта кызы елый иде.
— Хет бер сүз әйт! Ни булды? — диде Ана.
— Үзем үстерәм, — дип әйт, әнием! Табиблар баламны тудырмаска кушалар. Сукыр туачак, диләр...
Миңнисага баскан урынында идән такталары йөзеп киткәндәй тоелды. Көч-хәл белән телен әйләндереп:
— Елама, кызым... Үзем үстерәм... Мин инде сиңа киң күлмәкләр тегеп куйдым, — дия алды. Трубканы куйгач та, ул шактый вакыт һушын җыя алмый торды. "Алдан аягын киенгән алга чыгар" ди бит, аңа юлга җыенырга кирәк иде. Соңгармаска кирәк иде... 
Кызын күреп, Миңниса өнсез калды: сулган чәчкәдәй төсе киткән, иреннәре яргаланып кипкәннәр, күз төпләренә диңгез кабырчыгы ябыштырып куйганнар диярсең...
— Безнең нәселдә сукыр кеше юк, — диде Ана. — Сине ялгыш егып төшердек. Әбекәең күрми калган...
— Виктор шулай туган, — диде кыз.
Ана дәшмәде. Бераздан:
— Без исән-сау бит әле, балам. Әтиең дә гомер буе эштә. Үзем дә эш ташлаганым юк. Ничек тә үстерербез. Ходай кушмаган хәл булмас... — диде сабырлыгын җыеп. Үзенең йөрәгеннән кан тамды, һава җитмәгәнен тойды. "Лып" итеп баскан урынына чүгәләде.
Кызы сизде. Янына килеп әнисенә кулын сузды, торгызырга булышты.
— Бала туганчы синең янәшәңдә буласым килә, әнием, — диде кызы. — Ә Виктор икебез өчен дә эшләп торыр...
— Шулай әйбәт булыр, — диде кияү.
— Шулай әйбәт булыр, — диделәр хезмәттәшләре.
— Шулай әйбәт булыр, — диде Ана. Ул ил өстенә төшкән кайгыны —сугыш чорын күз алдына китерде. Ач-ялангач иделәр. Черегән бәрәңге кәлҗемәсе ашап, ике сеңлесе агуланып үлде. "Ил белән", — диде әнисе. Йөрәк әрнүен эчкә йотты. Әтисе сугыштан кайтмады. Янә: "Ил белән", — диде әнисе. Йорт саен кара өчпочмаклы хатларны кулдан - кулга йөртеп күз яшьләренә мандылар. Ил белән булгач, хәсрәтнең һәртөрлесен күтәрә алдылар...
Ә монысы ялгыз бантка килгән бәламе? Әллә илгәме?
— Илгәдер, — диде Миңниса. — Аналар илгә рухи гарип тудырырга тиеш түгелдер. Нәселгә рухи гариплек кенә кермәсен. Калганына түзәрмен... Чүп күрмәгән, чүмәлә җыймаган кешемени мин...
* * *
Тагын шаулап поездлар үтте. Алар Миңниса гомеренең төрле мизгелләрен тәгәрмәчләр шавына ияртеп китә тордылар. Тегендә кызы көтә аны. Аны гынамы соң?! Ул да Ана хәзер.
— Оныгың елмая... — диде әвене янгандай йөгереп килүче чегән, юлыннан бүленеп.
— Син безгә үткән елгы кар кебек кирәксең, — диде Миңниса, канәгатьсезлек белдереп. — Зинһар, берни дә юрама. Мә ун тәңкә...
Әйе, оныгы аңа карап елмая. Әбекәенең янына килүен көтеп кенә тора: кояштай дөньяны нурга күмә. Бу мәлдә Миңниса үзен, сират кичеп, Фирдәвес оҗмахында утыргандай хис итә. 
...Әле ике ай элек кенә оныгын бәби тудыру йортыннан алып чыгып диванга салды да кычкырып елап җибәрде ул:
— Иа Ходам, шушы нарасыйны үстерерлек көч һәм гомер бир!
Әмма бу шатлык яше иде. Ничә айлар буена төенләнгән хәсрәтнең чәчелеп таралуы иде. Табиблар сабыйны сау-сәламәт туды, диделәр. Шулай да күңелнең бер почмагын яшеренеп кенә шомлы шик кимерде. Ул көн дә уенчыкларның иң җетеләрен оныгы күз каршында тотып тора: әле уңга, әле сулга йөртеп карый... И, ул могҗиза көтүләре! Аның авырлыгын ул берүзе генә белә.
* *
— Әнием, кызымны сагындым...
Менә шушы бер җөмлә янә аны юлга чакыра. Юк, Миңниса үзе генә түгел. Таянычы — карты белән ул. Әнә алдан оныклары йөгерә. Кинәт ал арга табан борыла.
— Әбекәем, ә син әниемне сагындыңмы? — ди.
— Сагындым, — ди Ана.
— Мин дә, — ди оныгы.
Юлларда, Вокзалларда аның гомере үтте.
Адәм баласы бу фани дөньяда нибары бер мосафир икән. Ул шуны аңлады. Әлеге юлларда Ана дигән исемне үзеннән алда йөртте. Вокзаллар гомер тукталышлары икән. Монда аңа үз-үзен тоярга, ниндидер уйлар уйларга мөмкинлек туды. Тукталып торганда күпме кешеләрне күрде. "Бу дөньяның кеме юк" дип уфтанган чаклары булды. Куанган чаклары булды. Күпме гыйбрәт җыйды.
Янә поезд кычкыртты. Бусы — үткәннәр кайтавазы. Инде аны поезд тавышлары сискәндерми, бары тик еракка, алга таба чакыралар иде.
Алма
— Соңга калабыз, тор! — дип пышылдады бер кояш нуры. Сискәнүдән юрганы ятагының икенче ягына шуып төште. Аптыга-алттыга күлмәк-ыштанын киде. Чалбарының бер балагына Сары чишмә сазы ябышкан икән, ул шоңк итеп урындык аягына бәрелде, һәм... аңа рәхәт булып китте.
Шәһәрдә түгел, әбисендә кунакта икән бит. Мәктәпкә дә барасы юк. Ашыктырмыйлар икән аны. Туган көненнән башлап кояш нурын күрергә вакыты тими: олылар ашыктыра. Башта балалар бакчасына, аннан мәктәпкә. 
— Чеп-чеп-чеп... чеп-чеп-чеп...
— Кыт-кыт-кыт... кыт-кыт-кыт...
Әнә әбекәе дә йортта бугай. Тавыкларга җим сибәдер.
Малай көзге каршына килеп чәчен тарады, әнисе калдырган чемоданнан ап-ак носкиларын эзләп тапты һәм комлап юылган гәрәбәдәй сары, юеш болдырга чыгып утырды. Яргаланырга торган тәпиләренә ак оекбашын киеп куйды да чалбар балагын кагып алды. Чишмә сазы, тузанга әверелеп, оекбашлары өстенә коелды. Тагын шәһәр исенә төште. Әзрәк кәефе кырылудан авызын турсайтты.
— Исәнме, песием!
Малай сәер тавыш килгән якка — күрше йортның биек болдырына күз салды. Анда ике йодрыгы белән күзләрен уып, авызын уймактай түгәрәкләндереп, татлы иснәп торучы бер кызны күрде. Чәчләре тузган, үзе яланаяк, үзе эчке күлмәктән. Кыз кояшка, ак болытларга үрелгәндәй итте, чирәмгә йөгереп төште дә яңгыратып кычкырып җибәрде:
— Исәнмесез, чебиләр!
— Чеп-чеп-чеп, чеп-чеп-чеп, — дип җавапладылар чебиләр, болдыр тирәсенә җыелып. Кызның ирен читенә кояпт нурлары кунды, йөзе җәйге челлә чорыдай яктырды. Бер кулы белән болдыр таянгычларына тотынган көе, ул янә аваз салды:
— Исәнме, әтәчкәй!
— Кик-ри-күк! — диде әтәч аны тавышыннан танып һәм, затлы койрыгын чөеп, тавыклар төркеменә кушылды. Кыз бармаклары белән күзләренә төшкән чуалчык чәчләрен рәтләмәкче булды. Татлы итеп киерелде һәм янә:
— Исәнмесез, тавыклар, — дип кычкырып җибәрде.
— Кыт-кыт-кыт, кыт-кыт-кыт, — дип ябырылып килделәр тегеләре. Чебиләр куркышып читкә сибелде. Бар табигать бу мәлдә кыз күзләренә төбәлгән иде.
Малайда кинәт ак оекбашларын салып атасы килү теләге уянды, һәм ул яланаяк өйгә элдерде. Әбисенең суыткычында ике зур алма барлыгын хәтерләде. Кичә бакчадан үзе өзеп кергән иде. Җәлт кенә икесен ике кулына тотып болдырдан төште.
— Исәнме, кояш!..
Кыз инде иң өстә, өй бусагасы төбендәге баскычта тора иде. Малайга ул биектә-биектә, кояш тирәсендәге ак болытлар янында булып күренде.
— Әй, кыз! — дип эндәште кыюсыз гына.
Кыз игътибар итмәде, ишетмәде дә бугай.
— Әй, кыз! — диде янә, алсу алмаларны ике уч төбендә әйләндереп. — Әйдә кил, икәү уйныйбыз.
— Алма! — диде кыз, птыпырт кына. — Алма! 
һәм, ялантәпи баскычлардан йөгереп төшеп, ямь-яшел чирәмле сукмактан малай кулындагы алмаларга таба атлап китте.
Ә урамда бик тиз ал арны яланаяклы, пычрак чалбарлы малайлар уратып алды. Күз ачып йомганчы, алсу алманың берсе әрсез алабайлар кулына күчте. Кайсыдыр кесәсеннән җәпле пәке чыгарды. Бүлешүләр башланды. Кыз, күзләрен тутырып, малай кулындагы икенче алмага карап тора иде. Малайның да монысын икегә, бары тик икесенә генә бүләсе килде. Әйе, яртысын үзенә, яртысын аңа. Булмады. Пәке сорап тору файдасыз, хәзер кисәкләп, талап бетерәчәкләр. Шул мәлдә аның башында бер уй калыкты һәм шуны тизтиз әйтеп калырга ашыкты:
— Әй, кыз, мә, йөгер өеңә. Урталай кис тә яртысын миңа алып чык...
Кызның җил дә тарый алмаслык тузгак чәчләре, йомптак тулы тәпиләре малайның күз алмасында уйнап калды.
Шул көнне, сабыр гына сулап яткан юл тузанын ду кубарып, җиңел машинада әтисе белән әнисе кайтып төште. Өйгә банан, әфлисун, лимон ише шәһәр исе тулды. Бераздан малайның сары сазга баткан чалбарын юып йорттагы кер бавына чыгарып элделәр. Күп тә үтми, ак оекбашын, тузаннан арындырылган туфлиләрен, туры сыры беленерлек итеп үтүкләнгән чалбарын кидертеп, җиңел машинаның арткы урындыгына чыгарып утырттылар.
...Ә тиздән әбисе дә бөтенләйгә авылдан шәһәргә күченде.
* *
— Мә яртысын, — дип эндәште кояш нуры. "Йокларга дип тә ятмаган иде ләса. Саташа мәллә соң?"
— Мә яртысын, — диде хатыны, аңа алсу алма сузып. — Киләсе елга тагын бер шушындый алмагач утыртырга кирәк булыр. Үзе сусыл, үзе баллы...
Ирнең күз алдыннан чуалган чәчле, ялантәпиле, кара күзле кыз йөгереп узды.
— Аптыратма әле, — диде ул хатынына төксе генә.
— Миңа кирәк мәллә бакчаң. Үзең җенләнгәнгә генә... Синең өчен генә мин... Бала-чагам булса, бер хәл... Әнә балконда монысы да череп ята...
Хатын авызын бүселдерде, ике ярты алманы тотып, бүлмәдән чыгып китте.
— Әйе, кирәк булыр. Утыртырбыз язга, — дип сөйләнде ир үз-үзенә. Күзләренә янә ябырылып кояш нуры тулды. Физзарядка ясап алды. Өрфия пәрдәләрне тартып бер почмакка шуыштырды һәм кемнәндер курыккандай куырылып: 
— Исәнме, кояш! — дип пыт ылдады.
Тагын уе алмагачка күчте. Ә авылда, бәлки, әбисенең бакчасы исәндер әле. Алмалары һаман шулай эредер. Күз явын алырлык матур алсудыр. Алып киләсе иде дә орлыктан шул алманы үстерәсе иде. Башта тәрәзә төбендә. Аннан бакчага күчерер иде...
Ул, уйларыннан бүленеп, урамга карады. Выжт-выжт узган тимер машиналар, салкын юллар күңелен өшеткәндәй тоелды. Кинәт күңелсез булып китте...
* *
— Алма кайда? — дип пышылдады бер кояш нуры.
— Алма? — дип сорады ул, йокы аралаш.
— Әйе, алманы кая куйдың, әни?
— Ә-ә-ә. — Хатын айнып китте. Улы икән. — Кызларга ташып бетердең тәмам. Бер капчык иде ләса...
— Бу юлы күп кирәкми, икәү җитә, — диде улы.
— Балконга чыккач та уңга кара, шкаф өстендәге катыргы әрҗәдә...
Улы күтәреп кергән ике алсу алмада балачак хатирәсенең яктысы балкый иде.
— Берсе малайларга. Ә берсен... әйтмим...
Ана елмайды. Димәк, улының алма белән сыйларлык сөйкемлесе бар. "Кешеләрне Ходай яртышар алма сыман бүлгәләп җиргә тараткан, ди, имеш, һәркем үз яртысын үзе эзләп тапса гына бәхетле була", — ди иде әбисе. ...Ә ул бербөтен алманы берүзенә алды. Шкафка затлы савытлар янына кертеп куйды. Авызыннан сулар килсә дә, кисәргә җөрьәт итмәде. Алма череп бетте. Көтсә дә, күрше малай кайтмады. Үсте. Буй кыз булды. Шәһәргә күчте. Тәвәккәлләп ир бала тудырды. Аңа насыйп алманың икенче яртысы бар иде инде. Гомер бакый, җаны — авылда, гәүдәсе шәһәрдә яшәде. Фатиры булмаса да, җәйгелек өчен бакча сатып алды.
— Улым, икегә бүлегез. Икәү бүлеп ашагыз, — дип калды ул ишектән кош тоткандай чыгып барган бәгырь җимешенә. — Бәхет — бергәлектә...
һәм торып тәрәзәгә карады. Урамда салкын көз иде. Юеш караңгы юллар, яңгыр тамчылары сыенган тәрәзәләр...
* * *
Берсен-берсе танымыйча, гомер бакый бер подъездда дөнья көтүче ике зат бу мәлдә бер үк алсу алма турында уйлады... 
Таш чыгаручы
"Дөньяның иң тыныч почмагыдыр бу", — дип уйлады ул. Шул мәлдә суга чулт итеп бака сикерде.
Камышларны кыштырдатып нидер кыймылдады, ялгыз кош моңы, чикерткәнең скрипкә сызганы картның колак яныннан шуып үтте.
— Гали дә үз эшендә, Вәли дә үз эшендә, — диде дә, авыр кувалдасын иңенә салып, ярга чыкты. Эш коралын җиргә ташлады. Кул сырты белән юеш маңгаен сөртеп алды.
— Бүген күрше авылда көтәләр... — Карт, чирәмгә утырып, бәрхет түбәтәен тез башына элде, аның төкләрен сыйпап тигезләде һәм тынып калды.
Ялгыз-ялгыз сикерешкән дулкыннарга күз төбәп утырудан кинәт моңсу булып китте. Янә, урыныннан кузгалып, елга үзәгенә табан атлады.
Елга көмеш тәңкәле балыктай боргаланды, челтер-челтер челтерәде. Карт тимер таягының очын суга батырды.
— Өлгергән булырга тиеш, — диде ул. — Монысы да өлгергән булырга тиеш.
Суга тыгылып комны актарды һәм ташны дулкыннан да йомшаграк назлап капшап карады:
— Түгәрәкләнеп, шомарып яткан, күр син, әй!
Әле бер ягына, әле икенче ягына чыгып, аны таягы белән өскәрәк күтәрде. Елкылдап су төбеннән калыккан күклеяшелле газиз җисемгә карт озак итеп, сокланып төбәлеп торды. Буй-буй ак сызыкларына бармак битләрен тигезде. Е1рексездән уч төпләренә күз төшерде.
— Сызыклар, сырлар, — диде ул. — Бусы гомер сызыгы, дигән иде чегән, монысы — тагын да тирәнрәге — язмышныкы. Монысы — йөрәктер, мөгаен. Карт алсыз-ялсыз йөрәген күз алдына китереп кызганып куйды.
— Сызыклар түгел, бәлки җөйләрдер, — диде ул һәм үзүзенә сорау бирде: — Йөрәк дигәне берьюлы ничә җөйне сыйдыра ала микән? Хәер, күптер, күптер... Югалтулар санынчадыр ул җөйләр.
Балалары бар иде — терекөмештәй таралдылар да беттеләр. һәрберсе бер җөй сыман җанны сызлатып тора. Анда-санда кайтып күренәләр дә өр-яңа җөйләр өстиләр. Карчыгы бар иде. Китте. Мәңгелеккә... Анысының да җөе төзәлми. Ул да тегендә ялгызыдыр...
— Мине кешеләр көтә, — диде карт, уйларыннан арынырга тырышып, һәм ярдан өскә үрмәләде. Көрәк, сәнәк кебек эш кораллары арасыннан шешәдәге керосинны эзләп алды. Селки-селки болгатты һәм аска шуып төште. Шешәсен ачып, сыеклыкны таш өстенә койды, шырпы сызып ут элдерде. Ялкын шунда әйләнә-әйләнә биеде дә тәмам хәлсезләнеп сүнде.
— Кызды, — диде карт, — булды бу.
Ул авыр кувалдасын ташка орды. Ак сызыклар буйлап җөйләр ачылып китте. Аяк астында әллә ничә вак кисәк пәйда булды. Вак дулкыннар аларны күмәргә тырыптып йөгереште, картның йөзендә кояш уйнады. Су исен, үлән исен, үзе генә сизгән таш исен тою рәхәт иде аңа.
— Таш исе, — диде карт, иркен сулап... — Таш исе...
Хәер, бу хакта аның берәүгә дә тел ачканы юк. Ышанмасларын белгәнгә сөйләми. Гомер буена монда берәүнең дә озаккарак тукталганы, кызыксынып та, янына төшеп караганы булмады. Ә үзен көтәләр...
— Ташчы бабай килгән, — дип, бала-чага урамнан бер генә сөрән салып үтә.
Минут эчендә арба тирәсен халык уратып ала.
— Синең дә мунчаң салкынмы? — ди ул, каш астыннан гына соңгарак калганына елмаеп. — Өлгермәдең бит...
— Салкын шул. Киләсе юлы миңа китерерсең инде.
— Димәк, иртәгә дә эш бар әле, — ди ташчы, эчтән генә сөенеп.
Арбасы бушаганчы күңелен бушатырга, кич радиодан ишеткән сәясәт, һава хәлләрен сөйләшеп алырга җитешә. Чәйгә дә чакырыштыралар...
— Баба-а-ай!
— Әү! — диде карт, бантын күтәреп. — Кем ул анда?
— Исәнме !
— Исән идек әле, Аллага шөкер. Юл югалттыңмы әллә? Иә, төш, ник яр башында торасың?
— Югалтмадым. Авылга кайтыш. Сине күрдем дә тукталдым менә.
— Танымыйм. Кем улы соң син?
— Хәнифнеке.
Ир-егет, аска төшеп, карт янына чүгәләде.
— Ә-ә-ә. Атаң яхшы кеше иде, — диде карт һәм ике кулын йөзенә якын китерде дә, куе зәңгәр күккә төбәлеп, дога кылды. — Былтыр көз мунча ташын алыштырган иде... Үзе ташышты... Кайчан җирләдегез әле? Майның ничәсе иде диюем? — Ул мосафирга борылып карады.
Ир, бантын аска иеп, чирәмгә текәлде.
— Ни... Җирләргә кайтып булмады. Хәлсез чак иде. Бер тиенсез.
Ул янә авыр сулады. Карт дәшмәде. Урыныннан кузгалып, иң авыр ташны кочаклап күтәрде дә текә ярдан өскә менеп китте. Ир аны тиз-тиз куып тотты:
— Тукта, хәзер үзем менгерешәм. Билеңне кузгатырсың. 
— Кузгалмас, җиңел ул. Вакладым ич шуңа.
— Куй, — диде ир, аның каршысына чыгып.
Карт ташны тау битенә куйды. Ир, кочаклап аны җирдән кубарганда, "әх-х-х!" дип авыр ыңгырашып алды һәм алга атлады. Бер, ике, өч адым...
— Дүрт, — диде авыр көрсенеп. Бишенчесендә аяклары тыңламады, тез буыннары йомшарды. — Авыр, — диде аннары, җиргә ташлап. — Ә син ник ташыйсың моны? Кемгә кирәк шулкадәр?
— Кешеләргә.
— Кеше өчен таш чыгарасыңмыни?
— Үзем өчен, — диде карт, үпкәләп. — Әйе, үзем өчен, — дип кабатлады эчтән генә.
Аның: "Дөньяда ялгызлык дигән татлы газап бар. Яшәү бары тик шушы газаптан тора. Бу галәмдә барча җан ияләре япа-ялгызлар, әмма еш кына күмәк, бергә булып күренергә тырышалар. Минем яшәү тамырым менә шушы ташлар инде. Арадашчыларым алар. Кешеләр күңеленә алтын күперем — шулар", — дип әйтәсе килде. Дәшми калды. Бары кулларын күтәреп, үзе дә сизмәстән:
— Елгама гомер бир, Ходам, — дип, ярга тезләнеп янә бер кат дога укыды.
"Картайган мескен, исәрләнгән", — дип уйлады ир.
Шактый вакыттан соң алар, сөйләшер сүз тапмыйча, аерылыштылар.
Карт нигәдер йоклый алмады. Тәүге таң нуры тәрәзә пыяласына кагылуга, тимер-томырларын төяп, елгага юл алды. Еракта кызарып кояш уянып килә. Җылы җил исә. Судан таш исе аңкый. Карт оекбашын, резин итекләрен киеп, күлмәк җиңнәрен сызганды, сарык тиресеннән тегелгән билбавын салып яр читенә атты һәм агымсуга кереп басты. Битенә кушучлап су сипте, колак артларын, муенын чылатты. Тәңкәле балыктай вак дулкыннар сикереште. Алар, балтырлар арасыннан шуып чыгып, еракка, бик еракка йөзеп китә тордылар.
"Минем гомер кебек, — дип уйлады ул. — Туктатып та, тотып калып та булмый... Ә ташлар кала... Карап торышка салкыннар, җансызлар кебек..."
— Хәерле иртә, карт!
Карт бөкрәйгән көе генә бантын күтәрде. Теге мосафир икән.
— ЕГсәнме!
— Әйбәт идек әле.
— ЕГртәләгәнсең .
— Чыклар кибеп бетте ләса, ничек иртә булсын? Син менә юл арты ник йокламадың? 
Карт, судан чыгып, ярга килеп утырды. Ир, аска шуып төшеп, каты түмгәк өстенә кунаклады.
— Ташлар төшкә керде... Йокы ачылды шуннан...
— Ташлар дисең инде... Әйе, ташлар сагындыра. Менә кара, авыл әле уянмаган да. Ник дисеңме? Алар кичә мунча керделәр дә ятып йокладылар, һәммәсе: "һай, талтты парлы да соң, эссе дә соң", — дип мактадылар. — Аннан, мамык мендәрләренә чумуга, төш күрә башладылар. Ә бит алар талттнын тәмен, серен белмиләр. Ә син беләсең. Чөнки син дә минем кебек таш чыгаручы.
— Таш чыгаручы? Шахтер мин.
— Шахтер дигәне безнең авылча түгел аның. Ә менә син, шахтер булсаң, ник килдең минем янга? Иртә таңнан ни эшең калган, җә?
— Булышыйм әзрәк. Сиңа берүзеңә авыр бит. — Ир чирәмгә носкиларын салып ташлады, күлмәк изүен чишеп җибәрде. — Салкын таш өстендә күпме утырырга була, кузгалыйк .
Карт дәшмәде. Ялгызлыктан аны ир генә аера алмаячагын аңлый иде ул. "Ташлар минем гомер байлыгым", дип уйлады. Уйларын таратып, җылы җил исте. Ашыга-кабалана, елга алга йөгерде.
"Ташчы туганда ук ташчы булып туадыр. Бу бала да шулайдыр. Хәзер язмыш белән килешергә кирәк".
Карт, тимер таягын тотып, яр буеннан атлады.
— Таш әзәйгәнме әллә?
— Әзәймәс. Чыгарып кына бетер.
Ирнең йөзе моңсуланды. "Монда да ят, тегендә дә үз була алмадым", — дип уйлады, картның төксе сөйләшүенә эче пошып.
— Бабай, — диде, бераз тын торгач. — Әйдә, мин машина сатып алам. Ташны икәү чыгарабыз да икәү ташыйбыз моннан соң.
Карт янә дәшмәде. "Машина, — дип уйлады эченнән генә. — Менә шунда бетә дә инде аның кызыгы. Ат булса бер хәл". Ул менә гомере буена таш чыгарды, тирә-юньдәге авылларда аның ташы тезелмәгән мунча да юктыр. Гомер буена ат алырга хыялланды. Кул очында акча маясы бар дигәндә, йә арба көпчәге ярылды, йә дилбегәсе өзелде...
— Сыерым әйбәт минем. Сиңа нигә инде бу елга талтты? Колхозга адәм рәтле эшкә кер әнә. Хәзер уракка төшәрләр.
— Булмый. Башка эшкә күңел ятмый. Әйтмә дә. Гомер буе ташкүмер кистем, хәзер күнегелгән.
— Себер китеп таш кисмәсәң, — диде карт, хәйләле елмаеп.
— Ә яшьлекне нишләтәсең аны?! Әнә бит һаман китәләр. Безнең шахтага Барый агайның уллары яңа урнаша калдылар... Балачакта сиңа таш ташышкан истә әле... Капка төбеннән мунча янына йөгерә-йөгерә ташыган идек. Таш безнең елгада да җитәрлек, китмә дип әйтмәгәнсең шунда...
— Тыңлыйсызмыни сез, яшьләр? — лиле карт көрсенеп һәм күршесенең күзләренә төбәлде. — Иә, ничек анда чит җирләрдә? Баедым дисең... Машина алам дисең...
— Фатир саткан акчага ул, — диде ир. — Ә фатирны барактан бушлай биргәннәр иде теге заманда. Нигә, искерәк машина алып була. Таш ташырга ярамасмыни?
Карт кинәт урыныннан сикереп торды да, тимер таягын шаңк-шоңк китереп, су буйлап китте.
— Әй, карт, — диде ир. — Нигә син елга үзәгеннән эзлисең? Ярда юкмыни?
— Ярда да бар, — диде карт. — Ник булмасын?!
Ир аның кулыннан тимер таягын алды һәм сары балчыкка батырды.
— Ниндидер катылыкка тиде, хәзер карыйбыз, — дип сөйләнде. Көрәк белән балчыкны ачып ташлады.
— Өлгергәнме? — дип сорады карт.
— Кем белгән инде аны?
— Өлгерсә, утсыз ватылмас. Өлгермәгән булса, көрәк белән төртсәң дә кубып төшәр. Сырлары бармы?
— Нинди сыр? Синең маңгайдагы кебекме?
— Синекендәге кебек.
— Юк.
— Күм. Димәк, өлгермәгән әле. Киләсе елга казып карарсың, — диде карт.
"Мин бөл арны беләм, мин дә гомер буе таш кистем, югыйсә, — дип уйлады ир. — Өйрәтә".
Бер мәлгә икесе дә тынып калдылар. Карт, күрше авылга таш илткән, аны озын арбасыннан җиргә бушаткан мизгелен күз алдына китереп, татлы елмаеп куйды. Менә тагын йорт саен хатын-кызлар йөгерешеп чыгар. "Хәзер, әтисенә әйтим әле, таш кирәк иде инде" дип, һәрберсе йортларына ашыгыр. Бераздан ирләр җыелыр. Кул кысышып саулык сорашып алырлар.
— Бу юлы күпмегә бирәсең?
— Утыз сум.
Сүзгә хатыннар кушылыр:
— Кыйбат түгел түгелен. Тик ярлы чак, бабакай. Ярты ел акча күргән юк. Ә таш бик кирәк иде инде менә... Кирәк иде...
— Егерме бишкә ал.
— Егерме тәңкәгә бир әйдә.
— Ярар, биш тәңкәсен баегач түләрсең, — дияр карт. 
Әйе, аңа бөтен авыл бурычлы. Башта әйткән хакына алсалар да, бурычлы калырлар иде. Карт моны яхпты белә. Ул ал арга салкын елга ташы яки кайнар мунча пары гына өләшми, каршылыклы тормыш ямен өләшә. Мәхәббәт белән нәфрәт кебек, яшәү белән үлем кебек. Үзе дә шулар белән бай ул. Кешеләр белән бай. Ялгызлыгы белән бергә аны кешеләр көтә. Чәйгә чакыралар, озатып калалар.
— Карт, — диде ир, — тегендә таш чыгару куркынычрак.
— Нәрсәсе куркыныч?
— Таш басты, менә күптән түгел генә. Без өчәү исән калдык. Калганнарның туган якларына мәете генә кайтты. Анда, җир астында, һәр почмактан үлем карап тора.
— Монда да басарга мөмкин, — диде карт. — Нәфесләнеп зуррагын күтәрсәң, тауның текә җирендә көч җитми башлый... Әкренләп, ипләп эшләргә кирәк. Менә минем гомергә бетмәде ул. Ашыкмасаң, синең гомергә дә җитәчәк. Машинаң белән елгага килмә түлке.
— Ярар, — диде ир. — Ярар соң ату...
Ике адәми зат, ялгызлык тоеп, янә аңлаша алмыйча аерылыштылар. Карт янә керфек тә какмый төн чыкты. Җанын бер уй бораулады: "Миннән алда килеп, белер-белмәс казып ташлый күрмәсен".
Ул, оекбашларын кулына тотып, елга буена төшеп китте. Яр кырыенда ике тезен кочаклап утырган ирне күрде.
— Йокысыз булдың син, әй.
— Монда чикерткәләр сайрый, бакалар сикерешә. Күңелле, — диде ир. — Ә тегендә гомер үткәргәнбез, яшәгәнбез без дә. Син нигә йокламадың, иртә бит әле?
— Нигә, нигә... Картайгач белерсең нигә икәнен, — дип үртәлде тегесе.
Шул мәлдә тын иртәне яңгыратып ат кешнәде. Карт колакларын үрә торгызды:
— Дөрес ишетәмме? — диде ул.
— Дөрес. Ат алдым, бабай. Үзең шулай дидең ич.
Карт имәнеп китте, кинәт сөмсере коелды. Бик озак дәшми утырды. Аннан, урыныннан кузгалып, тавыш килгән якка күз ташлады, һәм... гомерлек хыял яктысы, яшендәй, йөрәге аша үтте. Гомер бакый үз язмышына үзе хуҗа булган адәми зат өчен кинәт дөньяның бөтен кызыгы беткәндәй тоелды. Ул моңсу гына иргә якынлашты, аның җәйге таңдай якты карашы белән очрашты һәм үз сүзен әйтте:
— Улым, иртәгедән үзең генә чыгарырсың инде ташны. Мин картайдым. Күреп торасың, хәлем дә чамалы... Ә син яшь әле, көчле чагың. Кырый йорттагы Зиннәтуллага вәгъдә иткән идем, шунда илтерсең инде башта.
Карт, ярдан күтәрелеп, әкрен генә өенә юнәлде. Юл буе уйланды. "Әйе, кешеләр барыбер онытмаслар. Ташчы карт китергән иде. Искерде шул, пары сүрән, диярләр. Миңа да кирәк, дип каршы чыгар тирә-күршеләре. Онытмаслар, юк, онытмаслар".
— Ни булды бу йөрәккә? Әллә чынлап яшен сукты, каһәр ...
Ул ялгыз өендәге ялгыз караватка кайтып ятты...
Икенче көнне бер арба таш төягән ир картның капка төбендә атын туктатты. Өй ишеген шыпырт кына ачып түргә үтте. Түрдәге караватта чалкан ятып мәңгелек йокыга талган ташчыны күрде. Картның тирән җыерчыклар белән сырланган йөзе үтә дә тыныч. Ул елмая иде...
Тукталыш
Батыр егет аның терәлеп торган күршесе иде. Туган көнен дә искә төшерә ала хәтта. Ничек тәпи киткәнен дә, ничек мәктәпкә барганын да хәтерли. Бөтенесе күз алдында ласа! Каядыр читтә — Кытайда йә Америкада үскән бала түгел.
Инде менә цинк табутны мәктәп ишегалдына кайтарып куйдылар. Погонлы кешеләр, әйбәт егет үстергәнсез, дип мактадылар, акыллы иде, диделәр. Намуслы, ярдәмчел, иде диделәр. Хатын-кызлар сулык-сулык елашты. Ата белән ана өнсез калды. Аларның сүзләре дә, күз яшьләре дә кипкән иде. Чечен иле, кара кан булып, бәгырьләренә укмашты.
Аның да йөрәге урыныннан кубарылды: әле сызлады, әле әрнеде.
— Башсыз иде бәләкәйдән, — дип кычкырды ул.
Ниндидер ят кешеләр, пәлтә чабуыннан эләктереп, аны халык төркеменең арткы ягына өстерәп чыгардылар.
— Салгансың икән, тик кенә тор, абзый. Ату пәгүнлеләр ошатмас, — диделәр. Килеште. Арттан гына: — Без тере көе җибәргән иек. Элек тә герой иде ул. Геройлыгын бөтен авыл белә. Дүрәк ие, — дип үз-үзенә сөйләнеп, төкеренеп алды.
Берничә айдан мәктәпкә егетнең исемен бирделәр.
Ул анда да килде. Анда да салмыш иде.
— Ару гына йөргәндә кинәт әллә кемгә охшап калгансың. Салгансың икән, тик кенә тор, — диделәр.
— Мин бер генә җөмлә әйтәм. Герой иде күршем бөл ай да, — дип кычкырды халык арасыннан. — Ә менә исән түгел. Әрәм булды япь-яшь башыннан... Дүрәк...
Аның тагын иске пәлтә чабуыннан эләктерделәр, тагын артка тартып чыгардылар. Уң кулын күтәреп селтәнеп алды да урам буйлап асылмалы күпер ягына төшеп китте ул.
— Бар иде егет, — диде, — инде юк. Әзмәвердәй иде. Баһадир иде... 
Янә аның йөрәгенә кан саугандай булды. Башы чатнады. Теле кипте.
Аяклары асылмалы күпер тактасына орынгач, кинәт туктап калды. Яр кырыена төшеп утырды. Кайдан кайтып барышы иде соң әле? Хәтерләми дә инде. Гомернең берәр тукталышы булгандыр. Кем кая тукталмый...
— Син башлап төрттең.
— Син...
Өч такталы тар күпернең кыл уртасында ике малай сугыша иде.
"Әй, калай әтәчләр! Җитте сезгә!" дип кычкырмакчы иде ул. Өлгерә алмый калды. Мизгел эчендә әтәчләрнең берсе аска очты. Ир, ике кулы белән чигәсен кысып, ярга чүгәләде.
— Бетте, — диде ул. — Бетте бала. Эсбидител булырга калдым...
Ул котырып куерган таллыкта нидер шыгырдаганны ишетте. Күз картлысында гына иң зур талның иң олы ботагына малайның сыңар аягы эленгән иде. Аяктан аста арык гәүдәсе чайкала...
— Хәзер, — диде ул, — хәзер алам мин сине, калай әтәч. Хәзер, хәзер имансыз герой... — һәм ярдан аска тәгәрәде. Ул арада малай, маймылдай тал буйлап шуышып, чишмәдәй челтерәп аккан елга суына төшеп басты.
— Куркыттың... Мине бинауат диярләр. Карап торып диярләр...
һәм аксый-аксый ярдан үрмәләгән малайның колагына чиертте.
— Берәр җирең авыртмадымы?
— Бер аяк озынайган, — диде малай, мыш-мыш борын тартып. — Ботакка эленеп калганы.
Малай кул сырты белән тырналган бите буйлап йөгергән пычрак тирне сөртеп алды. Күз төбе дә кара янып, күгәреп килә иде.
— Ни бүлдегез инде, җә?
— Ул башлап төртте.
— Аннан...
— Аннан мин сдача бирдем.
— Шуннан...
— Шуннан ул сукты... Аннан мин. Аннан...
— Син очтың... Их, герой, герой! Шунда тал булмаса, эләгеп калмасаң, беткән идең бит. Мине бинауат итәрләр иде. Олы башы белән карап торган диярләр иде. Ә дошманың куркак... Ташлады да качты. Кем малае булды ул?
— Зиннәтнеке. Дошман түгел лә. Дус ул минем.
— Ничә яшькә олы соң синнән? 
— Өч.
— Хәзер аксап йөр инде менә, картлар кебек.
— Сыңар аяк озынайган, — диде малай, янә борынын тарта-тарта.
— Шулай да бүтән юлы яргарак чыгып сугыш.
— Күпер уртасында төртте лә ул...
Капка төбендә алар аерылыштылар.
— Әтигә әйтмә, — дип пышылдады малай, бармагын ирененә тидереп.
...Инде ярда ялгызы басып тора. Герой икәнлеген болай да беләм лә аның, дип кычкырасы һәм үкереп елыйсы килә. Еласа да килешмәс. Салган баштан, диярләр. Ә илдә-көндә дошман бетәмени? Юктан гына төрткәләшеп кенә башлыйлар да, ахыры начар тәмамлана. Ата-анасының, авылның кадерлесе дип тә тормыйлар. Берни булмагандай, табутка салып кайтарып бирәләр.
Аның җаны бүген авылга гына сыя алмады. Капка келәсен күтәрүгә:
— Карчык, — дип дәште ул. — Киттем Чаллыга. Сөтмай җибәрәсең булса, тутыр сумкаңны.
— Кияү бу атнада үзебез кайтырбыз дигән иде лә.
— Атна бетәргә тулы ике көн бар. Кайтырлар соң. Ә мин барам әле...
— Салып алгансың түгелме? Җөрмә шул көе. Пәгүнлеләр эләктерер...
Ул хатынын ишетмәмешкә салышты.
— Мәктәп Таһирның исемен җөртә диген, ә... Шуңа гына мин дә... Йөрәк әрнегәнгә генә... Талда эленеп торганы күз алдына килде дә. Аннан аксый-туксый кайтканы... Кереп чыктым кибеткә... Юлда үтәр... Әллә ничек күңел чирләп тора бүген. Юлга дәшә никтер.
Шәһәргә җиткәнче бер сәгать буена тәрәзәгә карап уйланып барды ул. Беркемгә күтәрелеп бакмады, беркем белән сөйләшмәде. Автобустан төшеп калды да озак итеп тукталыш исеме язылган элмә тактага карап торды. Аннан үзүзенә сорау бирде: "Кем микән соң бу Комаров дигәне? Автобуска керүгә сорарга кирәк. Бәлки, аны да армиядән цинк табутка салып кайтарганнардыр. Бик күпләрнең йөрәге әрнегәндер. Ә тукталышы нинди котсыз, көнбагыш кабыгы катыш чүп-чар... Болай ярыймы соң инде, җә?" Уйларының кыл уртасында автобус килеп туктады. Кысыла-кысыла баскычына кереп басуга, һәркем ишетерлек итеп кычкырып сорау бирде:
— Җә, кайсыгыз белә, кем инде ул Комаров? 
Гаҗәпләнүдән тибрәнгән керфекләрне, шардай зур булып ачылган күзләрне күреп, бермәлгә уңайсызланып, баскан урынында таптанып торды. Көя тишкәләп теткәләгән, әмма гомере буена яратып кигән иске эшләпәсен күзенә төшеребрәк куйды. "Салгансың икән, тик кенә тор, агай", — дигәннәрен көтте. Ыгы-зыгы килгән халык кинәт тын калды. Этешүтөртешүдән туктады. Тынлыкны ул тагын файдаланып алырга тырышты:
— Җә, җә кем була инде Комаров?
— Очучы түгелме соң, — диде ике кулына ике сумка күтәргән юан түти. Бер сумкасын аяк арасына кыстырып чәчен сыпырып алды да аңардан ераклашу җаен карады. Әллә күпме кешенең күн плащлары җыерылып, олы сумка артыннан тартылдылар.
Кисәтү ясаучы булмады. Халык уйда иде.
— Бәлки, Советлар Союзы Героедыр?
— Нинди Советлар Союзы? Әллә кайчан юк бит инде ул, — дип төзәтте кайсыдыр.
— Күп эшләгәндер, бәлки. Станок артында, КамАЗда, ягъни мәсәлән. Ике нурмы деталь кыргандыр. Ә кәк же. Бәлки, өчне... Дүртне булуы да бар. Ә кәк же...
— "Дер" дә "бәлки" яшьти, — диде ул үзенеке төслерәк эшләпәле агайга. — Ә миңа тучны кирәк. Тучны беләсем килә.
Арткы ишек ягында яшьләр көлеште.
— Шагыйрьдер ул, агай, йә җырчыдыр, — дип кычкырды кайсыдыр.
Шул арада автобус икенче тукталышка якынлашты. Кемнәрдер төште, кемнәрдер менде. Ул култык астына затлы һәм юан күн папка кыстырган күзлекле егеткә өметле карашын төбәде:
— Җә, җә, син әйтерсең, шәт, кем була инде ул Комаров?
Тегесе гаҗәпләнеп җилкә сикертте. Күзлеген күтәреп куйды.
— Ә бу папкаңда берәр кәгазеңдә юкмы соң? Язылмаганмы диюем...
Тегесе, янә сәерсенеп, ямьсез караш ташлады.
— Салгансыз икән, тик кенә торыгыз, — диде.
Кинәт аның йөрәген умарта корты чаккандай булды. "Монысы тучны прафисыр инде моның. Сез, ди. Интилигин. Салганны да сизде. Ә үзе шәһәрнең геройлары турында сөйләмәгән була". Ул "профессор"лы автобустан төшеп калу ягын чамалады. "Акыллылар булган җирдән качарга кирәк. Алар тәртип ярата, пәгүнлеләргә биреп җибәрергә дә күп сорамаслар... Анысы булыр". 
Ул барып кергәндә, көн кичкә авышып килә, кызы кер уып йөри иде.
— Нинди җилләр ташлады, әти? Ничек кузгаласы иттең? — дип кызыксынды тазын идәнгә куеп. — Бер-бер хәл булмагандыр бит? Әнкәй чирләп китмәгәндер?
— Үземнең күңел чирләп тора, — дип җаваплады ул.
— Алай чирлегә охшамагансың, салып та алгансың түгелме? Әйдә уза тор, — диде кызы һәм кер эләргә чыгып китте.
— Күңел чирлегә шулай күренәмдер... Исерек кебек... — Бераз үпкәле тавыш белән сөйләнә-сөйләнә, ике оныгын күтәреп алып тез өстенә утыртты. — Күршемдә үсте Таһир абыегыз... Батыр егет иде, — диде. — Инде мәктәпкә аның исемен куштылар бүген. Түлке жәл менә, йөрәк өзелә...
Ике оныгы аны тын да алмый тыңладылар.
— Медале ничәү иде? Ордены да бармы? — дип сорадылар .
— Мәктәптә орденнарны үттек без, — диде олырагы.
Елады да сөйләде ул. Елады да сөйләде. Аны тыңлаучы бар, ишетүче бар, кушылып искә алучы бар. Шуңа бераз җиңелрәк булып китте.
— Балам, — дип эндәште ул, балконнан кер элеп кереп килгән кызына, — ә Комаровыгыз кем соң сезнең?
— Безнең подъездда торамыни?
— Юк инде. Шундый тукталыш бар сезгә килгәндә.
— Кем белгән инде аны, әти. Шәһәр зур бит. Тукталышлар да күп. Берәр батырдыр, күрше Таһир кебек.
— Юктыр, — диде ул. — Таһир кебек булса белерләр иде. Елый-елый сөйләрләр иде әле... Юктыр, юктыр.
Аның шунда бантына бер уй килде. Теге тукталышка төшәргә дә күн папкалы "профессор"ны көтеп торырга, һәм әйтергә: "Комаровны барыбер беркем дә белми. Әйдә, бу тукталышка Галимов Таһир исемен бирәбез", — дияргә. Папкасы калын иде. Күп белә булыр ул... Ә нигә? Безнең авыллар монда көн дә сөт сатарга килә. Сөйләрләр иде. Бөтен кеше белеп бетерер иде. "Герой булып туган иде ул", — диярләр иде. "Авылда мәктәп тә аның исемен йөртә", — диярләр иде. Ул, урындыгыннан торып, ике оныгын идәнгә бастырды да иләктәй вак тишекле эшләпәсен басып киде.
— Ник кидең әле, әткәй?
— Китәм, кызым. Әниең дә көтәдер.
— Чәй дә эчмәдек бит әле.
— Ялга үзегез кайтырсыз, Алла боерса. Киттем әле, — диде ул, көрсенеп.
Уйларында буталып, ялгышып янә "Комаров" тукталышына килеп төшкәнен аңлады ир. 
— Ә, тегесендә очрады бит әле прафисыр. Хәл итәрдәй егеткә охшаган иде, — дип, үз эченнән генә сөйләнеп алды, һәм, җәяүләп, өметле җиңел адымнар белән икенче тукталышка табан атлап китте.
Су хакыйкате
Поезд тәрәзәсенә бертуктаусыз елак көз чиертте. Юеш пыялаларга салкын тамчылар сыенды. Юлдашы сүзсез иде, шуңа юл ерак тоелды. Мәскәүгә якынлашканда, ул аның Хасау-Иорттан икәнлеген белде. Сәрви чәчәгедәй сары чәчле ханым кара-чутыр балаларын бер-бер артлы уятты, сәндерәдән төшәргә булышты, бер-бер артлы киендерде.
— Сугыш куркынычмы? — дип сорады Гаделбану.
— Юк, — диде хатын, гадәти тигез тавыш белән. — Сугыш куркыныч түгел. Аталар, шартлаталар. Бераздан бөтенесе тына. Кешеләр сумкаларын кыстырып кибеткә ипигә ашыгалар, колонкага суга чыгалар...
— Ә нәрсә куркыныч соң, алайса?
Ул урынсыз сорау биргәнлеген аңлап куырылып куйды.
— Балаларым алтау, күргәнегезчә, өчесе генә үзем белән. Тегеләре тагын да ваграклар. Күршедә калдылар. Ал арның өе исән әле, Ходайга шөкер. — Хатын авыр сулады. — Менә шул нарасыйларның куркынулары куркыныч. Күрәсеңме күлмәк итәгемне: балалар ертып бетерде. — Ул кат-кат ямалган озын күлмәгенең итәкләрен җәеп күрсәтте. — Пулялар оча башлагач, әни, сакла безне, дип, итәк астыма яшеренәләр...
Аның керфекләренә яшь эленде:
— Мине тау халкы еламаска өйрәтте, гафу итегез, — диде кулъяулыгын чыгарганда.
— Өегез исәнме соң? — дип кызыксынды Гаделбану.
— Безнекен иштеләр. Ирем бик булган кеше иде, мәрхүм. Ике катлы йорт җиткергән иде.
— Бер дә тау кешеләренә охшамагансыз, — диде хатын, сүзне сузарга теләп.
— Мин — Мәскәүдән. Анюта исемле, — диде ул. — Әби-бабам да Мәскәүдә туып үскәннәр. Ирем кавказлы иде. Сүз әйтергә киләм менә. Бәлки, ярдәм итәрләр...
— Нинди ярдәм?
— Сугышны туктатырлар, бәлки. Кеше үз сүзен әйтергә тиеш бит инде. Бәлки, тыңлаучы табылыр.
— Минем белән дә яңа сөйләшә башладыгыз ла...
— Сезнең белән сөйләшүдән ни мәгънә?! — диде хатын перронга чыкканда. 
* * *
Әллә нишләп шушы хатынны хәтерләде ул. Зал уртасына икенче тазны кертеп куйды да аякларын бөкләп диванга менеп утырды. Хәзер барысы да тынар кебек иде.
— Тып-тып-тып, тып-тып-тып...
Тазда төссез һәм әрсез тамчылар биеште. Алар тынарга уйламый да. Түшәмдә исә йөгерек су эзләре җәелә бара иде. Шул мәлдә ул кинәт югалып калды.
— Тып-тып-тып... Тып-тып-тып...
Гаделбану җил-җил атлап коридорга чыкты. Телефонга әле үрелде, әле кулын кире алды. Башмакларын элеп, өстәге күршеләренә менеп китте. "Бәлки, краннарын ачык калдырып йоклап яталардыр. Яшьләрдән көтәргә була барысын да". Баскыч саен сөрлекте. Кыңгырау төймәсенә бармагын туры китерә алмый интекте. Ишек ачучы булмагач, шакып карады. Эчтә өн-тын ишетелмәде. Ул, пошаманга төшеп, янә өенә йөгерде. Өйдә чиләк тулып ташкай. Улы юеш идәндә, көлә-көлә, нәни куллары белән суны чәбәкли иде. Кинәт кубарылып өйгә кергән рәхимсез тамчыларга Гаделбануның күңеле ихластан рәнҗеде, нарасыен кочаклап елап җибәрде. Бала куркынып күзләрен түгәрәкләндерде. Хатын, иреннәрен тешләп, эчтән генә үз-үзен сүкте. Тиз генә сабыеның күлмәк-ыштаннарын алыштырды да янәшә күршеләренең ишеген какты.
— Биш кенә минутка сездә калдырып торыйм әле, — диде ул. Аның әлеге галәмәт туктар, тамчылар башка биешмәс дигән кайнар өмете исән иде әле. Әмма су үҗәтләнеп иркенлек яулый, диванның бер почмагына да юеш үтә башлаган әнә. Хатын, бәлки, берәрсе килгәнче барсы да үз хәленә кайтыр, дип кенә торак-коммуналь хуҗалыгының һәлакәт хезмәтенә шылтыратты. Аннан шифоньердан дым үткәрмәс клеенка-эскәтер тартып чыгарды, аны диван өстенә япты һәм таз янына ике буш чиләк кертеп куйды да кәнәфигә утырып бер минут хәл алырга, нинди дә булса чара күрү турында уйларга булды.
— Шыбыр-шыбыр-шыбыр... Шыбыр-шыбыр-шыбыр...
Агым куәтләнде. Гаделбану яңадан урыныннан купты. Ул бер чиләкне бәдрәфкә илтеп бушатканчы икенчесе тулды. Аның эченә курку йөгерде. "Җыеп өлгерә алмасам?! Хәзер аскы катлардан менеп җитәчәкләр. Гаепле санап, барысы да мине сүгә башлар. Тизрәк сантехниклар — үз эшләренең осталары килсен иде", — дип теләде. Чиләкләрне бушатырга һич өлгерә алмаганлыгына ышануы кыен иде. Су бөтен фатир буйлап идәнгә түгелә, юеш түшәмнәр шаулый башлаган иде инде, кемдер ишек какты. 
— Су бастырасыз бит, — диде кырыс тавыш.
— Өстәгеләрдән ага...
— Алданрак хәбәр итәргә ярамадымы?
Ир төкереп алды да борылып өскә менеп китте. Бераздан башларына целлофан пакетлар, кулларына чүмеч-соскылар тоткан күршеләр йөгереп керде. Кайсыдыр янә авария хезмәтенә, тагын кайларгадыр шылтыратты. Кайсыдыр: "Берәрсенә ачкыч калдырып булмыймы? һай, мәгънәсезләр бу яшьләр", — дип, өске каттагыларны сүкте.
— Аһ, — диде икенчесе. — Безнең астагылар авылга кайтып киттеләр. Ачкычлары бездә. Су төшкәнче келәмнәрен булса да җыеп калырга кирәк ләбаса. — Ул соскысын ташлап аска элдертте. Су тәмам тантана итә, бусагадан ташып коридорга ургыла. Затлы люстраның бәллүр тамчыларыннан, стенка ишекләреннән нәни дулкыннар йөгерешә. Гаделбану кичә генә, ап-ак чүпрәк алып, бөртек тузанны калдырмыйча чистарткан иде аларны.
— Тотынма монда, — дигән иде улына — Күрәсеңме, кул эзләрең кала. — Улы шуны гына көткәндәй, кетер-кетер көлеп, ялтыравыклы ишекләрне чәбәкләде.
— Тотынма, дип әйттем, ишетмисеңме? — Улы ике кулы белән дә суга-суга шаярды. Гаделбану баланың арт ягына "чәп" итте дә караватына утыртып куйды. Нарасые холкын һәм мин-минлеген сындырган әнкәсенә үпкәләп, илереп елап җибәрде...
Күр бу суны, затлы стенканы да, Гаделбануны да, улын да санга сукмый. Беркемне дә танымый да, тыңламый да.
Өй эчендә соскылар әзәя барган саен, су тавышы ныграк ишетелә. Кешеләр инде үз фатирларын сакларга йөгерештеләр. Янәшәсендә берничә бала-чага гына торып калды. Аннан су һәм чүмеч тавышы... Юеш халатының чабуын сыкканда Гаделбану аларга күз ташлап алды. "Ярый әле янәшәмдә почык борыннар бар", — диеп куанды. Малайларның борын очларыннан акшарлы су тамчылары тәгәрәде. Бүтән чак булса, бер-берсеннән бармак төртә-төртә көлешерләр иде. Хатынга бу афәттән Нух көймәсе дә коткара алмас кебек тоелды. Су тавышын аңлатырга инде авазлар җитми, ул түшәмнән ага-ага-ага...
— Ни булды? — диде ачык ишектән бер кочак тимертомыр күтәреп кергән ир. һәм җавап көтми генә дәвам итте:
— Краннарны яптык. Хәзер тынычланыр барысы да.
Ишектән икенче берәү күренде:
— Утларны сүндердек. Лифтлар эшләми. Кипкәч кабызырбыз. Әлегә мин киттем, — диде.
Бераздан ЖЭКтан вәкилләр килде.
— Ни булды? — дип сорады җилле генә хатын-кыз. 
— Өстәгеләрнең торбасы шартлагандыр, мөгаен.
— Димәк, ремонт өчен акчаны сезгә ал ар дан сорыйсы була. Карамаганнар, димәк, гаеплеләр...
Сүзгә аларга ияреп менгән күршеләр кушылды:
— Бер елны безне дә су баскан иде шулай. Ахырдан ЖЭК бер рулон обой бирде, — диде кайсыдыр. — Пычыранган урыннарны кубарып ябыштырырсыз, диделәр. Кем инде ала-кола итеп стена ябыштырсын? Андый гади обойларны каян тапканнар диген хәзерге заманда?!
Гаделбану әйтерсең ал арның берсен дә күрми дә, тыңларга да тырышмый иде. Ул эчтән генә кабатлады: "Су юк, ут юк, обой юк, мебельләр юк". Аның күз алдында "юк"лар биеште. "Дөньяда үзеңә генә ышанырга һәм таянырга кирәклеген төшендерде бит миңа бүген Ходай", — дип уйлады. Инде күршеләр өйләренә таралышты. "Чакырулы кунаклар" да китте. Гаделбану ишекне тартып япты да, җәелгән ашъяулыкның бер читен өскә кайтарып, диванга килеп утырды. Өйдә караңгы моңсулык. Суларга һава юк. Дым һәм акшар исе борынны, күзләрне әчеттерә. Түшәмнең нәкъ уртасыннан идәнгә җәелгән чүпрәккә әкрен генә су тама:
— Тып-тып-тып...
Ул тавыш шомлы һәм салкын. Югыйсә, көзге иртәләрдә тәрәзә төбендәге тышкы калайга яңгыр чирткәнен тыңлап ятарга ярата Гаделбану. Гомумән, яңгырлы көзне ярата ул. Мондый көннәрдә җылы юрган астына чумып китап укуы үзе бер рәхәт. Тышта җүнле кешенең эте дә йөрмәгән көндә, син дә үзеңне йортлы, дәүләтле итеп тоясың.
Хатын тутырып тәрәзәләрне ачып куйды.
— Дымлы йортка җил дә якын килергә курка икән шул, — дип сөйләнде. Шунда ачык тәрәзәдән безелдәп бер чебен очып керде. Тавыш кубарып, яшен тизлегендә бүлмәне урап әйләнде дә киң дөньяга ташланды, юлын дәвам итте. "Ошатмады", — дип уйлап калды Гаделбану. Хатын кухняга чыгып электр плитәсен кабызды. Чынлап та ут юклыгын белде. "Димәк, ярдәм сорап каядыр, кемгәдер барасы була инде". һәм ирен искә төшерде. Көчсезлеген тоеп, бер мизгелдә киң күкрәкләренә сыенасы килеп китте. Кичкә генә кайта шул әле ул. Эш кешесен эштән бүлү кирәкмәс. Хатын стенага эленгән сәгатькә күз салды. Ул, вакыт дигән чиксезлекнең әһәмиятен югалтып, туктап калган иде. Вакыт... Мәңгелекме ул, әллә шушы бер сәгатьме? Әйе, әлеге бер сәгать эчендә күңелдә ниндидер борылышлар пәйда булды. Дөньяга үз күзләре белән түгел, бүтән —өр-яңа күзләр белән карый кебек тоелды. "Бу диванны алгач ничә ай кредит түләдек соң әле?" — дип искә төшерергә азапланып, озак итеп баш ватты. Шуннан уйлары затлы стенкага тукталды. Иптекләрендә буй-буй су эзләре, алар аны шактый төссезләндергәннәр, такталары да бу галәмәткә чыдаша алмыйча бүртә башлаганнар иде.
— Люстра кабызырга да ярамас инде, вак чыбыклары эчтән булса да күгәрер, — дип әрнеп текәлеп торды. Кәнәфидә улының йомшак уенчыклары сибелеп ята. Әйтерсең лә суга төшкән чебиләр. Берсенең күзенә үрмәкүч кунаклаган. Коры урын тапканына көенәме, сөенәме ул — белмәссең, йомарланган көе нәни кара тапка охшап тора. Шунда Гаделбану бер хакыйкатькә төшенде: "Бу дөньяда бернәрсә дә мәңгелек түгел, бары тик кичәге афәтсез көнең өчен генә сөенергә ярый икән". Аның күз алдыннан янә Хасау-Иорт хатыны чагылып узды. "Сугышлар бөек була алмый, — диде ул. — Ничек кенә ышандырырга тырышмасыннар, гади халык сугыш теләмәячәк. Хәер, өен су басуын кем теләсен! Күр инде менә..." — Ул тәненә ябышкан юеш халатын кубарды, аны алыштырырга кирәклекне дә оныткан хәтта. Урыныннан кубып, чиләк тоткасына үрелде һәм куркып китте, нигәдер тимер тотка чыңлавы да, күршеләренең сөйләшкән тавышлары да җир астыннан килгәндәй яңгырап ишетелә. Әйтерсең япа-ялгызы урам уртасында басып калган. Тын алырга кыенсынып торган мәлдә, бала елаган тавыш йөрәгенә килеп бәрелде. Чү, аның улы күршеләрдә ләбаса! Алып чыгасы иде. Өйдә коточкыч дым тибрәлеп тора һәм тонык караңгылык... "Куркыр микән инде нарасыем?" Ул авыр уйлар белән күршеләренең ишеген какты. "Баш сау булсын", — дип пышылдады эчтән генә.
Васыять
Урамда буран улады. Тәрәзәләргә шакый-шакый, бәрелә-сугыла йөрде дә кинәт тынып калды ул. Мәликә карчык пәрдәсен күтәреп тышка карады. Күршесенең гөлтләп балкыган йорты караңгылыкка чумган иде.
— Әллә, Ходаем... чирләштереп тә йөри иде...
Өйдә кия торган киез каталарын да алыштырмыйча, ул утсыз йортка таба атлады.
Сукмакны югалтып, читкә чыгып-чыгып алды, аякларына юеш салкынлык бәрелде. Кара бәрхет пәлтәсенә эре-эре күбәләк карлар кунды.
Күрше Мария — иң якын сердәше аның. Көнгә бер-ике кат күрешеп, дөнья хәбәрләре сөйләшеп алалар. Нәкъ шундый кичтә ул Мариянең бу йортка килен булып төшкәнен хәтерләде. Күршесе Миңнемөхәммәт аны сугыштан алып кайтты. һәм авылдашларына бер генә җөмлә әйтте:
— Мине үлемнән алып калды бу кыз бала, — диде.
Әллә шул сүзләр тәэсирле булды, әллә үзе ятсынмады — Марияне авыл тиз үз итте. Мулла чакыртып никах укыттылар, Мәрьям дип исемен алыштырдылар.
Иң башлап аның янына Мәликә керде. Мария өйдә берьялгызы иде.
— Исәнмесез, яшь килен, мин Мәликә атлы булам, — диде ул.
Мария да баш кагып исәнләште, әмма бер сүз дә кайтарып әйтә алмады. Мәликә тагын эндәшеп, сораулар биреп карады. Мария өлгергән арыш башагыдай тигез үрелгән чәчләрен әле алга, әле артка күчереп елмаеп торуын гына белде. И ул чакта Мәликәнең аны кызганулары! Ничек яшәр инде монда бу адашкан кош? Ни дип килгән инде, җә? Әнә шунда ул бер әйбергә игътибар итте: марҗа киленнең бәрхет пәлтәсе нәкъ Мәликәнеке кебек иде.
Әмма ике-өч ай дәшми йөргән Мария, бер-ике сүз белән булса да, кушылып сөйләшә башлады. Бер елдан инде ул шунда туып-үскән кайберәүләрне уздырып та җибәрде. Колхоз басуында чөгендер утаганда яңгыратып кычкырып көлүе авыл үзәгенә кадәр ишетелеп торыр иде. Аны кызганулар әнә шулай үзеннән-үзе эреп юкка чыкты...
Менә Мәликә, кар көртләрен ера-ера, аның янына йөгерә. Артыннан, Мариянең яулыгыдай, кап-кара төн сөйрәлеп килә. Әллә нинди ямьсез, шомлы төн...
— Сал әле бу кара яулыгыңны, — диде аңа Мәликә бер тапкыр.
Мария, шкафтан алып, башына ак яулык бәйләде. Шул көнне басудагы хатын-кызлар аңа беренче кат Мәрьям дип эндәштеләр:
— Ак килешә икән сиңа, Мәрьям...
— Сылуга солы саламы да килешә, — дип җаваплады ул.
Инде күпме гомер үткән. Ирләреннән бантка гомер кичерүләренә күпме еллар узган. Исәпли башласаң, очына да чыга алмассың... Ахирәтен гаҗәпләндереп әнә шул кара яулыгын ул янә эзләп тапты.
— Кара төс йөзне караңгылый. Безгә килешми инде хәзер, бәйләмә моны, — диде Мәликә карчык.
— Тимә, Мәликә, бәйлим әле, — диде ул һәм ахирәтенең күзләренә серле караш ташлады. Моңсуланып иелде дә идән астына төшә торган ике имән тактаны ачып куйды.
Мәликә имәнеп китте. Анда, шәм яктысында, иконалар, эре-эре тәреләр күренеп тора иде...
— Ак яулыкны сезгә ярар өчен генә яптым. Идән асты һәм кара яулыгым — чын тормышым минем, Мәликә. Әлегә кадәр беркем дә бу турыда белмәде. Хәтта ирем дә, балалар да.
— Ник инде болар сиңа? Галимәң белән Галияң күрсә, яхшы булмас. Чит итәрләр үзеңне.
— Итмәсләр, — диде Мария, авыр сулап. — Минем сиңа иң зур васыятем бар...
Карчык тамак кырып куйды. Бераз дәшми торды.
— Нинди васыять? — диде Мәликә.
— Үлә калсам, берүк мине авылыгызга, мөселман зиратына күммәгез.
Авылдан бер адым беркая да чыгып карамаган Мәликә карчык дөньяда тагын ниндидер зиратлар булуын күз алдына да китерә алмады.
— Ни сөйлисең син? Исәрләндеңме әллә?
— Юк, — диде Мария. — Мине Шымыршыга төшерерсез. Нигәдер хәлем китеп тора әле.
Шымыршы — җиде чакрым ераклыктагы чуаш авылы, район үзәге. Авылдан шактый аска урнашканлыктан, анда баруны "төшү" дип сөйләшәләр иде.
— Юк, юк, — диде Мәликә. — Кызларың бар бит... Яхшылап уйла әле. Икесе дә күз алдыбызда үстеләр. Чукына белмиләр бит алар. Кияүләрең дә безнең кешеләр.
— Кызларым "бисмилла" да әйтә белми шул, — диде карчык уфтанып.
— Барыбер уйла әле, иртәгә сөйләшербез... Ирең мәрхүмнең кабере дә Шымыршыда түгел, авылда. Аны яратып яшәдең ләса...
Мәликә кичә аның яныннан шулай хушлашмый гына чыгып китте. Үзенең чәнчеп-чәнчеп йөрәге авыртты. Төне буе йоклый алмады.
Менә янә кар көртләрен ера-ера күршесе янына йөгерә.
Ишекне ачуга, ул идән астында ялгыз шәмнең үрелепүрелеп өскә сузылуын күреп алды. Кап-кара тәреләр, иконадагы кешеләр нидер әйтергә теләп, тезелешеп, аңа карап торалар иде.
— Мәрьям, — дип кычкырды ул. — Күрше!..
Карчык дәшмәде. Мәликә капшанып кына утны кабызды. Күзләре өй буйлап күршесен эзләде. Берчак өнен алган идән астына иелде. Мария анда иде.
Җансыз гәүдәсенә кагылырга кыймыйча, урамга атылып чыкты. Тиз-тиз тирә-күршеләрнең ишеген какты.
— Мәрьям карчык вафат, — диде ул. — Нишлибез?
Өйгә авыл халкы җыелды. Комганнарын кыстырып, әбисәбиләр килеп җитте. Түгәрәкләп, дисбеләр тезелде.Төнәтү — кем үлсә дә карчыклар эше иде. Әмма карашлар идән астына төбәлде... 
Күрше авылдан Галимәсе белән Галиясе килеп җиткәндә, идән асты ачык иде әле.
— Нишлибез? — диде карчыкларның берсе. — Өстебезгә гөнаһ алмабызмы?
Ике кыз да дәшмәде...
Шунда Мәликә:
— Ул Шымыршыдагы чуаш-урыс мазарлыгына илтергә васыять итте... — диде.
Барча җыелган халык телсез калды. Моңарчы әле авылның чуаш зиратына аяк атлаганы юк иде.
Ул төннең шомлылыгын Мәликә генә белде. И ул төннең озынлыклары!.. Кешеләр керделәр дә чыктылар. Дога укып төнәтәсе булмагач, карчыклар да калмады. Мәликә күршесен ташларга җөрьәт итмәде...
Иртәнге якта буран кузгалды. Көрәкләр тоткан ир-атлар белән бергә капка төбенә машина килеп туктады.
Карчыкны юасымы-юкмы, хәтта ни киендерәсен дә авыл халкы белми иде.
— Васыяте булмаса, ару-пакь итеп, үзебезнең зиратка куяр идек тә, — диде берсе.
Кара бәрхет пәлтәсен дә салдырмыйча, карчыкны кызыл ашъяулыкка төреп, әрҗәгә чыгарып салдылар да өстенә юрган яптылар.
Өстендәге шушы пәлтәсен киеп авылга килен булып төшкән иде ул. Килгән көненнән һәр йортта үз кешегә әверелде.
Аны авыл ирләре аеруча хөрмәт итте.
Мариягә ияреп, авылга яңа һөнәр кайтты: көмешкә ясау. Аны йорттан йортка йөрттеләр. Авыл хатыннары барысы да бу өлкәдә белгечкә әйләнде. Өй күтәрсәләр дә, йорт түбәсе япсалар да, Мария кирәк булды. Тора-бара көмешкәсез салам да өелмәде, печән дә чабылмый башлады. Ул хаҗәт арта, киңәя генә барды... Бүген көмешкә дигән зәхмәтнең Мариягә бәйле булуын да оныткан ир-атлар аны озата баралар. Аларның да инде күбесе — намаз картлары. Хәзер көмешкә бокаллары оныклары кулында.
— Ярар, зиратта берәр каравылчы бардыр әле, сорашырбыз. Үзе теләгәнчә куярга кирәк, — диде кайсыдыр. Сүз шуның белән бетте. Машина кузгалып китте.
Урамда буран улады.
Ул көнне авыл үзенә урын табалмады. Мария карчык белән бергә юлга чыккан ирләр дә кызганыч иде.
Мария карчыкны үз гореф-гадәтләре белән җиргә иңдерүчеләр табылды. Аларга дүрт ярты белән түләделәр. Кайтыр юлда ирләр, тел йоткандай, сүзсез булдылар. Буран аша күренгән ике нокта гына аларны телгә китерде. 
— Җүнле кешенең эте дә чыкмастай көнне кем балалары болар?
Ирләр кымшанып куйды, бүрекләрен колакчыннан төшереп бәйләделәр.
Ул арада машина шәүләләр янына җитеп тукталды. Япьяшь, алсу алмадай битле кыз белән кашларын кар сарган озын буйлы бер егет әрҗәгә сикереп менделәр.
— Син Гарифулла малае, әйеме? — диде картларның берсе.
— Әйе.
— Кыз кемнеке?
— Анысы килен була инде, — диде егет. — Исеме — Мария. Кайткач, никахка керерсез. Егет кош тоткандай елмайды .
Ә әрҗәдә буран улады...
Ул, тынычлыкны бозып, битләргә-кулларга ябырылды. Күзләргә сыланды. Буран капка төпләрендәге аяк эзләрен күмәргә өлгерә алмады. Йорт саен туң тәрәзәләрдән кеше шәүләләре чалымланды. Авыл ир-атларны көтә иде.
Иман кайта
Яңа бистә мәчетенә ай куеп кайтышы иде аның. Ничәмәничә мәчет ачып, мондый хәлне күргәне юк әле: зур-зур дәрәҗәле башлыклар, исемле һәм акчалы бизнесменнар халык күз каршында сап-сары нарат идәннәргә тезләнеп намаз укыдылар. Хәтта шәһәр хакиме үзе дә ахыргача алар арасында булды.
"Ходайга шөкер, берүк күз тимәсен! Иман кайта бит адәм балаларына, — дип сөйләнде ул. һәм, тирән ышаныч белән җиргә нык басып, өенә таба юнәлде. — Әйе, кайчан гына гыйбадәт йорты күрергә тилмереп яшәгән шәһәр ич бу..."
Аңа кинәт сулар һава иркенәеп киткәндәй тоелды. Прожекторлар яктысында энҗе багана булып җирдән күккә сузылган аклыкка ул күзләрен тутырып, якты хисләр аша карап, тукталып торды.
"Менә бит ничек, кайчандыр күмәкләшеп ватканнар, бүген күмәкләшеп торгызалар... Әмма яхпты эшнең начары булмас. Күңелле, ичмасам! Рәхәт, ичмасам... Барысы да халык өчен бит... Халык өчен..."
Әкрен генә чая җил исте. Ирнең битләренә юеш кар күчен сылап үтте. Энҗе бөртекләр куе кашларына, керфекләренә кунар җай табып, Яңа ел чыршысындагы шарлардай бераз эленеп тордылар да эреп юкка чыктылар. "Иман кайта бит, ә! Югыйсә ал арны монда берәү дә дәшеп китермәгән. Шулкадәр халыкны чакырып кына җыеп кара! Килерләр сиңа, көт". Ул янә үз уйларына бикләнеп елмайды һәм, инде өенә җиткәнлеген аңлап, подъездның ишек тоткасына үрелде. Аны көч-хәл белән тартып ачты.
"Бәрәкәт, тотка... Юк, ялгыш кердем, безнең ишеккә тотка кайдан килсен ди? Гомергә ябылганы да булмады ла... Димәк, подъездны бутаганмын. Димәк, арырак барасы, уң яктагысына керәсе булган. Ай-Һай, тәэсирләнүчән, хисле дә зат инде мин", — дип, эчтән генә үзен-үзе мактады, горурланудан башын югарырак күтәрде. Кире чыкканда, алагаем авыр ишек кулыннан ычкынып китеп, шапылдап ябылды. Илнур Шаһидович сискәнүдән калтыранып куйды. "Ну яшиләр дә инде кешеләр, подъездларына кош та очып керерлек түгел".
Ул уйлары белән һаман да мәчет тирәсендә иде әле. "Айның да ниндиен сайлаганнар, диген син. Елкылдап, балкып, үзенә чакырып тора торганын. Иман кайта халыкка, иман кайта..."
Илнур Шаһидович икенче подъезд ишеген каерып ачты һәм... янә ялгышканлыгын тоюдан тез буыннары йомшарды.
"Гүпчем безнең ишек түгел бусы да... Тукта, нишләдем мин? Ай кую сөенеченнән чирләп киттем мәллә соң, әй?"
Ул карлы бүреген салып кагып алды, куе чәчләрен каткат сыйпаштырды.
"Баш та, муеным да дигәндәй... Исерек тә түгелмен — изге урыннан кайтам... Димәк, сул яктагысы безнеке, — диде ул, куанычын яшереп тормыйча. — Тегесенә дә, монысына да ялгыш кергәнмен булып чыга түгелме? Дөньяңны онытып уйланып йөрсәң, шулай инде ул".
Яшь чакта, мәхәббәттән исергән бер төндә, туып-үскән өен дә буташтырганы бар иде аның. Күрше карчыгы уянып чыккач, ни әйтергә дә белмичә, телен йоткандай басып торган иде.
— Кайтып йокла, бала, башың бераз ял итсен, ату иртәгә дә ни җомыш белән кергәнеңне хәтерли алмассың, — диде карчык һәм шикләнеп сорап куйды: — Алай-болай чирләмисеңме соң?
— Юк, Мәрфугатти, — диде егет. — Ни кирәген оныттым шул...
Әнә, тыгыз әйләнә булып, бер көтү егет-җилән тезелеп баскан. Подъезд сакларга куйганнар диярсең. Шулар янәшәсеннән үтеп, хәзер ничек сул якка каермак кирәк. Ул янә ишегалдына чыгып басты һәм, кар бөртекләренең карашын тотмак булып, һәммәсенә төбәлеп-төбәлеп карады. 
"Дөнья матур, — диде пышылдап. — Ә өй күчкән... Юк-юк, өе птупты бугай. Подъезд юк менә. — Ир әзмәверләр көтүенә күз төшерде. Алар челт-челт төкеренә-төкеренә сыра чөмерәләр. — Миндә кайгылары юк, Ходайга шөкер".
Күңеленә төшкән якты очкындай сөенечтән йөзе балкып куйды һәм ул, ак кар катыш салкын һава йотып, алга таба атлады. Ике подъезд да артта калды. Бусы өченче ишек дип ышанычсыз гына тоткага үрелүгә, картлысына ярсыган үгездәй кубарылып берәү килеп чыкты.
— Күрше?! — диде Илнур Шаһидович. — Кая ашыгасың шулкадәр?
Бу мәлдә аның төрле уйлардан тирәнәйгән җыерчыклары язылып киткәндәй тоелды, ирен читләренә бәхетле елмаю кунды. "Нишләп инде Ходай изге юлдагы адәми затларын адаштырсын ди. Аллага шөкер, таптым бит..."
Үзе түгел, күңеле сөйли иде аның.
Күршесе кул биреп күреште. Як-ягына каранды. Нигәдер ул бик сәер, ут урлаган кешегә охшап тора иде.
— Тәмәке беткән әле, бикләнгәнче кибеткә чаптым, — диде дә гүя кар бөртегедәй эреде.
Илнур Шаһидович ишекне каерып ачуга, ниндидер читят ис борынына килеп бәрелде. Җитмәсә, гөлтләп утлар яна, һәм шул мәлдә ни күзенә, ни кулына бер генә таныш нәрсә дә тоемланмады.
"Әстәгъфирулла, күрше Нияз да күземә генә күренде мәллә? Бик сәер иде. Яңадан эчә башлады микәнни? — Ул тагын каушаудан йомшап төште. — Болай булырга тиеш түгел ләса!"
һәм янә урамга чыкты. "Хәзер читтәнрәк таныш чалымнар эзләп карарга кирәк. Өй картлысында, подъезд алдында ниләр бар иде соң әле?" Бүреген уң кулына тотып бантын шактый гына кашып торды. "Әнә каршыда дүрт катлы шифаханә, ул үз урынында. Аның ишеге безнең тәрәзәгә карарга тиеш".
"Нәкъ шулай! — дип кычкырып җибәрде ул, куанычын яшерә алмыйча. — Әнә ич шифаханә! Әнә ич ишеге! Ә кайда соң минем тәрәзә? — Ул, башта кергән подъезд ягына карап, фатирының пыяла күзләрен табып алды: — Охшаган, безнең тәрәзәгә охшаган".
Тәрәзәгә каршы юлның уң ягында, юкә янәшәсендә, ике миләш куагы, аннан арырак китеп каен агачы булырга тиеш. Ул, юл аша чыгып, куакларга таба юнәлде. Башта юкә каерысына кунган ак бөртекләрне йомарлады, ботакларын селкетеп аларны җиргә койды, алга китеп, кар өстендәге миләш тәлгәшләрен учына куеп күпмедер җылытып торды, берсен кабып та карады. 
"Ачысын туң суырган, кызык бу дөнья, — дип, үзенчә нәтиҗә ясады. Бу мәлдә каен да балаларыдай якын иде аңа, янына барып кәүсәләреннән сыйпап килде. — Димәк, йорт безнеке. Ә подъезд кая киткән соң?" — дип гаҗәпләнеп, иң башта кергән ишеккә табан китте.
"Ачылуы ук бүтәнчә, үтә дә ят шул, — дип, эчке ишектән урта ишеккә үтте. — Монысы да шыгырдамый башлаган хәтта, дип бавыннан тартуы булды, чүт кенә егылып китмәде. Подъездда гөлтләп утлар яна, һәм стеналар да, баскычларның һәммәсе дә, лифт төймәләре дә чекерәеп күзгә карап торалар иде. Мондый хәлне беренче күрүе түгелме? Безнең подъезд микән соң бу дигән шомлы уй аңа янә тынгылык бирмәде. Йортларында фатирлар икенче каттан башланганлыктан, ишекләргә кагылган саннарны да шунда менгәч кенә ачыклап булганлыгын белә иде ул. Әмма ниндидер көч аны җитәкләп лифтка алып керде, куллары үзләре яшәгән ундүртенче кат дип тамгаланган төймәгә үрелде, һәм ул туптуры үз фатирларының ишек төбенә килеп төште. Абау, хәтта саннар да үзе кадаклап куйганча! Монда барысы да үз, барысы да якын, һәм ишектән дә ниндидер серле һәм рәхәт җылылык бөркелә иде.
"Ничек болай булды соң әле? — дип гаҗәпләнде Илнур Шаһидович. — Нинди үзгәрешләр соң әле бу?" — Беренче ел яшәве түгел, унынчы елын тора ич ул шушы йортта. Нидер ачыкларга теләп, янә лифтка утырып аска төште. Шунда үз гомеренә беренче тапкыр яшькелт стеналарга исе китеп сокланып карап торды.
"Матур булган икән безнең подъезд. Ун ел караңгыда капшанып йөреп, берни күрмәгәнбез ләбаса. Ә ишек? Тфү, каһәр суккыры, монда да берәү сиртмә кисеп куйган түгелме? Күр, ничек ябыла! Саксыз кылансаң, башыңны кыстырып өзәргә дә күп сорамас".
Ул хәтта ишекне, тышкы якка чыгып, тартып карады. Тоткасы да бар бит, чукынчык, дип, кабат кемгәдер рәхмәт укыргамы, алтын кулларына сәламәтлек теләргәме икәнлеген аңламыйча, әле киереп ачты, әле япты. Күңеле булып янә фатирына менеп китте. Газга чәйнекне куеп җибәрде, һәм сәгатькә күзе төште.
"Эштән соңга калмый торган иде, ни булды икән", — дип, хатыны турында уйлап тынып калды. Башыннан узган хикмәтләрне күз алдына китереп пырхылдап көлде, аннан авызын куллары белән каплады, һәм балаларына эндәште: — Әйдәгез, киенегез, әниегезне каршыларга чыгабыз, йә адашып йөрер...
Балалар шактый озак киенделәр. Әле башлыкларын, әле шарфларын таба алмыйча иза чиктеләр. Ниһаять, күмәкләп лифт янына чыгып бастылар. 
— Кемдер менә, — диде улы, лифт куышына уң колагын куеп.
Кинәт ишекләр ачылып китте. Аннан, караңгыланып, хатыны килеп чыкты.
— Бер дуңгызы безнең подъездга лампочкалар куйган... — диде ул, ярсып. Илнур Шаһидович барсын да аңлады. Дәшмәде. Хатыны дәвам итте: — Кибеткә керәсе идем, акчам өйдә онытылып калган.
— Ни кирәк соң?
— Ипи, сөт, шикәр, — дип тезеп китте хатын.
— Сумкаң бармы ? — Җәмәгате аңа ефәк капчык суз - ды. — Ярар, киттем ату.
Ул, лифтка кергәч, нидер кыштырдаганга эче поптып, аяк астына күз салды. Анда күч-күч кәгазьләр таралып ята иде. Илнур Шаһидович иелеп берсен кулына алды һәм укый башлады: "Җирне, урманны, җир асты байлыкларын яңадан халык кулына тапшырырга", "Пенсионерларга пенсияне арттырырга", "Гарипләргә ярдәм итәргә"... Ир эчен тотып кычкырып көлеп җибәрде дә кулындагы кәгазьне йомарлап сумка төбенә ташлады. Аннан өстәде: "Подъездларның ишеген ныгытырга һәм ут куярга". Менә ничек икән бит! Сайлаулар җитә икән бит, каһәр! Барысы да халык өчен әй! Халык өчен... Ә мондый депутатлар белән дөнья, һичшиксез, алга китәчәк... Аның күзләренә яңа мәчетнең яңа ае чагылып үткәндәй булды. Ни дисәң дә, иман кайта кешеләргә...
Дөнья - кул аса
— Тирәнгәрәк төртеп төшерәсе калган... Телең күмелгәнче... — диде карт, чана бавын кисәк кенә үзенә таба тартып. — Зәңгәрләнеп каткан, телләшеп маташа тагын...
— Бәрәңге базында син дә катып үләсе идең лә, мин бул масам... — Тешләре тешкә тисә дә, сүзләре аңлаешлы чыкты Фазыйләнең. "Ходайга шөкер, исән калдым бит, — дип сөенде ул эчтән генә. — Рәхмәтләр яусын бу Имаметдин бабайга".
— Хатын-кыз белән юлга чыксаң, бәла-каза кара чикмәнен киеп каршыңа килеп утырасын көт тә тор, — диде карт, чуаш карчыгының капкасын шакып тормастан. Аннан өстәде:
— Язгы боз ястык калынлык булса да ышанма, дигәннәр борынгылар.
Фазыйлә, дерелдек кебек калтыранып, көч-хәл белән чанадан төште һәм хәлсез аякларын сөйрәп эчкә үтте. Парланып пешкән йомры бәрәңге исе аңкыган өйдә, дөрләп янган галанка мич каршысында иләмсез озын табагач тоткан бөкре карчык кайнаша иде.
— Ут... — диде Фазыйлә, эчтән куырылып. Аңа бу мәлдә кыргый салкын умырып тоткан җанын шушы учак ялкыны гына коткарыр кебек тоелды. Исәнләшеп тә тормастан, туп-туры утка таба атлады:
— Мичеңә керергә рөхсәт ит! — диде ул хуҗага.
— Ярамый! Кая барасың күзеңне тондырып! — Чуаш карчыгы аны юеш җиңеннән эләктереп ишеккә таба борды. — Үлмә син минем өемдә... Минем мичемдә үлмә!.. Утыр шунда, — диде ул, бусагага ымлап.
Ишекне тарта төшеп япты да хатынның бозлы аркасыннан кагып куйды.
— Чишен әйдә. Мич яны ярамый сиңа. Минутта эчеңә суык төшәчәк. Ату өемдә үләрсең...
Карчык, җил-җил атлап, түрдәге сары сандыгы янына китте. Сыңар кулы белән капкачын тоткан көе, коры чүпрәкчапракларны идәнгә ташлады.
— Ки шул арны! Хәзер җылынырсың. Чаршау корам, әйдә.. .
Фазыйлә коры киемнәрнең рәхәтлеген сизәргә өлгергәнче, бусага каршысындагы идәнгә бер табак йомры бәрәңге килеп утырды.
— Тиз аша, — диде карчык. — Кабыгын әрчемә. Эчеңә кайнар үтсен башта. Кабыгы белән сыпырт... Исен сизәсеңме?
— Юк ...
— Аша, сизәрсең...
— Ярый, симәнә су төбенә китмәде, Имаметдин бабай, — диде Фазыйлә, бәрәңге парына өрә-өрә. Карт дәшмәде. Әмма хатын аның күз карашыннан әллә ничаклы мәгънә табып алды.
"И бу сугыш, — дия иде карт. — Ирләрегез исән булса, бу көнгә калыр идегезмени?! Сугышка кадәр Имаметдин бабагызны мал абзарларын каравыллаудан да җаваплырак эшкә кушмыйлар иде бит. Ә хәзер бер авыл хатын-кызны, хәтта бер кыр язмыптын ышанып тапшырдылар... Өлкән кеше өчен егерме чакрым якын ара түгел. Чана тартып, симәнә ташып кара әле син, ә?"
Фазыйлә үзе дә картны чиксез кызгана иде. Каян очрады диген упкын-чокыры да. Ярый әле чуаш авылына бер чакрым тирәсе генә калган иде. Кинәт убылып, олы гәүдәсе белән суга чумганын да абайламады ул.
— Тирәнрәк батырасы калган, — дигән була картлач. Чалбар каешын кай арада тартып алганын да сизмәде бит. 
— Ябыш, каешка ябыш, — дип кычкырганын авылда да ишеткәннәрдер, шәт.
Олы гәүдәсе астында бозлар кыштырдавы, бала елаган тавышка әверелеп, Фәгыйләнең бәгырен кисте. Әйтерсең лә "әннә, мәм-мәм" дип рамга ябышкан нәни улын тәрәзәсе-ние белән аның аяк астына китереп салганнар иде.
— Үләргә ярамый! Үлмәскә кирәк, — диде ул шыпырт кына һәм сыңар кулы белән карт сузган каешка, икенче сыңары белән калын бозга ябыптып өскә ыргылды...
— Дөнья куласа, әйләнә дә бер баса, — диде карт, салкын маңгай тирен сөртеп, һәм тирән курку катыш хәйләкәрлек белән боз өстендә өнсез яткан хатынга карап алды. Фазыйлә аңлады, карт аны ярты юлда ташламаячак иде.
— Нәрсә җәйрәдең, тор, атларга кирәк хәзер. Кызу-кызу атларга.
Фазыйлә торып басты, итәгеннән боз өстенә салкын тамчылар тәгәрәде.
— Атларга кирәк, йөгерергә кирәк, — диде ул, тәне кызышуга түзә алмыйча. Ике капчык симәнә салган чанасын сөйрәп, карт Фазыйлә артыннан иярде. Алар нәкъ шундый, корбанын көтеп яткан дистәләгән чокырлы тау юлыннан атладылар. Әмма карт белде: бозлы, юеш киемнәре белән хатын әллә ни ерак китәлмәячәк иде. Нәкъ шулай булып чыкты да. Бераз баргач, Фазыйлә алпан-тилпән тибрәлеп, яз төсе йоккан пычрак карга килеп төште.
— Ят, симәнә өстенә, — диде карт, аны күтәрергә тырышып.
— Оят бит, Имаметдин бабай.
— Үләсең килмәсә, тиз ят, дим.
— Үлмәскә иде шул... Балаларым бар бит, — дип сулкылдады хатын, капчыклар өстенә үрмәләргә тырышып.
Урыны-урыны белән йомшак тау балчыгы чана табанын эләктереп калгаласа да, карт авылга кадәрле араны җилдәй истемени?! Әнә һаман теле ачылмый.
— Ах, бу сугыш! Ах, бу мәлгунь сугыш! — диде чуаш карчыгы әрнеп. — Алмадай ике улымны йотты...
Мичтә уйнаган ялкын шәүләсе битләре буйлап йөгерде.
— Яхшы кешеләр бар дөньяда, — диде Фазыйлә, карчыкның алсу йөзенә күз ташлап. — Югыйсә, янган утка кереп китәчәк идем бит. Янып бетәчәк идем бит...
— Туңу шулайрак була инде ул, — диде карт, янә хәйләкәр елмаеп. — Теге чакта, бәрәңге базында минем дә җилегемә үткән иде салкын. Дөнья куласа, туган... Куласа...
"Рәнҗегән булган икән картлач, сиздермәгән дә иде кебек", — дип уйлады Фазыйлә. Үзе дә дөньяга, бигрәк тә Гитлерга рәнҗегән иде ул төндә. Капчык күтәреп, салам урлап йөрердәй хатын идемени ирле чакта?! Эшчән иде Сафасы , ятимнәрне кызгана белә иде. Соңгы кышта алар берьюлы ике үгез суйдылар. Табак-савыт, казан дигәндәй, барысы да ит-ризык белән тулды. Бер ботны Сафа Фазыйләнең тол калган сигез балалы Мөнирә апасына күтәреп китте.
— Ат агыз туйганчы, пешер, апа, балаларга, — диде.
Менә хәзер Фазыйләсе үзе дә тол, ятим. Кара өчпочмаклы коточкыч авыр хатны кеше күзе мәңге эзләп тапмаслык җиргә салып куйды. Ирле чагы — кадерле, бәхетле чагы иде.
"Ә калган гомер бер капчык саламга да, ике капчык бодайга да торышлы түгел", — дип, хатын капчыгын аркасына күтәреп салуы булды, Имаметдин картның кырыс тавыпты ишетелде:
— Әй, кем анда, төн убыры? Тукта!
Ул инде бер тәвәккәлләгән, аның уенча, бу капчык йортка кайтмый калса, соңгы кәҗәсе ачтан үләчәк иде. Шулай да каушап, коелып төште. Бермәлгә нишләргә белмичә, тукталып калды. Карт инде, чатанлый-чатанлый, аңа якынлашып килә иде. Күңеле капчыкка береккәнлектән, аяклары да йортына өстерәгәнлектән, бар хәлгә кузгалып, йөгереп киткәнен дә сизми калды.
— Тукта, тукта! Борыл, дим, Фазыйлә!
"Онытмаган, шуны исенә төшерә", — диде ул, чуаш карчыгының янган миченә төбәлеп. Хәер, ир-ат утка карап уйланып утырырга ярата, диләр бит. Ә ут тынычландырыр. Барыбер курыкты тагын үзе. Каешын сузды. Батырмады...
Хатын картка күтәрелеп карады. Ул әле һаман үз уйларында иде...
Аяк астында җир убылды дип коты очкан иде шул Имаметдиннең дә. Кинәт әллә нинди караңгы упкынга килеп төште ул. Хәрәкәтсез, өнсез ятканнан соң, исәнгерәгән башын күтәрде, кул-аякларын капшаштырды. Барысы да үз урынында кебек тоелгач, кытыршы куллары белән бер уч туфрак каезлап алды да учын борынына якын ук китереп иснәп карады. Аннары телен тигезде. Исеннән үк сизде: бу — Фазыйләләрнең бакча артындагы бәрәңге базы иде.
— Тукта, дим, борыл, дим, — дип пышылдады карт, ни сөйләнгәнен дә аңламыйча.
Фазыйлә кире борылып баз янына килде. Тулы капчыгын лыпылдатып җиргә ташлады да баз авызына иелде:
— Имаметдин бабай, хәлең ничек? — диде ул, ярым тантаналы тавыш белән.
— Чыгар, Фазыйлә... Базың салкын. Карт кешегә салкын һич ярамый. Ал, саламын да, чурт с ним, ал... 
— Тагын бер юл әйләнәм дә, аннары... — диде Фазыйлә. Ул, тулы капчыгын аркасына салып, кире ферма йортына таба атлады. Капчыгын селки-селки бушатуын да, башын аска иеп елый-елый баз ягына атлавын да күрүче булмады .
"Башны бетләр ашаса да, серкәләргә сер бирергә ярамый", — дия иде әбисе. "Ярамый, ярамый", — дип кабатлады Фазыйлә, кесәсеннән кулъяулыгын чыгарып, күзләрен сөртә-сөртә. Тозлы яшьләр борынын йомшартты, аякларын хәлсезләндерде .
— Сер бирергә ярамый, — диде ул, аннан тамак кырып, холкының ныклыгын тикшереп алды һәм, берни булмагандай, баз авызына иелде: — Имаметдин бабай, хәлең ничек? Бишташ уйныйсыңмы әллә син анда?
— Тешләр тешкә тия. Базың салкын. Чыгар, Фазыйлә...
Хатын янәшәдә аунап яткан ярым черек баскычны аска сузды:
— Әйдә, мен!
Карт гарьләнүдән һәм куркудан хәлсезләнгән, калтыранган куллары белән баскычка тотынды, аякларын туры китерә алмыйча азапланды. Ярты юлны менгәч, тукталып күзләрен йомды. Янә бер минуттан аны Фазыйлә баскычы-ние белән баздан тартып алган иде инде.
— Базың, һай, салкын, — диде карт һәм авырлык белән Фазыйләгә иярде. Сүзсез генә алар бер сукмактан атладылар.
"Салам карагына бәя бирергә, күпме кайтканын белергә бара, комсыз", — дип уйлады хатын. Карт исә бу мәлдә ни дип аңа ияргәнен дә, аның өенә нигә килеп кергәнен дә аңларлык хәлдә түгел иде. Аска карап, җиргә иелеп, өй ишегенә тикле килгән карт кинәт Фазыйләгә кызганыч булып китте. Шул мәлдә, утын китерткәндә, бәрәңге утыртканда, бәлки, кирәк булыр дип саклап тоткан зәмзәм суы барлыгы исенә төште Фазыйләнең. Тиз генә шешәне ачып, калай кружкага көмешкә койды.
— Мә, картлач, җылын!
— Миңа ярамас бит, яшем дә узган...
— Ярар, ату чиргә егылырсың.
Карт әче суны голт-голт йотты да ишеккә таба атлады.
— Зинһар, кешегә әйтмә, Фазыйлә! Кеше көлкесенә калдырма берүк, кызым...
Бу хәлне икесе генә белде. Шулай да картның күңелендә ниндидер ачу, үч алу теләге туды. "Фермага соңгы килүе булмас, — дип уйлады ул. — Шул мәлдә эләктерергә дә бөтен авылга фаш итәргә". Фәрештәнең "Амин" дигән чагына туры килде диярсең. Уй белән гамәл кисешкән нокта нәкъ шушы иде. Капчыгын тутырып кына бетергән иде Фазыйл ә, шул чакта Имаметдин картның:
— Куй капчыгыңны! — дигән боерыгы ишетелде.
Хатын тулы капчыгының бер почмагы белән картның эченә төртте. Каравылчы салам эченә кереп чумды. Фазыйлә капчыгын селки-селки бушатты да, янә эчтән үксиүкси, өенә таба атлады. Кәҗәсе, балалары ач. Моңа ул гаеплеме? Нигә әзмәвердәй ирен алып киттеләр дә, суга төшкән балтадай юк булды. Аннан беркем дә сорап тормады бит. Хәзер үзен кыерсыталар. Шул колхозга эшли түгелме ул?
Карт та рәнҗеде. Нәкъ кызуына туры килгән колхоз рәисенә хәлне ничек бар көенчә бәян итте. Нишләп әле карт кешедән көлә ул? Япь-яшь балтты белән. Гомере буе сука тотып җир сөргән, колхоз төзегән, сугышлар күргән, тән яраларыннан исән калган Имаметдин түгелмени ул?"
Колхоз рәисе, уртага салып сөйләшү өчен, аларның икесен бергә идарәгә чакырды. Тизрәк барып өлгерергә тырышып, берсен-берсе күрмәмешкә салышып, алар икесе бер сукмактан атладылар. Колхоз идарәсе каршында бер төркем хатын-кыз, бала-чага шаулаша иде. Сугыштан гарипләнеп кайткан сыңар куллы рәис тә аларны шунда каршылады. Картка исән кулын сузып, Фазыйләгә эндәште:
— Нишләп әле син Имаметдин бабайны кыйнадың? — диде ул, кимсетүле елмаеп.
Җыелган халык гөр килеп көлде. Карт кызарды. Фазыйләгә булган ачуны рәискә булганы алмаштырды. "Рәис, имеш? Кеше алдында мыскыл итүе шул түгел диген инде, җә?" Карт, үзе дә сизмәстән, чатанлый-чатанлый халык арасынарак керде һәм:
— Үзем кыйнадым мин аны, — диде.
Фазыйлә дә җитди кыяфәттә җавап әзерләде:
— Кыйнарсың Имаметдин бабайны. Сугышта булган егет лә ул! Әйе, минем эчемә типмәкче иде... Әйе...
Алар, икесе бер сукмакка сыенып, кайтыр юлга чыктылар. Зәңгәр күктә болытлар таралып бара, җылы яңгыр тамчылары коелып тузанны юешләгән. Җылы һәм якты итеп кояш елмая иде...
— Дөнья куласа, — диде карт, чуаш карчыгының ялкынлы миченә карап, — әйләнә дә бер баса... Фазыйлә эндәшмәде. Эндәшерлек хәле юк иде.
Карчык, юлга озатканда, хатынның кесәсенә кап-кайнар өч йомры бәрәңге салды.
— Хәлең китеп барса, чәйнәп куярсың, — диде.
Әйе, әлегәчә газиз нигезенең бусагасын атлап керүенә сөенүдән дә олырак куаныч кичергәне юк икән бит Фазыйленең. Моны күтәрергә йөрәгең генә чыдасын! Инде өр-яңадан бөтен тәнен ут алды. Керә-керешкә нарасыйларының кулына пешкән бәрәңгеләрне тоттырды да караватына ауды...
— Идән астыңны актардым, Фазыйлә. Бәрәңгеңне бер яктан икенче якка күчереп бетердем, тапмадым ике капчык бодаеңны...
— Нинди бодай? — диде Фазыйлә, гаҗәпләнеп.
— Соң, әле генә үзең әйттең ич. — "Мөнирә апа, ике капчык симәнә яшердем идән астына, бәрәңге арасына качырдым, дидең. Белмисең генә шатлыгымны, балалар ач булмас, Алла боерса", — дидең.
Фазыйлә айнып китте. Кибеп яргаланган ирен читенә елмаю кунды һәм көчкә телен әйләндереп:
Таз менгән югары,
Алтын ява дип белеп.
Каян килсен ди алтын,
Тавык т... югартын, — дип такмаклады. Кеткелдәп көлде апасы.
— Чирле өстенә карап көлмә, — диде ул үз-үзенә. — Саташа бичара, саташа. Хәерлегә булсын.
"И Ходаем, — дип уйлады Фазыйлә. — Кайда икән инде ул бодай?"
Шул мәлдә киң итеп ишек ачылды. Аннан Имаметдин картның галош кигерткән зур киез итеге күренде. Өйгә ачык ишектән язгы йөгерек һава ургылып керде дә Фазыйлә янына кунаклады. Сулышка иркен һәм рәхәт булып китте.
— Хәлең ничек, Фазыйлә кызым? — диде карт. — Өең салкын, ягып җибәрик мәллә? Симәнәне рәиснең үзенә тапшырдым. Рәхмәт әйтергә кушты үзеңә. Җир куенына керсә, ач булмабыз, Алла боерса...
— Дөнья куласа, Имаметдин бабай... Миңа рәнҗемә инде берүк... Симәнәне тапшырдым дисең инде? Әйбәт булган ...
— Рәнҗү турында сөйләмә син, Фазыйлә. Нинди рәнҗү ди ул. Моннан соң да яшисе бар бит әле. Терел әйдә. Тиздән чәчүгә чыгасы безгә... Балалар ач булмас, Алла боерса. Бездән башка кем чәчсен ул кырларны?..
Шул мәлдә Мөнирә бер кочак утын күтәреп керде дә дөбердәтеп мич алдына ташлады. Карт кабызып җибәрде. Бу ялкын күңелдә чуаш карчыгы өендәге исән калу сөенечен яңартты.
— Бездән бантка кем чәчсен, Имаметдин бабай, — диде хатын, хәлсез елмаеп. 
Гармунчы
Кичке эңгер-меңгернең изрәткеч моңыннан арынып, өч ират авырлык белән гәүдәләрен күтәрде дә кыр уртасындагы юлга чыгып басты.
— Ни булды инде бу, — диде Әхтәм.
— Син — инженер. Диплумың бар. Шул машинаны да көйли белмәсәң, позур, туган, — диде икенчесе.
— Әйе, син инженер, әйе... — дип кушылды өченчесе.
— Мин — инженер, — дип авыр сулады Әхтәм, һәм өчесе берьюлы дөньяда хәрәкәт барлыгын санларга теләмәгән машина астына үрмәләделәр.
Тирә-як тын. Ара-тирә чикерткәләр сайраганы, энә каракларының шап-шоп пыялага килеп бәрелүләре генә ишетелә. Җәйнең җылы һавасын җил борын очларына тидереп ала да әллә кайларга, бик еракка — утлары җемелдәп күренгән якты авыл ягына алып китә.
— Тынлыкны җәрәхәтлибез... булмый бу, туганнар, — диде Әхтәм, машина астыннан ачык һавага тәгәрәп. Аның артыннан теге икәве үрмәләде.
— Әнә ич, авыл. Киттек. Монда этем дә юк. Бикләп калдырабыз да берәрсендә кунарбыз. Иртә таңнан күз күрер тагын, — диде берсе.
— Әйе, дөрес сукалыйсың, — дип килеште икенчесе.
Киттеләр. Борыннарны туктаусыз кытыклап, күкчәчәк һәм кукуруз исен ияртеп, алдан җил йөгерде. Дөнья тын. Ниһаять, күкрәк тутырып сулыш алырга, Айның очлы почмагына уйларны элеп куярга була...
— Иң кырыйдагы беренче йортка керәбез дә кунабыз, панимаешь, — диде Әхтәм. Әйе, бу мәлдә алар беренче капканың тимер келәсен күтәрделәр. Капка бикле иде. Читсенеп, эт өрә башлады. Тәрәзәләрдә утлар сүнде, һәм кинәт ак яулык пәйда булды:
— Ни йомыш?
— Ни дип... Машина ватылды. Кунып чыгасы иде берәр кайда...
— Мин — ялгыз карчык. Ир-атлы йортлар күп авылда, балалар. Әнә ике капка аша кагылып карагыз... Миңа рәнҗемәгез, ә хәер-фатиха теләп торырмын, хәзер намазга ойыйм. ..
Ике йорт аша эшләпәсен кыңгыр салган агай капка төбен себерә иде. Себеркесенә таянган көе, кулын каш өстенә куякуя, чит итүен сиздерде:
— Танымыйм. Мосафирлармы?
— Машина ватылды. Кунып чыгасы иде берәр кайда.
— Ә, ни... начар булган ватылуы. Өчәүме сез? 
— Өчәү.
— Машина да яңамы?
— Йөри иде әлегәчә.
— Ватылуы әйбәт түгел. Тик ни. Былтыр миндә кунганнар иде. Мосафирлар. Өч каз, ике тавыкны ияртеп киттеләр. Быел казлар аз, тавык та күп түгел. Үземә җитәрлек кенә... Ә чәй эчәргә була.
— Карчык, мосафирларга чәй чыгар, — дип боерды хуҗа, салкынча һәм кырыс тавыш белән.
— Төнлә урам себерә дисездер... Ышандыгызмы соң? Гармун тавыпты ишетсәм, өйдә тора алмыйм. Ә ничек барасың яшьләр янына...
Карт, авыр аякларын һәм себеркесен сөйрәп, йортына таба атлады.
Чуен чүмечтән кайнар чәй эчеп алгач, дөньялар ямьләнеп киткәндәй булды. Капканың тимер баганасына сөялгән көе, Әхтәм ерак-ерактан, Айның иң якты һәм иң очлы почмагыннан бер көй ишетте:
Ботинкасы, ботинкасы,
Ботинкасы ялт итә.
Әллә яшьлекләре белән
Ташламам дип ант итә...
— Көй! Аргы очта кич утыралар бугай, — диде берсе.
— Киттек, — диде икенчесе, чуен чүмечне капка келәсенә элеп.
Авыл урамында моң тантана итә. Кайсыдыр морҗадан төтен чыкканы күренә. Кемнәрдер ачык тәрәзәдән башларын тыгып өнсез генә озатып калалар. Аяклар моң килгән якка алып бара.
Яшьләр чит ир-егетләр килеп басканны сизмәделәр дә бугай. Ай яктысында кыршылып таушалганы күренеп торса да, гармун тырыша. Күрегеннән интегеп-сыкранып көй сибелә.
— Бу гармунчы түгел, панимаешь, — диде юлдашларның берсе. Гармунчы да ишетте диярсең, кинәт туктап калды.
— Әллә бармак, әллә беләк талды егетләр, Айга карап ял итеп алыгыз бераз, — диде.
Икенче бер егетне этә-төртә гармун янына алып килделәр.
— Булмый, — дип әйттем бит, — дип киреләнде тегесе, утлы тәмәкесен ике бармагында әйләндерә-әйләндерә. Әхтәм сөенеченнән Айга сикерергә әзер иде:
— Рөхсәт итегез, мөмкинме... — диде ул, итагатьлек саклап. — Сезгә нинди көй кирәк?
Кызлар җыр башлады: 
Җырла, җырла дип әйтәсез,
Сезгә нинди көй кирәк?
— Менә гармунчы ичмасам!
— Каян син, егет?
— Болай булгач, төн безнеке!
Өздереп уйнады Әхтәм. Әйе, ул авылга гына түгел, тирәякка бер данлы баянчы. Гармунны эч пошканда гына, кайбер милли көйләр өчен генә кулга ала. Үзе чыгарган җырлары да әз түгел.
— Безнең авылда болай өздереп уйнаучы юк шул, — диде аның колагына зәңгәр күлмәкле, күкчәчәккә охшаган кыз. — Мөмкинме, мин Сезнең яныгызда басып торам...
Әхтәм, нигә ярамасын дигәндәй, баш чайкады.
— Ә Сез болай оста уйнарга каян өйрәндегез? — диде кыз, назлы тавыш белән.
Әхтәм көйне өзеп гармунын туктатты да:
— Бүтән вакытта сөйләрмен, яме. Биегез Сез дә, — диде. Үзе балачагына юл алды.
Әйе, авылда күрше Идрис абыйда бар иде гармун. Авылга бер иде ул. Зур тазлык утын ярып өеп куйсаң, бер көй шыгырдаттырыр иде. Кышын капка төпләреннән кар көрәсәң, су китерсәң... тагын берәр көй... Эшкә өйрәтте аны Идрис абзый. "Ятимсенмә, бала, әтиең яхпты, эшлекле кеше иде, мәрхүм. Эшләгәнең миңа булса, өйрәнгәнең үзеңә булыр", — диде. Дөрес әйткән каһәр!
Әхтәмне уйларыннан бүлеп, таң әтәчләре кычкырды. Гармунчы күрекләрне кысты:
— Каты биисез, җәмәгать. Шәп җырлыйсыз да. Авылның йоклыйсы киләдер бит, — диде.
Шул мәлдә Әхтәмне егетләр урап алды. Ходай күктән иңдерде мәллә соң?
— Юк, ни, машина ватылды да, көй ишеттек тә...
— Машинагыз кая?
— Юлда калды.
— Кунар урыныгыз бармы?
— Юк.
— Әйдә миңа киттек, — диде килгәндә шыңгыр-шыңгыр гармун тартучы егет.
— Бездә дә урын җитәрлек, — диде икенчесе, тәмәке төпчеген туфли үкчәсе белән изеп.
— Ә машинаң өчен борчылма. Егетләр, иртәгә иртүк авыл бантына, олы юлга җыелабыз. Булышырга кирәк.
Әхтәм уянып йортка чыкканда, зәңгәр күлмәкле, күкчәчәккә охшаган күрше кызы коега суга кергән иде. Ике бит алмасының алсуланып янганын күреп алды Әхтәм. Чынлап та каушый иде кыз. Әнә ул керфекләрен күтәрми генә чиләкләренә иелде һәм:
— Ә Сез кичә гармунга кая өйрәнгәнегезне сөйләмәдегез дә, - диде.
— Икенче юлы... Хәзер безгә китәргә кирәк шул...
Нәкъ шул мәлдә, капка төбен соры тузанга күмеп, пырылдап мотоцикл кайтып туктады. Капка келәсен күтәрүгә, бер егет:
— Әхтәм синдер бит? Әйдә, машинаң әзер, ясап бетердек. Бригадир үзе булышты, — дип, ашыга-ашыга уй-фикерен тапшырды.
Өчәүләп машинага кереп утырдылар да кузгалып киттеләр.
— Әй, инженер, атып бәр дипломыңны тәрәзәдән кукурузлар арасына, — диде юлдашларының берсе.
— Әйе, туган, гармунчылыгың янында инженерлыгың чүп икән синең, — дип кушылды икенчесе.
— Шулай булып чыга, — дип килеште Әхтәм.
Ул, артына борылып, үзләрен озатучы төркемгә карады: якты йөзләр, җылы карашлар... Аның битенә назлы җылы җил килеп бәрелде. Күкчәчәк исе җанын кытыклады. Ә еракта-еракта күкчәчәккә охшаган зәңгәр күлмәкле кыз, зәңгәр яулыгын күкрәгенә кысып, елмаерга кыймыйча басып калды...
Хата
— Кичә генә әйтеп җибәрдем. Тыңламыйлар бит, ә, — дип ярсыды ул, алдыннан яңгыр тамчысыдай тып-тып атлаучы биек үкчәле кызга карап. — Класс җитәкчесенең сүзе сүз түгел... Санламыйлармы соң мине?
Кыз колакларына эленгән кесә радиосының чыбыкларын рәтләп куйды, чалбар каешына тыгылган пейджерын капшап алды. Сумкасында кесә телефоны кычкыра иде, актарынып шуны эзләргә кереште.
— Менә ничек йөриләр бит мәктәпкә, — дип өзгәләнде укытучы, укучысының кыска кофтасыннан ярты аркасы күренеп торуына эче пошып. — Куып тотарга да кире өенә кайтарып җибәрергә! Адәмчә киенеп килсен...
Кыз, дөньясын онытып, кем беләндер төксе итеп кычкырып сөйләште, шаркылдап көлде. Хушлашмыйча да телефонын кире сумкасына шудырды.
Укытучы адымнарын тизләтте. Аяк астында якты яфраклар кыштырдады. Ирексездән, сокланып берсен кулына алмакчы булып иелде. Шунда төссез оегына күзе төште. Уңайсызланды, оялудан күлмәк итәген аскарак тартып куйды. "Яңартасы иде дә соң, әллә ничек, җәйге яллардан соң акчасы да артмады", — дип авыр көрсенде. "Тукта, нигә оялырга әле, чиста, пөхтә ләбаса", — дип, адымнарын тагын да кызулатып, эре-эре атлап китте, һәм ул арада кыз белән тигезләште.
— Зәлия, мәктәп формасы шушымы әллә хәзер? Бар, тиз генә алмаштырып кил әле, үскәнем, — диде укытучы. Ул, үзен күрүгә, кыз исәнләшер дип көткән иде.
Кызның исе дә китмәде. Колагыннан радио чыбыкларын бермәлгә ычкындырды да авызындагы сагызын чыртлатып:
— Минем юбкам да, кофтам да сумкамда, баргач алыштырам, — дип җаваплады.
Алар сүзсез генә бер сукмактан атладылар. "Без һаман шул, балаларны замана үзгәртте, — дип уйлады укытучы эчтән генә. Аның "бозды" дигән сүзне кулланасы килгән иде, тыелып калды. — Хата... замана хаталары болар..." Уен сукмактагы яфракларга күчерде: күр, нинди матурлар! Бөтенесе бертөрле һәм бертигезләр, һәммәсе бердәй җиргә коелганнар да көз матурлыгы хакына гомерләрен корбан иткәннәр. Якты булып, көлеп, нур чәчеп яталар...
Ул башын борып укучысына карады. Кызның карашлары ак болытларда иде. Хәер, ул аларны да күрми, эчтән генә көй көйли-көйли сагыз кабарта...
Сагыз дигәненә инде укытучы әһәмият бирмәскә өйрәнде. Әдәп, әхлак тәрбияләү ата-ана вазифасы дип тынычланырга тырышты. Чөнки көне буена әйләнеп торган сагызлы авызларны туктату агымсуны агымыннан туктатуга тиң булуына инанды.
— Иншаларыгызны тикшердем, — диде ул, кызга якын ук килеп.
Зәлия сыңар колагыннан радиосын ычкындырды.
— Ә-ә-ә...
Элеккеге укучылары: "Апа, минеке ничәле?" — дип кызыксына торганнар иде. Кыз аны ишетмәгәндәй битараф кына:
— Күптән түгел Ираннан кайттык без, — дип куйды.
Әйе, Зәлия иншада Иранда түгел, әти-әнисе белән Грециядә ял итүләре хакында язган иде. Укытучының аңа Греция дигән атамада хата җибәрүен әйтәсе килде. Әмма сизде: кыз моны тыңларга әзер түгел иде. Сүз үзеннән-үзе бантка якка борылды:
— Ә Иран ошадымы соң? 
— Ошамаска!
— Музейлар, туристлар күптер инде.
— Күп.
— Бабил бакчалары турында да ишетеп кайткансыңдыр әле...
— Әйе, безнең эрага кадәр үк җимерелгән ул шәһәр. Ә һавада үскән бакчалары турында шундый кызык итеп сөйләделәр. Их, Сезне дә алып барасы иде, апа!..
Укытучының күңеле кинәт әбиләр чуагыдай яктырды, һәр яфрактан күзләренә нур сирпелгәндәй булды. Әйе, ул гомере буе беренче дәрестә җәйге каникуллар чорында кем кайда ял итүе хакында инша яздырды. Балалар һәрчак әбиләрендә кунакта — авылларда булалар. Шул хакта яратып язалар. Иң матур язмалар стендларга эленә, класста кычкырып укыла иде. Балалар арасында да тигезлек бетте... Аның төпчек улы да Зәлия белән бер сыйныфта укый. Классташларының һиндстан, Гарәп Әмирлекләрендә ничек ял итүләрен ишетеп, күреп тора. Бер тапкыр улына савыт-саба юмаган өчен кисәтү ясаган иде.
— Нинди бала инде бу, ашаган тәлинкәсен дә чайкатып куймагач, — дип, тәрбия эшенә ире дә кушылды.
— Кешеләр Гарәп Әмирлегендә дә, Төркиядә ял итәләр. Ә миңа авыл да, өй кырындагы 20 нче кибет... Нинди әти инде бу?.. — диде улы. Бу җаваптан икесе дә егылып китә язганнар иде.
— Зур хата ясадың, әтисе, бөл ай кырыс сөйләшергә ярамый. Педагогикага каршы килә, — диде ул калтыранулы тавыш белән.
Юк, монысы — соңгы ел. Башка беркайчан да "Каникулларда кайда ял иттегез?" дигән сорауны бирмәскә кирәк. Иншаларга да башка темалар карарга. "Олыларны хөрмәт итү", "Чын дуслык" кебекләргә тукталырга була...
Укытучы уйларыннан бүленде.
— Мәктәп формасыннан йөрергә ояласыңмыни? Болай килешми бит.
— Оялмыйм. Просто йөрисем килми, — диде укучы.
"Хәер, битәрләү файдасыз. Бала бала инде. Әти-әниләре бар ла аларның", — дип юатты үзен кабат эчтән генә...
Шул мәлдә ул үткән уку елында булып узган бер вакыйганы искә төшерде. Әти-әниләр җыелышы иде. Ашханәдә бушлай туклану өчен балалар исемлеге төзеделәр.
— Артурны языйк, — диде күршеләрендә яшәүче бер әни. — Ничә җан әтиләренең хезмәт хакына карап утыралар... Соңгы баласын дөньяга китергәндә тома сукырайган ана, көтмәгәндә үзләре турында сүз кузгалуына кыенсынып, комачтай кызарып чыкты. Ире аны җитәкләп ике улының да класс җыелышына үзе белән йөртә.
Класс тып-тын калды. Тынлыкны кемдер бозарга тиеш иде.
— Гарипләр пенсия ала, без икебез дә эшләмибез. Менә белешмәләребез үзем белән, — диде Зәлиянең әнисе.
— Сез зур коттеджда яшисез, — дип ярсыды Артурларның күршесе. — Ә алар бер бүлмәле фатирда. Дүртәү.
— Нәрсә, салган өемне сатарга тәкъдим итәсезме? Без бүген эшләмибез, безгә бүген ташлама тиеш...
Аның шунда: "Ә нинди акчага чит илләргә йөрисез соң сез?" — дип сорыйсы килгән иде. Зур гауга, тавыш кубар дип курыкты. Чөнки ул чакта Зәлиянең әнисен яклаучылар да юк түгел иде. Иңенә, күңеленә йөк тавы авып калды. Ахырдан, дәшми калу — иң зур хата, дигән нәтиҗәгә килде.
Укытучы сукыр ананың тоташ караңгылыкка баткан күзләренә күтәрелеп карады: алардан парта өстенә тып-тып яшь тамчылары тәгәрәде... Ире гарьләнде:
— Мин үз гаиләмне үзем ашатам. Языгыз шул арны, — диде...
Инде менә сентябрьне үткән елгы тәэсирләр һәм үткән елгы иске оегы белән башлап җибәрде. Әйе, язды ул чакта Зәлияне. Укытучы кат-кат сораса да, Артурга әтисе заводтан уртача хезмәт хакы турында белешмә алып кайтмады.
"Юк, элек булмагандыр мондый галәмәтләр", — дип уйлады укытучы, шуңа охшаш хәлләрне исенә төшерергә тырышып. Хет берсе хәтердә калыр иде... Ә оекны алыштырырга кирәк. Ул, шом гына иелеп, янә зиһенне бимазалаган аякларына күз ташлады.
— Акча алу белән беренче чиратта оек кибетенә барырга... Бармый калу хата...
Кайчан да булса бер укучылардан оялган чагы булды микән? Андый чагын да хәтерләми иде.
— Ә иншалары хаталы... — диде укытучы, бүген үтәсе теманы искә төшереп. — Шулай да кем белә, бәлки, бу балалар арасыннан да киң күңелле бизнесменнар чыгар. Үзләре тәүфыйклы, үзләренең кесәләре тулы акча булыр. Бәлки, апа, менә Сезгә юллама, барыгыз, Грецияне, Иранны күреп кайтыгыз, диярләр...
Ул күзләрен яфракларга күчерде. Карашларга сыенышып, гәрәбәдәй тәгәрәшеп юлларга очалар. Бөтенесе бертөрлеләр, бертөслеләр. Көзне ямьләргә исәпләре... 
Почтальон, карт һәм мәхәббәт
— Мәсрүрә әби! — дип кычкырды Айзирә.
Ачык тәрәзәдән картның бәрхет түбәтәе күренде.
— Кер, кызым, кер.
— Кереп тормыйм, бабай, Мәсрүрә әби кирәк иде...
— Пушты тарата ул, кызым. Иртәнге пуштыны... Нигә кирәк соң ул?
— Әни чакырган иде... Бозавыбыз чирләп тора...
Карт, зәңгәр күккә төбәлеп, кет-кет көлде. Ачык капка келәсен берничә кат күтәреп төшергәч, Айзирә кайтыр юлга борылды. "Почтальон Миңсылу апа чирләп китте микәнни?" — дип уйлады эчтән генә.
Өйдәгеләргә:
— Мәсрүрә әби өйдә юк, почтага эшкә кергән, — диде дә, көянтә-чиләкләрен асып, су юлына төшеп китте, һәммәсе пырхылдап авызларын каплады.
— Тәки бала-чаганың башын әйләндерә бу Хәлиулла бабай, — диештеләр.
Мәсрүрә карчык картының әче теленә әллә ни әһәмият бирмәскә өйрәнгән инде. Кирәк чакта һәр сүзен колак яныннан җилләр иркенә юллый белә.
Бүген карты һич көтмәгәндә авыл кибетенә җыенды.
— Тәмәке көйрәтәсе иде бер! Яшьлек искә төште әллә нәрсәгә. Төннәрен күзгә йокы керми, — дип сөйләнде үзалдына һәм карчыгына эндәште:
— Сиңайтәм, кибеткә сугыласың юкмы? Анда бүген пуштальон кермәгән, ди...
— Көлмә кешедән, үзеңне бел, — диде карчыгы, исе китмичә генә. — Күлмәгең бик тузган. Берәр күлмәк карасак ярыйсы... Әйе, ярый! — һәм картына ияреп урамга чыкты.
— Бүгенге пуштыда бер хәбәр бар, — дип сүз башлады Хәлиулла урам чатын борылганда. — Әмерикә турында язалар. Хәерчеләр әз түгел, диләр. Берсе бай ил, ди. Икенчесе хәерчеләр күп, ди. Аңламассың бу гәҗитләрне...
— Күптер, күптер, — дип килеште карчыгы. — Син баемагансыңдыр бит алай-болай? Лотарыйга отмадыңмы берәр нәрсә? Ату башыңа кибет кергәне юк иде лә...
— Шаулама, — диде карт, — күп сөйләшмә...
Кибеттә исә ул сүз башлый алмый азапланды. Әрле-бирле йөренде.
— Кызым, — диде аннан кибетчегә шыпырт кына, — тәмәке ише көйрәтә торган берәр нәрсәң юкмы?
— Нигә ул сиңа, Хәлиулла бабай?
— Духтырлар кушкан иде. Йоклап булмый... 
— Сигаретлар гына калды шул, — диде кыз, — кыйммәтрәк була инде әзрәк.
— Сиңайтәм, җүнлерәк әйбер карар идең, ичмаса. Күлмәгең тузган әнә, — диде карчык, ризасызлык күрсәтеп.
— Ә-ә, күлмәк дисеңме...
Карт кибетче кулыннан яшереп кенә алган затлы капны кесәсенә шудыртты. — Тузган икән шул... Карале, кызым, синдә бер дә юмый торган күлмәк юкмы соң?
— Нинди була ул, бабакай?
— Минем карчык пуштальон, юарга вакыты юк...
Кибетче, күзләрен шардай тәгәрәтеп төбәлеп торды да, яңгыратып көлеп җибәрде.
Мәсрүрә картына ачулы итеп карады:
— И-и, шуны әйтер идем, мыскыл иткән була бит тагын. Көлгән була бит, әй! Әнә, тун киеп йөр. Бер дә юмыйлар ди аны...
Картка күлмәкнең ак якалысын сайладылар.
— Ак күлмәк гәүдәсенә килешә менәтерәк, теленә килешми, — диде карчык. — Агач телле булды гомер бакый... Нишләмәк кирәк, юнып ал алмыйсың.
— Өйгә кайткач, алар кара-каршы утырып, баллап-лимонлап, тәмле итеп чәй эчтеләр.
— Хәлимәләрнең бәрәне кичәгенәк көтүдән кайтмаган, — дип сүз башлады карчык.
— Кайтыр әле. Нәрсәгә сиңа ул бәрән?
— Жәлке бит. Күпме үстер дә...
Бер мизгелгә тынлык урнашты. Өстәлдә самавыр гөжләве, картның өф-өф чәенә өрүләре өйгә моң булып таралды.
— Халисәнең сыеры көненә ике чиләк сөт бирә икән бит. Тана чакта бик хөрти күренә иде...
— Пушты килдеме әле? — диде Хәлиулла, аны ишетмәмешкә салышып.
— Иртән кереп чыкты Миңсылу. Йоклый идең. Уятмадым инде. Алдагы көннәрнекен китергән. Кичкә яңасы кайтасы, диде.
Карчык өстәл почмагына бер төргәк гәзит китереп салды.
— Әмерикәне язалар, — диде карт. — Халкы бик ялкау икән шул... Пулуфабрикат ашап яшиләр, ди.
— Анысы ни була тагын?
— Аш пешерергә яратмыйлар дигән сүз.
— Вакытлары юктыр.
— Юктыр, юктыр... Синең дә юк. Пушты таратасың...
Ул, төргәкне култык астына кыстырып, караватына барып ятты.
— Сөйләшеп буламыни моның белән, — диде карчык, сулы табагында чынаякларны тәгәрәтеп. — Ашарына пешкән югыйсә...
Ул гырлап йокыга талган картына күз салып алды да, аяк очларына гына басып, өйдән чыкты һәм Хәлимәләргә табан сыптыртты.
— Бәрәннәре табылмады микән? Кайта күрсен инде берүк. Бөтенләйгә югала күрмәсен... Халисәгә дә кереп чыгасы булыр. Сыерын саугандыр, бәлки. Берәр стакан кичке сөтен арттыра алмасмы. Иртәнгә боткага шәп булыр иде...
Карт уянып киткәндә, карчыгы бөгәрләнеп, пыш-пыш сулап, татлы йокыга оеган иде. Хәлиулла бик озак тәрәзәгә карап ятты. Ай яктысы көлтә-көлтә булып ургылып керә дә күңелне кузгата. Әллә нинди сәер төш күрде җитмәсә. Карчыгының яшь чагы, имеш. Җилкәсенә почтальон Миңсылуның сумкасын аскан. Эче тулы гәзит. "Өзелепләр яратам бит мин сине, Хәлиуллам", — диде дә каядыр юк та булды.
Карт, ай нурларыннан һәм күргән төшеннән айный алмыйча, исәнгерәп, татлы уйларга баткан көе терсәге белән карчыгының кабыргасына төртте:
— Сиңайтәм, кайчан да булса яратканың булдымы синең, юкмы?..
Карчык сискәнеп күзләрен ачты:
— Нәрсәне? Болай да тилемсәрәк идең. Әллә бөтенләй... Төн уртасында уятмасаң... — Ул, караватын шыгырдатып әйләнде дә, картка арты белән борылды.
Хәлиулла чалкан яткан көе, бантын кыңгырайтып, бик озак айга карап торды. Гомер үтеп бара. Бер кат та сөям сүзен ишеткәне юк икән бит, каһәр! Ә үзе?.. Үзе дә әйткәне юк икән шул. Ярата торып корткасына белдерми яшәлгән. Ә мондый айлы төннәр булгандыр. Нурлары гел шулай ургылып-ургылып төшкәндер. Ае да хәйләкәр. Аны миңа, мине аңа тоташ нурга чумдырып күрсәткәндер әле. Күзләренә карап: "Кара, нинди нурлы ул минем сантыем", — дип уйлаганмындыр. Бөтенесе онытылган, артта калган.
— Гәҗитләре дә бинауат, — диде карт, — сөйләшергә өйрәтмәделәр. Сөт саварга, тирес түгәргә өйрәттеләр... Ә төше матурые. Көн дә керсә дә туйдырмасые...
Ул караватыннан шуып төште. Бер төргәк гәзитне култык астына кыстырды да ишегалдына чыкты. Юл уңаенда аягына олы галушын элде. Күңелен илһамлы җил кубарды. Бу мәлдә нигәдер аның капка төбендә, тал астындагы эскәмиядә ай нурына коенып утырасы килде. Бер-ике адым атлауга, чыркылдап көлгән тавыш ишетеп тукталып калды. Лаштыр-лоштыр тузан ерып сөйрәлгән галушы кыңгыраудай тавышның чыңын тоныкландырды. Аны аяк очына элеп очырып җибәрде дә оекбаштан капка ягына атлады.
— Яратам мин сине, Айзирәм!
— Җүләр син, — диде кыз. — Җүләр булсаң да яратам мин дә...
Картның колаклары үрә торды. "Их заманнар! Яшьләр шул алар, тилибизыр карыйлар, китап укыйлар... Булмады безгә, булмады..."
Елмая-елмая, карт кире борылды, болдырга барып утырды. Кинәт, зәһәр шыгырдап, ишек ачылды.
— Төнлә җөрмәсәң, — дип сукранды карчыгы, кулындагы комганын шалтыр-шолтыр китереп. — Тупсаларын майлап куяр идең. Күршеләр уяныр җә...
— Гырлап йоклап калдың ласа...
— Унсигез яшьтә ди мин гырлап йокларга... Төне бигрәк матур, — диде карчык, тавышын йомшартып. — Хәлимәләрнең бәрәннәре кайтмаган тәки... Шәфыйкаларның сыерлары бозаулаган.
Карт култык астындагы гәзитләрне болдырга җәеп салды.
— Ай яктысында гәҗит укымакчы әллә?.. Тилемедер бу...
— Укыйм! — диде карт. — Ник укымаска?!
Ул чалбар кесәсеннән кереш бәйләнгән күзлеген алып киде.
— Күренми икән шул. Эреләре генә шәйләнә. "Ворошилов" калхузы җиңүче, — диде ул, иҗекләп җыеп. — Бусы сөт турында. Укып торасы да юк. Ә чит илләрдә... Әмерикәдә ниләр бар икән?
Кыштыр-кыштыр китереп ул нидер эзләде дә, табалмагач, гәзитләрне кире төреп куйды.
— Укырлык әйбер язмыйлар, — диде рәнҗүле тавыш белән. — Картайгач сөт нигә безгә. Яшь чакта эшләдек. Тиресен дә түктек. Җиңүче дә булдык. Балалар да үстердек. Кызыграк әйберләр кирәк өлкән кешегә... Укып күңел юатырлык. Яшьлеккә кайтырлык итеп язсыннар иде...
Карт билен тотып, һич турая алмыйча, өйгә атлады. Кесәсенә тыгылып, ачылмаган затлы капны тартып чыгарды. Озаклап текәлеп ялтыравыклы язуына карап торды да, һич кызганмыйча, мич авызына ташлады. "Без яшь чакта мондый нәрсә юк иде... Тәмәке дә хуш исле иде", — дип сөйләнеп алды. Ә тәрәзәдән көлтә-көлтә ай нурлары ургылды. Яктысы, пәрдәләрне селкеткән язгы җилдәй, күңелнең кайсыдыр почмагын канатландырды. Карт килеп тәрәзәгә карады. Тал төбендәге эскәмиядә үбешеп торучы кыз белән егетне күрде.
"Үбешеп кенә яшәрсез бик... Өйләнешеп карагыз әле менә" , — дия-дия өйгә ут алдырды. Өстәл янына килеп утырды. Очлый торгач шактый кыскарып калган карандашын алды. Эскәтер астыннан кайнар табадан саргайган, искергән дәфтәрне тартып чыгарды.
— Гәҗиткә хат язам, — диде ул.
һәм йөрәк сүзләрен сары кәгазьгә тезде: "Туганым редакция! Минем карчык пуштальон. Бөтен авыл хәбәре аңарда. Кем күпме сөт сауганны бөл ай да белеп торам. Ә менә сез мәхәббәт турында да берәр нәрсә язмассызмы. Ату төннәр бик озын, күзгә йокы керми". Конвертын төкерек белән ябыштырып өстенә китап бастырып куйгач, берара моңсуланып уйланып утырды.
— Юк, юк, булмады әле. Иң кирәген әйтмәдем, — диде ул. Китапны читкә этеп конвертны кубарды, саклык белән янә дүрткә бөкләнгән хатны туздырды, һәм: "Языгыз инде, пажалысты. Хәлиулла бабагыз", — дип өстәп куйды.
Шул мәлдә комганын шалтыратып ишектән карчыгы керде:
— Хәлимәләрнең абзарын карап әйләндем. Бәрәннәре кайтмаган... — дип сөйләнде. — Ә-ә, онытканмын, пушты килде, — диде ул һәм көзге артына кыстырган гәзитләрне алып картына сузды.
— Миңсылу кич китергәннемени? — дип сорады карт.
— Кич. Әйттем әле, иң беренче Хәлиулла бабаңа китер гәҗитләреңне, дидем. Пуштаны көтеп җиткерәлми ату. Пуштальоннарны ярата ул, дидем...
— Әйбәт иткәнсең, — диде карт, җитди кыяфәттә. — Әйе, бик дөрес әйткәнсең... Әйе...
һәм, карчыгының күзләренә туп-туры карап, тәрәзәдән кергән айдан да яктырак итеп елмайды.
Килер бер көн
Хыялланырга ярата ул: улының Йә укытучы, йә врач булуын тели, һәм шуны күз алдына китерергә тырыша. Сәбәбе дә бар: ни дисәң дә, төсле металл тапшыручылар чиратында бу һөнәр ияләрен очратканы юк. "Димәк, акчалары җитә. Эштән дә кыскартмыйлар, күрәсең, — дип куя күңеленнән. — Ә үзләре кешегә көн дими, төн дими гел яхшылык эшлиләр".
Менә тагын шул хакта уйлап ята иде ул.
— Әти, — дип эндәште улы кинәт.
— Нәрсә инде тагын, — дип мыгырданды Вәли авыз эченнән, күзләрен ачмый гына. Шул мәлдә башы чатнап авыртканны, сул яктан чигәсе кысканны тойды. "Чаң кагалармыни? Тимергә тимер бәрелгәндәй гел, — дип сукранып алды. — Юк, ташларга, чираттагылар белән араны өзәргә кирәк".
— Әти, бу каптык әлүминме?
Вәлинең иң нечкә йөрәк кыллары зеңләп куйды. Аның өчен дөньяда шуннан да могҗизалырак сүзнең булуы һич мөмкин түгел. Яшьлектәге кадерле сүзләр күптән онытылган, үткән гомер дә әллә кая, табылмаган әлүмин таулары артында кебек инде... Эштән дә көтмәгәндә кыскарттылар шул...
— Әти, — диде улы, янә ике бал кашыгын берьюлы бармакларында уйнатып. — Иә, нәрсәдән болар?
— Тимердән, — диде әтисе, — сыңар күз кырые белән генә карап. — Ә сиңа нигә алар?
— Күршеләргә кертәм. Тапшырам да акчасына прәннек ЯЛ е1М.
— Үзем алып кайтырмын, — диде Вәли. — Аннары шикәрне нәрсә белән болгатмакчы буласың, иблис актыгы? Бүген — юк, иртәгә булырга мужет бит шикәр... Әниең зарплаТе ӘЛСӘ,. ..
Ир караватыннан торып тиз-тиз киенде дә ишегалдына чыкты. Аягына чолгауларын урап, күн итеген тартып кигәндә сөйләнде:
— Бирермен мин сиңа әлүминеңне, малай актыгы. Укуыңны бел син. Ату...
Ул иске мунча бурасына сөялгән сәпитен сыңар мөгезеннән эләктереп урамга юнәлде һәм күршеләренең хан сараен ураган кызыл кирпеч диварның сул ягындагы тимер капка төбенә янә чират тезелгәнен күрде. Тукталып, озак итеп карап торды. "Өлгерләр... Күпме төсле металл монда! Капчык-капчык, кочак-кочак, арба-арба... Укыган кешегә китереп бирәләр. Чөнки башлары эшли. Җыя да беләләр. Кайтып, тагын шул чиратка басасы була инде... Алла боерса... Анысы басар идең әле, әлүмине булса. Бетте төсле металл. Дөньясын корыттылар". Кеше милкенә кул сузучыларны да белә ул. Үзенең җаны тартмый кылый эшкә. Ә шәһәр янындагы чүплектә, елга-күл буйларында әз казынмады соңгы елларда, һәм һәрчак сәпит мөгезендә прәннекле янчык чайкалыр иде... Мөгезе шәп шул сәпитнең. Бер бик яхшы танышы әлүминнән үз куллары белән җыеп бирде. Рамнарын да төсле металлдан куйды. Мәңге ватылмаслык итеп.
— Чит илдә генә ясыйлар мондыйны. Бездәгеләре — тимердән, кузгатып алалмаслык, — диде.
Менә бүген мамыктай ак һәм җиңел өмете артыннан җилдертте Вәли. 
Бакчачылык ширкәтендәге су буена килеп туктады ул. Сәпитен бер читкә ташлады да иң биек талның түбәсенә карап торды.
— Оялар күренә, — диде, сөенечен яшерә алмыйча.
— Нәрсә? — дип кушылды аңа икенче берәү.
Вәли сискәнеп китте:
— Син кем?
— Гали .
— Ә син?
— Вәли.
— Ни эзлисең монда?
— Тал карыйм. Түбәсендә карга оясы да бар икән, — диде ул күзен челт-челт китереп һәм эчтән генә уйлады: "Бер оядан дүрт кило металл чыкса, ике оядан сигез кило була лабаса! Ташып кына бетер". Ул кадерле сәпитенә карапкарап алды. Янәшәсендәге адәми зат дәшмәде, сүзсез дә бөтенесен аңлаган иде. Шул мәлдә таллар арасыннан картлыларына өченче берәү сикереп чыкты.
— Син кем буласың? — диделәр икесе берьюлы.
— Мирвәли. — Яңа юлдаш бантын кайтып торды.
— Нишлисең монда?
— Карга эзлим, — диде ул, озын муенын күккә сузып.
— Без дә, — дип кушылдылар тегеләре, һәм сөенечле күзләр янә бер-берсе белән очрашты.
— Боларның да кәчтүм җиңнәре кыска. Модасы шул икән. Мин оялып йөргән булам тагын, — дип куанды Вәли.
— Сәпитләре дә бар, болар миннән баераклар бугай, — дип уйлады Мирвәли һәм юлдашларына эндәште:
— Егетләр, минем бакча менә монда гына. Кырыйдан икенче, ике катлы йорт әнә. Оя күп бу тирәдә, тик ни бит... Тал батттына менәрлек рәт юк. Сездә сәпит, миндә акча бар. Тиз генә барып килим мәллә, бер яртыга җитә, әле кала да.
Ул уң учы белән кесәсенә сугып алды. Тиен-тәңкәләрнең шалтыравына кушылып, карга кычкырды:
— Кар-р!
Ирләрне өнәмәгәнен сиздереп, кош аска төбәлде:
— Әй, — диде Вәли, — ычкын ояңнан, — ул хәзер безнеке. Көш моннан...
— Ашыктырма, цивилизациядән карга гына читтә калмас бит инде. Безнең өчен тырышкан ул да... Башта барып килим мәллә?
— Үземә-үзем эчмәскә сүз биргән идем, шулай да сиңа ярдәм итәсе килә, — диде Вәли, колак артын кашып. — Куак башына менә алмассың шул ату. — Сүзен әйтеп бетергәнче тегесе юлга кузгалган иде инде.
— Озак торма! — дип калды ул яңа юлдашка. 
Икесе дә бер мизгелгә сүзсез утырдылар.
— Бер карга оясыннан дүрт кило чыга, имеш, — дип сүз башлады Вәли.
— Нәрсә чыга?
— Төсле металл.
— Шайтан алгыры, мин дә шулай дип ишеттем кичә чиратта торганда. Кеше белми сөйләшмәс.
Утырган җирдән генә икесе берьюлы тал башына төбәлделәр. Аннан муенын сузып кара карга карап тора иде.
— Кар-р! — диде ул һәм җилләнеп кагынып алды. Апак мамыклар якты хыяллардай сибелеп ирләрнең кәчтүмэшләпәләренә төшеп кунды.
— Минем күршеләр җыя төсле металлны. Зур укыган кешеләрдер, мөгаен. Иске йорт сатып алдылар да ике ел эчендә хан сарае торгыздылар. Безнең язмыш укыган кешеләргә бәйле хәзер. Хәтта карганыкы да...
— Ыһы, — диде икенчесе. — Бүген төнлә лифт кыршауларын салдырып киткәннәр әле. Җәяү төштем тугызынчы каттан. Унынчы каттагы егетләр эше генә бу. Әллә кем түгел, бөтенесе белеп тора. Тотмагач, сүз әйтеп булмый... Алар да укыганнар укуын. Берсе ике институт бетергән. Тик эштән кыскартканнар иде ярты ел элек.
— Теге шәһәргә кергәндә бар иде бит әле металл такта. "Чаллы" дип язылган. Шуны да урлаганнар диме?..
— Ике тонналы булган, имеш...
— Монысы да укыганнар эшедер. Безнең баш җитмәс иде. Кешеләр байый, минут эчендә байыйлар, малай.
— Без дә баербыз бер, — диде икенчесе. — Ник баемаска? Кара, карга оясы монда дачурта...
"Прәннекне капчыклап алып кайтырга мөмкин", — дип уйлады Вәли, балаларча ышаныч белән.
Икесе дә тынып калдылар.
— Карале, — диде тегесе, — өч сәгать үтте. Югалды бит бу.
— Да, сәпит жәлке, — диде Вәли, еларга җитешеп. — Бәлки, килер әле, тукта. — Ул шау чәчәкле бакчага, ике катлы йортка күз ташлады. Анда әзмәвердәй ир түтәлләргә су сиптерә, хатыны чүп утый иде. — Юк, килмәячәк... аңлашылды... Яңа таныш сүзне икенчегә борырга ашыкты:
— Каргага ни пычагыма инде төсле металл?
— Дөньяда заманадан артка калырга ярамый... Ул да җан иясе. Замана каргасы ич ул... Шул гына...
Вәлинең йөрәге янә кысып-кысып куйды.
— Сәпит жәлке, — диде кабатлап. — Хәзер каян эзлисең бу алдакчыны?
— Металл чиратыннан, — диде тегесе, уйлап та тормыйча. — Күршеңнең капка төбендәдер инде ул хәзер. 
Вәлинең күзләрендә өмет чаткылары кабынды, урыныннан сикереп торып кагынып алды. Кәчтүменнән, эшләпәсеннән кош мамыклары, тузан уйнап очты. Ир, ярсу йөрәген йөгәнләп, кайтыр юлга кузгалды.
Кайтып җиткәнен сизми дә калды хәтта.
Чират көндәгедәй дә озайган, талчыккан һәм кыйшайган иде. Диварга сөялгән төркем арасыннан ул яңа танышны эзләүнең мәгънәсез булуын аңлады.
— Күрше, — диде Вәли, чиратсыз эчкә үтеп. — Тимертомыр өемеңә минем сәпит эләкмәдеме алай-болай? Ә-ә-әнә, минем кадерлем. Кайчан өлгерде әле юньсез карак? Ярый металлга тапшырган... Ярый күршемә китергән... Әнә бит минем сәпитем... — Ул, бәхетле елмаеп, "алтын" тауга таба атлап китте.
— Синекен синекедер дә бит... Хакы түләнгән. Артыгы белән хәтта.
— Кемгә?
— Каракка булып чыга.
— Хәзер нишлибез? Күрше хакы — Алла хакы, үземә кире бир инде син аны.
— Ал, алайса! Иртәгә металл белән түләрсең. Шарты шундый. Бурыч һәм акчаның күршесе дә, туганы да юк.
— Табалмасам?
— Чәлдер берәр җирдән. Табалар бит әнә, чиратны күрәсеңме?
Вәли уйга калды: "һай, башлы да бу кеше. Күп укыгандыр бу", һәм сорап карарга булды:
— Карале, күрше, син ничә институт бетердең?
Әзмәвердәй ир, джинсы чалбар каешыннан кулын алмый гына, башын артка ташлап кычкырып көлде:
— Коридорлары белән сигез класс, — диде. — Мәктәптән кудылар аннары. Джинсы саткан өчен. Абый Мәскәүдән кайтарды, мин клиентлар таптым. Бизнесменны спекулянт дип атыйлар иде ул чакта. Бүген бизнес модада менә, күрәсеңме! — Ул имән бармагын хан сарае ягында уйнатты. — Укып мулла, чукып карга булып булмый, ә эш белү кирәк. Чиратта кемнәр дисең син? Шул институт корбаннары. Заводтан кыскартканнар күбесен.
Вәли, гаҗәпләнеп, аның күзләренә карады. Никтер эштән кыскартылуын белеме җитмәгәнлектән, институт бетермәгәнлектән дип уйлый иде. Чөнки заводтан киткәндә башлыгы әйтте: "Сәлимов кала, ул югары белемле, ә Сезне, җай чыгуга, завод бар куәтенә эшли башлауга чакыртырбыз", — диде.
— Үзең ничә класс бетердең соң?
— Урта мәктәп кенә шул, — диде Вәли уфтанып. 
— Институт бетерсәң, сәпитеңне урлатмас идең хет, — диде дә күршесе янә кеткелдәп көлде.
Вәлинең барча өметләре тимер-томыр өемендә бәргәләнеп калды. Бик арган иде ул. Кайтып тавыш-тынсыз гына чишенде дә, караватына ауды һәм йокыга талды.
Иртән күзен ачканда картлысында улы басып тора иде.
— Әти, ә ай металлмы?
— Юк, — диде ата, — металл булса, әллә кайчан күршеләр йортында ятар иде инде. Укытучың аңлатыр әле, башымны катырма.
— Алайса, нигә ялтырый ул, ә? — диде малай, борынын җиңенә сөртә-сөртә.
— Укырга кирәк, улым, укырга кирәк, — диде ата, киңәш биргәндәй итеп. — Йә, әйт, ай нигә инде сиңа, малай актыгы? Нишләмәкче буласың аның белән?
— Башта тал башындагы карга оясына менеп басам. Аннары үрелеп кенә тотып карыйм. Бәлки, төсле металлдандыр...
— Абау! — Вәли куркынып кинәт чайкалып китте. — Ходай сакласын, егылып төшәрсең, улым, — диде бераз тын торгач. — Бар, дәресеңне кара. Ә иртәгә мин сиңа ай турында китап алып кайтырмын. Күрше сдачасын бирсә, һәм бер ипи... Ә прәннексез торып була. Металл әзәйде менә. Бөтенләй бетүгә үк бара кебек. Җитәр бер көн — гыйлемлеләр заманы килер. Гыйлемле кешегә айга менү берни тормас. Марска да очарлар әле. Сезнең заманда булыр ул... Тик заманнан артка калырга ярамый, улым. Бар, әзерлә дәресеңне.
Ир янә бәһасез велосипедын мөгезеннән эләктереп капка төбенә чыкты һәм, җайлап утырды да, бакчачылык ширкәтенә таба юл тотты...
Янә карга ояларын сыендырган тал янына килеп басты. Оялар сирәгәйгән, аяк астында күч-күч салам һәм мамык ауный иде. Ир озак итеп уйланып карап торды.
"Кар-р!" дип эндәште кош аңа оясыннан үрелеп. Авазлар аһәңендә әрнү-ялвару, тагын ниләрдер бар иде, Вәлигә шулай тоелды.
— Әйе, сәпитем кирәк иде шул минем дә. Кыен икән шул җәяү тәпиләве. Ә ничек җыйдык бит без аны! Син дә ояңны шулай җыйгансыңдыр, — диде дә, хәсрәтле бантын аска иеп, кире кайтыр юлга борылды.
Чокырлар буйлап сәпитен этеп китте. Шунда якында гына ялтырап яткан тимер-томыр өеменә күзе төште. Кайсыдыр тишек таз, чиләк-савытларыннан арынган иде.
Хәсрәт онытылды. Бәхетле иде Вәли бу мизгелдә. "Ай турындагы китапка да, прәннеккә дә җитә, — дип сөенде эчтән генә. — Шулай да үз урыныма эш сорап барырга кирәк. Завод эшли башлаган дип сөйләделәр чиратта. Әлбәттә, барам... Әйе, акчасыз булмый. Малайга да алты яшь тулды. Мәктәпкә йөри башлады. Аны укытасы бар бит минем. Башта мәктәптә, аннары институтта, аннары... Заманнан артта калмасын иде бала..."
Күршесенең капка төбенә якынлашканда янына чожлап җиңел машина килеп туктады. Аның җиленнән Вәли сәпите һәм тимер-томырлары белән бергә ярдан аска очты:
— Син нәрсә, — диде ачулы итеп, — күзең чыккан мәллә? — Ул өстә якты елмаеп басып торган алып гәүдәле ирне күрде. — Әй, күрше, син икәнсең, таптый яздың бит... Куркыттың, әй.
— Саграк йөрергә кирәк, тимер-томыр төяп шулкадәр җәелеп бармасаң... Мин хәзер кайтып җитәм, көтәрсең азрак.
— Ярар, — диде Вәли, өскә карап. — Көтәрмен...
Шул арада машина, искән җилдәй, тавыш-тынсыз гына юк та булды. Вәли, бөкрәеп, төрле якка чәчелгән тимер-томырларын җыярга кереште...
Җан ярасы
Бүген аның күңеле бәйрәм көтми иде. һич уйламаганда, картлысына танышы Тәбрия очрады.
— Шәһәрдә бәйрәм үткәрергә җыеналар. Бу юлы хезмәт алдынгыларын чакыралар. Исемлеккә Сезне дә яздым. Чакыру китерерләр, — диде дә ашыга-кабалана китеп тә барды.
Шулай да гаҗәпләнмәде Зифа. Шәһәрдә тантаналар үтеп тора. Кемнәрнедер котлыйлар, кемнәрнедер бүләклиләр.
— Рәхмәт, Тәбрия, — диде ул, танышына таба борылып. — Мине искә төшерүең өчен рәхмәт...
Икенче көнне ул иртәдән кичкә кадәр эш урынында булды, һичкая чыкмады. Чакыру кертүләрен көтте. Ни дисәң дә, үз кулларың белән кабул итеп алу күңеллерәктер, дип уйлады. Тик... чакыру кәгазе кертүче күренмәде.
Хәер, Зифа Тәбрияне беркайчан да дусты дип санамады. Меңләгән танышларының берсе буларак, әллә кай ягы белән башкалардан аермалы, үзгәрәк иде шул ул. Карашларында карт кызларга гына хас авыр моңсулык бар, тирән коедай күзләре дә сагыштан мөлдерәп торалар. "Елмаю ничек килешер иде аңа", — дип уйлады Зифа. Тик бер тапкыр да елмайганын күргәне юк Тәбриянең, һич тә елмаясы килми кебек аның... Зәңгәр күзләреннән генә түгел, сүзләреннән дә, ике каш арасындагы буйга ерылган җыерчыкларыннан да тирән упкындай ялгызлык карап тора сыман. Эш бүлмәсенә кайчан керсәң дә, олы шакмаклы шәленә уранган булыр, һәрчак: "Өшетә нигәдер", — дияр, һәм, тагын да төренә төшеп, җиңелчә генә калтыранып куяр...
Атлап йөреше дә ышанычсызрак тоела, аякларын сөйрәбрәк атлый. Шуңа күбрәк үкчәле түфлиле көе дә башмактан йөргән кешегә охшап тора. Беркемгә дә артыгын ачылмый. Сүзгә артыгын катышмый.
Тулышкан чагы туры килдеме, Зифаны ул бу юлы бүлмәсеннән чыгармаска тырышты. Юк сүзне бар итеп сөйләде дә сөйләде. Зифаның психология китапларын актарганда "Үзе ярдәм сорамаган кешегә ярдәм итмә" дигән киңәшкә юлыкканы бар иде. Шуны ул күңеленә дә салып куйган иде. Ә бу юлы нигәдер танышына ихлас күңелдән ярдәм итәсе килде.
— Хет дус-ишләрең арасында берәр ялгызак ир заты юкмы? — диде Тәбрия, үзе сүз башлап һәм, шәленә уранып, җыерылып куйды. — Җан өши, — диде.
— Нишләп булмасын, әлбәттә, бар...
Зифа шунда ук Мансурны күз алдына китерде. Үзе әйтүенчә, аның хатыны тормыш юлында соңарган мәхәббәтен очраткан, шуңа ияреп мәгърипкәме, мәшъриккә табанмы юл тоткан. Ә ир, көзге көндә кыр казларын озаткандай, сары сагышка уралып, ялгызы торып калган.
— Җан өши, — диде Мансур да, Зифага бер керүендә. — Берәр яхшырак танышың юкмы соң?
Әнә шунда Зифа Тәбриянең "җан опти" дигән сүзен исенә төшерде. Аларны бер-берсенә бәйләүче һәм очраштырырга теләүче һич тә үзе түгел, ә менә птупты котсыз ике сүз иде.
— Бар дисең? Кем соң ул?
Тәбрия мизгел эчендә алыштырып куйгандай үзгәрде. Гомерлек чытык йөзенә елмаю бәреп чыкты. Бу мәлдә тавышы да ышанычлырак, сүзләре дә ягымлырак ишетелде. Гүя канатлар үскән иде аңа.
— Бер танышым бар дип әйттем бит инде. Тик кайда очраштырасы соң сезне?
— Үземә килегез, бергәләп... Очрашуны иртәгә кичке сәгать җиделәргә билгелик тә...
— Ярар, сөйләшермен. Көтәрсең, — диде Зифа.
Икенче көнне төшке ял вакытында танышының эш урынына китте ул. "Ике бәхетсезне бәхетле итүнең гөнаһысы юктыр ла, — дип уйлады эчтән генә. — Тәбриясе дә яшьлегендә алсу алмага тиң булгандыр... Тик өзүчесе генә табылмаган, күрәсең. Ә баксаң, шулкадәр дә пар килгәннәр ич болар... Икесе дә ялгызлыктан бәргәләнә. Меңнәр арасыннан бер-берсен эзләп табалмыйча, адашып йөриләр түгелме? Шулайдыр, югыйсә, ике җан иясе дә эчке халәтен бер үк сүзләр белән аңлата алмас иде. Хатын, ике затны бердәй күз алдына китереп, җәяүләп шактый озын юл үтте. Югыйсә, икесе белән дә танышлыклары эш буенча гына. Тәбрияне ни дәрәҗәдә белсә, Мансурны да шулай гына белә иде. Очрашканда, бер-ике сүз алмашып, хәл-әхвәл сорашып алалар... Тик тел төпләреннән бер үк әрнү сыгылып чыга. Ул — ялгызлык газабы.
— Мансур бүген юк шул, — диде цехтагыларның берсе, аны танып.
— Кайда соң ул?
— Без кайдан белик, эш белән йөридер, — диде яшь кенә егет, елмаеп. Үзе бармак очлары белән тәмәке төпчеген изде.
Зифа хәлнең уйлаганнан күпкә катлаулырак икәнлеген шуннан чамалады. Хезмәттәшләре эчтән тыныч түгел иде. Хатын-кыз цех бантлыгы аны завод капкасынача озата барды.
— Салыштыра шул. Аннан атналап юкка чыгып тора... Хатыны хур итте егетне, — диде. — Ә Сез белмәгән идегезмени соң?
— Юк, белмәгән идем.
— Кичә дә, бүген дә — ике көн эштә юк менә. Димәк, бу атнада булмаячак дигән сүз.
"Әй Мансур, Мансур, нишләвең бу? Хәзер ни диим инде мин Тәбриягә? — Зифа, авыр уйлар белән, япа-ялгызы Тәбрияләргә юнәлде. "Рәнҗер микән инде. Әзрәк көт дияргәме? Аннан, күрәләтә исерек белән ничек таныштырмак кирәк. Хатын тыныч кына туктап капка келәсен күтәрде. Интек артыннан: "Керегез, кер, әйдәгез, узыгыз", — дигән тавыш ишетелде. Бәйрәмчә бәхетле һәм якты ышанычлы булып колакка бәрелде ул аһәң. Шәһәр янындагы поселокта, әткәсеннән калган иске йортта яшәп ятучы Тәбрия буяулары уңган болдырларны юып бетереп килә иде. Хатынның ялгызын гына күргәч, эшен тәмамлауны да кирәк санамады бугай. Идән чүпрәген кагып-селкеп алды да кер бавына эләктерде .
— Мин үзем генә, — диде Зифа, гаепле кешедәй, иелеп аяк киемен сала-сала.
— Үзең генә? — Тәбриянең кашы җыерылды. Нидер әйтәсе килде. Тик дәшми калды.
— Әйе, шулай килеп чыкты. Мансур командировкага киткән...
Тәбрия коточкыч авыр сулады. Бер сүз дә дәшмәде. Ашыгу — бер агачтыр, аның җимеше үкенүдер, диләр. Тик үкенүдән ни файда? Ашыкты Зифа, ашыкты... Нияте изге иде, югыйсә, нишләмәк кирәк, яхшылыкның юлы җидәү, ди бит.
Икәүләп өйгә керделәр. Кыр кадәрле бүлмә уртасында, ак ашъяулык өстендәге тәм-томнардан сыгылып, түм-түгәрәк өстәл көлеп тора. Зифаны күрүгә, әллә кояш нурлары сүнде, әллә күкне кара болыт каплады, бүлмә эче кинәт караңгыланып куйды... һәм тәрәзәләрдән йортка кара шәлле ялгызлык ябырылды. Ялгыз өстәл, ялгыз карават, ялгыз шәм... Кыр кадәрле өйнең һәр почмагыннан котсыз ялгызлык карап тора иде. "Бигрәк нурсыз бүген бу дөнья",— диде Зифа, үзалдына гына.
— Әйдә, чәй эчик, булмаса, — Тәбрия бу сүзләрне ихласлык белән түгел, ниндидер әрнү катыштырып әйтте.
— Юк, рәхмәт, мин чәй эчәргә килмәдем. Намуссыз, оятсыз дип уйлавыңнан курыктым.
Тәбрия аны кабат кыстамады да. Алсу күлмәгенең кыска җиңнәрен сыпыра-сыпыра олы шакмаклы кара шәлен ябынды.
— Шулай килеп чыкты бит. Гафу ит инде, зинһар, — диде Зифа, ишеккә табан атлаганда.
— Мина калгач, шулай буласы билгеле инде... — диде Тәбрия һәм куырылып шәленә урана төште.
Зифа Мансурның айныганын көтте. "Янәшәсендә пар канаты булса, һичшиксез, ул аны ачы суга алыштырмас. Ташлаячак, эчүен ташлаячак", һәм тагын ирнең эш урынына юнәлде.
— Ул юк, — диделәр бер төркем эшчеләр, читкә карап.
— һаман юкмыни? Атна үтте ләбаса.
— Юк, теге атнада озаттык... Суга төшкән дә көзән җыерган диме... Ярдәм күрсәтүче табылмаган...
Зифага кинәт бөтен тәненә ток бәргәндәй тоелды. Гәүдәсе буйлап ниндидер салкын дулкын йөгерде. "Өлгерә алмадым. Димәк, соңгардым... Соңгардым..." — диде хатын, әрнүле пышылдап. Бу мизгелдә нигәдер Мансурны күз алдына китерергә тырышты. Картлысыннан кара шәлле Тәбрия шәүләсе шуып үткәндәй булды:
— Җан өши, — дип пышылдады ул гүя.
Тагын бәйрәмнәр якынлашты. Юлда аңа янә Тәбрия очрады. Янә каядыр ашыга иде. "Исемлеккә сине дә яздым. Чакыру кертерләр", — диде дә үз юлында булды. Алдагы бәйрәм могҗизасын оныткан иде инде Зифа. Бу юлы да ул ышанып чакыру кәгазен көтте. "Кеше күңеленә бәйрәмнәр дә кирәктер күрәсең", — дип уйлады эчтән генә. Барыбер күңеле нидер сизендеме, бүлмәдә утыруны кирәк дип тапмады. Эш белән барасы җирләрен исенә төшереп, киенеп чыгып китте. Ә урамда, хакимият бинасы каршында, озын автобус күреп тукталып калды. Затлы киемле, бәйрәмчә кәефле хатын-кызлар төркеме шул якка агыла иде. Чыр-чулы көлешүле шаян авазларны төяп, автобус күздән югалды, һавада иннек, кершән, хушбуй исләре генә эленеп калды. Зифа кыенсынды. Бераз гарьләнде хәтта. Чөнки нәкъ шул мәлдә кунакка чакыруларның нигезенә яткан төп сәбәпне эзләп тапты. Ә сәбәбе үзендә иде шул... Үзе дә сизмичә, Тәбриянең иң газаплы җан ярасына кагылган иде ул...
Эш тәме
Авыр итекләргә ияреп кергән гәрәбәдәй сап-сары комлы эзләр бишенче катка менеп җиткәнче чекерәеп күзгә кереп торсалар, димәк, әле юлларда бозлавык дигән сүз.
Әнкәләренең итәгенә тагылып, артка карый-карый балалар бакчасына таба сөйрәлүче малайлар-кызлар кинәт чүгәләп сукмактагы комга ябышсалар, димәк, урамда бүген дә тайгак әле.
— Менә шулай, бала-чага бәяли белә, — диде урам себерүче һәм тәмам теткәләнеп беткән себеркесен даруханә ишегенә сөяде. Юлга комнан эре-эре кар бөртеге рәсемнәре төшереп арыган иде шул ул бүген. Елмаюы кар-чәчкәләргә дә күчте, алар һәр очраган адәми затка яктырак күренделәр кебек.
— Эшкә соңга калдырасың бит, Галимулла агай, — диде бер яшь хатын, бозлавыкка чүгәләгән улын йолкып алганда. — Болай гына, уңга-сулга гына сибеп чыксаң ярамыймыни комыңны?
Агай тураебрак басты, борынын өскәрәк чөя төште.
— Ю-у-у-у-к, — диде ул кеткелдәп. — Әнә, улың күрә ич минем хезмәтне.
Уңга-сулга сибеп чыксам, чүгәләп комны тотып карыйсы килер идеме соң аның, ә?
Агай сабыйга яратып төбәлеп торды.
— Соңга калабыз ич, — диде хатын, баласын йолка-йолка алга йөгергәндә. — Эшкә ашыга идем бит.
Галимулла агай себеркесе янәшәсеннән кымшанмады, һәр үткән юлчы аңа нидер әйтеп үтәчәк хәзер. Ул моны белә, һәм күңеле белән көтә дә.
Берәүләр: "Күр әле бу ком бөртекләрен, бакыр кар-чәчкәләргә әверелгәннәр кана", — диячәкләр. Икенчеләре: "Әй бу урам себерүчене, йә, тагын кайда бар микән мондый җүләрләр?" — диярләр. Ә аңа шул җитә. Гомумән, күпкә өметләнми ул. Гомере буе урам себереп бер Мактау кәгазе дә алганы юк. Җүләрсетәләрдер дип уйлый нигәдер. Гомере буе җиңел арык гәүдәсен җил сыман очыртып, себеркесен уңга селти, сулга тарта... Урамнар ялт итә...
Менә бүген дә, тайгак урыннарны сайлап, комнан кар бөртекләре тезеп чыкты. Юллар тоташ бизәкле келәмгә әверелде.
— Менә шулай... һай, монысы гел рәссамнарча ич моның! — дип, читкәрәк китеп үз иҗатына сокланып торды. Шунда даруханә бинасына күзе төште. Әнә ике почмагында ике чүп әрҗәсе чекерәеп тора. "Искергәннәр. Буяу тидереп алсаң, бантка төс керәчәк, әлбәттә... Әйе, әйе, нәрсәдер җитми кебек монда..." — дип, шактый озаклап тышкы күренешне өйрәнде. Ул арада үткән-сүткән кешеләргә күз салып алды. Ал арның йөзләре елмая, күңелләренә ком бөртегедәй нәни генә куаныч кунганлыгы сизелеп тора иде.
— Шундый җүләрләр аркасында алга бара бу тормыш, ахирәткәем. Югыйсә дөньясы күптән әйләнеп капланыр иде, — диде җитәкләшеп, сәгать теледәй салмак кына үз көенә чайкалып килгән карчыкларның берсе. — Хәзерге яшьләрдән урам себертеп кара! Күрсәтерләр сиңа кар бөртегеңне...
— Җүләрмендер шул, — дип җөпләде ул, карчыкларны эчтән генә. — Нигә, әнә Рәхимулла урамны аннан-моннан себереп кенә дә медаль алды. Тик... тагып йөрергә дә ярамагач нигә инде ул медаль? Элек булса менә, башкачарак уйлар иде. Хәзер модада чит ил машиналары, өчәр катлы йортлар... Ә медальгә берәүнең дә исе китми...
Безнең подъездда да югыйсә хакимият вәкилләре яши. Хәер, алар эшкә машина белән йөриләр шул, кызганыч, чисталыктан яктырган урамнарны күрмиләр...
Агай янә себеркесе янына барып сөялде. Шул арада олы юлдан выжт итеп кара тәрәзәле джип үтеп китте.
— Номеры күршенеке, — дип калды агай машина артыннан. — Тәрәзәләре дә карындык коргандай... Көн яктысыннан куркалар бит, әй!
Урам себерүче ике куллап себерке сабына таянды. "Тагын берәр нәрсә уйлап табарга кирәк... Иң кимендә үз күңелем булырлыкны... Даруханә бинасына ямь җитеп бетми", — диде ул пошаманга төшкәндәй һәм башын кашып куйды.
* * *
Ә джипта үтеп киткән күршесе — дәүләт кешесе; хакимияттә дәрәҗәле урын били, эшкә машина белән йөри, шуңа янәшәсендә урам себерүче яшидер дип күз алдына да китергәне юк иде. Гадәттәгечә, бүген дә, зәңгәр күктәге өрфия болытларга соклана-соклана, затлы машинасыннан хакимият бинасы каршына төшеп басты. Бер мизгелдә аның хәтере буйлап ниндидер эчпошыргыч җыелышлар, киңәшмәләр, кызыл шома битле хезмәттәшләре тезелешеп үтте. Бүген ул тагын кемнәргәдер шылтыратырга тиеш һәм телефон аша әллә күпме мөһим мәсьәләләрне хәл итеп өлгерергә тиеш иде. Әйе, әйе, кемнәрдер бүген аның өчен атлап түгел, йөгереп йөриячәкләр ...
— Пропускыгызны күрсәтегез!
Ул имәнеп артка чигеп куйды. Ачудан, бала йоннары кабарды .
— Нәрсәне? — дип кабатлап сорады тирән гаҗәпләнеп.
— Пропускыгызны, — диде яшь вахтер. — Хакимияттәгеләрнең һәрберсендә бар, диделәр, карап-тикшереп кертергә куштылар.
— Ничәнче көн эшлисез монда?
— Икенче...
Хуҗа куен кесәсенә тыгылып шактый актарынды. Аның беркайчан да мондый әйбер эзләп карамаганлыгы һәм таба алуына шикләнүдән өметсезлеккә бирелүе йөзенә сытылып чыкты. Бераздан, кош тоткандай, сөенечле җиңеллек белән ялтыравык тышлы катыргы тартып чыгарды.
— Мәгез... Кемнең кем икәнлеген өч көндә танып бетерергә хәтерегез җитмәсә, хәлегез катлауланып китмәгәе, — диде ул, хуҗаларча нык һәм кисәтүле тавыш белән.
Егет кызарды. Гафу үтенде.
Хакимият вәкиле, егет яныннан ике адым ары атлауга, җанында ниндидер татлы рәхәтлек пәйда булуын тойды. Сәбәбен аңларга тырышып җәфаланды. Чынлап та, рәхәт иде аңа. Чөнки бөтен кеше белән беррәттән аны да туктаттылар. Аңа да бүген чиновник итеп түгел, тап-гади хезмәткәр итеп карадылар. Санга санап, пропуск сорадылар, һәм ул гомерендә беренче кат үзен хезмәт кешеседәй хис итте. Рәхәтлектән хәтта башы әйләнеп китте. Көне буе иңке-тиңке йөрде. Киңәшмәләрне иртәгегә күчерде, сәркатипләренә үзен юк дип әйтергә кушты. Вахтер егетне, үзалдына гына сөйләнеп, маңка малай, дип ачуланды һәм эш сәгате төгәлләнертөгәлләнмәс өенә кайтып ятарга уйлады. Кайтышлый даруханәгә кагыласы итте...
* * *
Кара тәрәзәле джип аптека янына килеп туктаганда, урам себерүче иске бинаның ике ягындагы чүп әрҗәләренә яптел буяу белән елан рәсеме төшереп бетергән иде инде. 
— Шәп булды бу! — дип сөйләнде ул үзалдына һәм борылып затлы машинага карады. Аннан күршесе төшеп килгәнне күрде. Баш кагып исәнләште. Тик тегесе аны танымады, игътибар да итмәде бугай. Урам себерүче бакыр кар бөртекләре сибелгән юлга төбәлде. Анда, чылбырлы сәгать теледәй салмак кына як-якка чайкалып, ике карчык якынлашып килә иде.
— Күр инде бу җүләрне, тагын нәрсә эшли! — диде берсе елмая-елмая.
— Кем җүләр? — диде агай, артына борылып.
— Ник, без шул шәһәрдә картайдык ласа. Урам себерүче кулында тузган себерке күргән булмады...
— Элек еш алыштырдылар ич, дәүләт бай иде. Хәзер генә хәерчеләндек барыбыз да...
— Ы-ы шул, ы-ы шул, — диде икенчесе, һәм карчыклар елмая-елмая ары таба атладылар. Урам себерүче себеркесенә таянып басып калды. "Үзләре елмаялар, үзләре, җүләр, диләр. Ә бит хезмәтнең тәмен тоя белүдә бар хикмәт. Кешеләр тозсыз аш капкандай йөзләрен җыерсалар, ни әйтерсең? Минем хезмәтнең дә тозы юк дигән сүз була бит ул..." Шул арада артына карый-карый сөйрәлүче бала даруханә ягына борылды. Әнкәсенең кулыннан ычкынып китеп чүп әрҗәләре янына йөгерде.
— Елан! Әни, күр, елан! — диде куанычыннан юлга чүгәли-чүгәли.
— Әнә, теле нинди озын, тешли күрмәсен! — диде урам себерүче.
— Тешләми ул, тешләре юри генә аның...
Мизгел эчендә еланлы әрҗәне бала-чага уратып алды. Олылар исә аларның шау-шулы көлешүләрен күзәтте. Вакыт иркен: халыкның эштән кайткан чагы, балаларның да арып-талып бакчадан өйгә таба тыпылдатулары иде. Урам себерүчегә дә бантка берни кирәкми, бүген ул үз эшеннән артыгы белән канәгать. Нарасыйларга карап, күңеле тагын да күтәрелә төште.
* * *
Ул, даруханә ишеге шапылдап ябылган тавышка сискәнеп, кинәт артына борылды. Аннан бер уч дару йомарлаган чиновник күршесе чыгып килә иде. Урам себерүче карашы белән аны машинасына кадәр озатып куйды һәм: "Тәрәзәләре бигрәк караңгы шул. Якты дөньяны күрми яшәргә тәмам өйрәнеп беткәннәр... Әлбәттә, болай чирләп китәргә дә мөмкинсең, — дип уйлады. — Әйдә, күрмәсәләр күрмәсеннәр, тик юлларда бозлавык, исән йөрсеннәр берүк!" 
Шул мәлдә агайның уйланып, башын аска иеп баручы бер яшь егеткә күзе төште. "Япь-яшь көе дөнья баскан", — дип, эчтән генә аны тиргәштерергә өлгерде һәм каршысына чыгып юлыннан бүләсе, туктатасы итте.
— Тәмәкең юкмы?
Тегесе кесәләрен капшаштырып алды.
— Юк икән бит, эштә онытканмын.
— Эшең кайда дип белик инде?
— Хакимияттә, вахтер, — диде егет, кәефсез генә.
— Нигә борыныңны җыерып җавап бирәсең? Менә болай, горурланып әйтергә кирәк! — Ул, себеркесенә таянып, башын күккә чөеп кабатлап күрсәтте.
— Баш авырта минем, хуҗам кисәтү ясады. Алар уйнап сөйләшмиләр... Ә синең эшең беттемени? Нишләп торасың монда?
Агай чыр-чу килгән бала-чагалар тирәсендәге еланнарга төртеп күрсәтте:
— Бүген ясадым боларны. Иә, ничек, урамны ямьсезләмиләрме?
— Әйтәм аны буяу исе килә...
Егетнең кинәт авызы ерылды.
— Вәт җүләр! — диде кулын селтәп һәм тиз-тиз атлап китеп барды. Бакыр ком бөртекләренә соклана-гаҗәпләнә, елмая-елмая өенә кайтып җиткәндә, баш авыртуын оныткан иде инде ул...
— Ә бит юлларда, чынлап та, бозлавыкның беткән чагы юк, — диде егет үзалдына һәм комга баткан авыр ботинкаларын кулына тотып юыну бүлмәсенә юнәлде.
Көнче күбәләк
Көтмәгәндә, өермәдәй кубарылып килеп керде ул бүлмәгә.
Кайчакта шулай була: давыл якынлашуын караңгы болытлар искәртә, кешеләр көзгеләрен зур сөлгеләр белән каплый, морҗа төнлеген тыга, ә тәрәзәләр онытыла... Өермә, ябырылып, элгече эленмәгән тәрәзәләргә һөҗүм итә. Бүлмәгә тузан-туфрак тула, пәрдәләр ярсып җилферди-җилферди ишек төбенә кадәр сузыла... Шунда күңелгә шом оялый... Әллә ни куркыныч та түгел, әмма алда нидер көтәдер кебек тоела.
Сәгыйдә, шушы халәтне кичереп, тәрәзәләргә күз ташлады, алар ябык, зәңгәр күктә кулъяулыгы кадәрле йолдызлар җемелди, чигеш җебедәй якты нурларын һич кызганмыйча юмартланып ай елмая... һәм алга ыргылган чит хатын һич көтелмәгән давылны хәтерләтә...
Әнә ул дөф-дөф атлап барган җиреннән башындагы караңгы шәлне тартып алып урындык артына элә үтте һәм бүлмә уртасындагы өстәл янына килеп җитте. Аның өстендәге кәгазьләрне бер селтәнүдә сыпырып төшерде.
— Нәрсә булды инде бу, кем соң әле бу? — дип, үз-үзенә сорау бирде Сәгыйдә һәм, җавап табалмаудан гаҗизләнеп, текәлеп кунакка карап торды. Эчке сөенече бар кебек тоелса да^ билгесез кунакның чырае качкан, көлдәй агарынган иде. Йөзе дә шактый таушалган, арган, мәңге иннек-кершән күрмәгәнлеге көн кебек ачык сизелә. Киҗе мамык пәлтәсенә вак-вак йон йомгаклары береккән. Крем күрергә тилмергән мәгънәсез язмышлы итекләре дә искереп калҗайганнар. Кунак, идәнгә коелган кәгазьләрне аягы белән бер читкәрәк этте дә, авыр сумкасын шапылдатып өстәл өстенә утыртты. Аннан бөгәрләнеп беткән ак эскәтер тартып чыгарды һәм төенчеген урындыкка күчерде, ашъяулыкны өстәлгә җәеп учлары белән тигезләде. Әйтерсең аның монда беренче керүе түгел, гүя бу бүлмәдә аңа ят булырлык берни дә юк иде.
— Хайван, — диде ул, — билләһи, хайван...
Сәгыйдә керфек тә тибрәтмичә чакырылмаган кунакка карап торды.
Хатын минут эчендә эскәтер өстенә бер генә кат кулланышлы тәлинкәләр тезде. Уртадагысына майда кызарып пешкән өрфиядәй җиңел кабартмалар өйде. Аларның уңганлыгы ерактан ук күренә, болыт-мунчаладай учка кыссаң, берсүзсез янәдән үз хәлләренә кайтачаклар иде.
— Уңган хатыннар бар ла дөньяда! Кадерле хатыннар бар ла! — дип, эчтән сокланды Сәгыйдә. Шул мәлдә ул ирен уйлап алды. — Соңгы вакытта кайнар ризык та эләккәне юк мескенемә... Гел юлда...
— Хайван, — диде хатын. — Точно хайван... Әйдә кил, шуның өчен! — Ул әллә ни затлы булмаган шешәне дөпелдәтеп өстәл уртасына утыртты һәм хуҗага төбәлде.
Сәгыйдә, көч-хәл белән урындыгыннан кубарылып, сәер бер халәттә, аның янына атлады. "Йә, кем соң инде бу? "Хайван"ы кем һичьюгында? Якынрак килергә дә куркырсың, "акбаш" белән маңгаеңа кундырсалар, Ходай сакласын! Аннан дөя түгеллегеңне исбат итеп кара... Алай якын араларда гына бәйрәм-мазар да күренми, мөгаен, ялгыш кергәндер бу хатын", — дип уйлады ул.
— Утыр әйдә, — диде кунак, — урындыкны гәүдәсенә якынрак тарта төшеп һәм пәлтәсен салып түрдәге эскәмиягә ыргытты.
— Бөтен таныш-белешләрне барлап чыктым, һич искә төшерә алмыйм, — диде Сәгыйдә. — Кем дип белик инде Сезне?
— Искә төшерүнең әһәмияте юк, — диде тегесе, катгый, кырыс тавыш белән. — Мин Сезне яхпты беләм. Ә бүгеннән соң белергә теләмәячәкмен дә. Бүгенгә кадәр, һай, нинди танышым идегез Сез минем! һай нинди танышым идегез! — Аның башы бу мәлдә сәгать теледәй чайкалды да чайкалды.
Сәгыйдәнең гаҗәпләнүдән күзләре әлҗе-мөлҗе килде, өстәлдәге кабартмаларның кызыллыгы битләренә йоккандай тоелды, әйтерсең кунакның тешләре арасыннан сүзләр түгел, җан әрнүләре сыгылып чыкты.
— Бүгеннән соң Сез минем танышым түгелсез. Ниһаять. — диде ул кабатлап һәм стаканнарга ачы су койды. — Әйдә, шуның өчен! — Кунак бушаган стаканын читкәрәк этә төште.
— Нәрсә өчен булды инде бу? — диде Сәгыйдә, ирен чите белән генә елмаеп. — Тәки аңламадым. Кем соң Сез шулай да?
— Коляның хатыны...
— Кайсы Коляның?
— Сезнең цехта ничә Коля бар соң? — диде ул аптыраулы тавыш белән.
— Берәү генә. Аның хатыны егерме ел буена бер кат та эшкә килгән кеше түгел. Булмас, — диде Сәгыйдә. — Әйе, әйе, март башында егерме ел булды аны беренче күрүемә. — Ул тагын нидер хәтеренә төшерергә теләгәндәй, маңгаен гармун күрегедәй җыерды. Читтән карап торган сизгер кешегә бу сырлар, әйе, тирән сырлар, эштә узган гомернең моңлы бер көе сыман күренерләр иде. Кунак та сүзен әйтеп калырга ашыкты:
— Иремә премияне гел дә күп яздыгыз, — диде.
— Коляның куллары алтын, — диде цех башлыгы. — Нәрсәгә тотынса да коеп куя. Аның өчен эш авырга һәм җиңелгә бүленми, җиренә җиткерүне генә белә. Молодец! Премияне шуңа язам. — Ул, горурланып, хатынга карап алды. — Әнә бүген конвейер туктап калды. Ике җирдән өзелгән чылбырны бер сәгать эчендә ялгап куйды. Ярый әле аның сменасына туры килде. Башкалар тиз эшли белмиләр. Сузалар. Эшне, керештәй, үлчәмсезгә әверелдерәләр. Нервы да шулай сузыла... Юк, юк, киресенчә кысыла... — диде ул, җөмләсенә төзәтмә кертеп. — Ә Сез премия дисез. Җитмәсә, рәхмәт әйтергә килгәнсез.
Кунак кычкырып көлеп җибәрде:
— Кем әйтә шуның өчен килгән дип? — Ул урыныннан сикереп торып стенадагы көзге янына юнәлде. Иреннәрен ялап алды да кофта якасын, нәкъ Сәгыйдәнеке кебек итеп, пинжәге өстенә чыгарып куйды. 
— Көзгегез кеше яратмый икән, ямьсез күрсәтә... Хәер, төшеп калганнардан түгелмен икән әле. Чәчне генә юасы бар, — диде аннан, башын як-якка боргалап.
— һе... әлбәттә, түгел.
— Ә көнләштем...
— Кемнән?
— Сездән, — диде хатын калтыранып. — Гомер буена Сездән көнләштем. — Ул ялт итеп Сәгыйдәгә таба борылып басты һәм бу мәлдә диңгездә хәтта ябышыр саламын да югалткан бичарага охшап калды. Аннан кинәт сорап куйды:
— Сезнең көне буе җиләк җыеп караганыгыз бармы?
— Бар, әлбәттә.
— Менә шушылай күз алдымда йөрдегез гомер буена.
— Сәбәпсез көнләшү — гөнаһ, — диде хуҗа хатын. — Димәк, көнче күбәләк икәнсез...
— Ничек инде? Коля кайтып бусагадан керүгә Сезнең исемне кабатлый башлый: "Сәгыйдә бөл ай әйтте... Сәгыйдә мондый эшкә кушты... Сәгыйдә... Сәгыйдә..." 20 ел буена колак төбеңдә шушы исемне кабатлап торсыннар әле! Аптырагач, фоторәсемегезне зурайтып телевизор өстенә куйдым. Дәшмәде. Ник куйдың димәде, эт җан.
— Шулай шул. Гаилә белән аз аралашабыз бит һәммәбез дә. Вакыт калмый. Хезмәттәшләр белән күбрәк. Көне буена, төшке ашны кертеп санасаң, кимендә тугыз-ун сәгать чыга. Җитмәсә, эштәге тәэсирләр өйгә дә кайта, нишләмәк кирәк...
— Көнләштем шул, — диде хатын. Шул мәлдә аның өстеннән гүя олавы белән йөк ишелеп төште, кинәт авызы ерылды:
— Ә бүген мин котылдым бу афәттән.
— Нишләп бүген? — дип сорады Сәгыйдә гаҗәпләнеп.
— Чөнки бүген менә үз гомеремдә беренче кат аның эш урынына килдем.
— Күптән килергә кирәк иде. Бәйрәмнәрдә чакырдык лабаса.
— Сезнең янгамы? Юк, ул чакта яхпты булмас иде бер дә. Барыбер берәр гаеп табар идем...
— Хәер, шулай шул. Көнче кеше унике күзле була ди бит... Табар идегез. Искән җилдән дә көнләшергә мөмкин ич.
— Мөмкин... — диде хатын һәм бер мизгелгә тынып калды. Сәгыйдә үз уйлары чолганышында иде. "Яманлык артыннан йөреп изгелек тапкан кеше юк әле" диде эчтән генә.
— Ә мин бүген тыныч, ниһаять, — диде кунак һәм, итәгеннән авыр таш тәгәрәтеп төшергән кешедәй, җиңел генә көрсенде. — Шулай да Сезнең әнә теге баштагы алачыгыгыз кемнәр өчен ул?
— Юл өстендә кала торганымы?
— Әйе, шунысы... 
— Эшчеләр өчен. Ял итәләр анда. Гел эшләп торырга димәгән лә...
— Шулай да рәхмәт ул алачыкка, — диде хатын һәм кеткелдәп көлде. — Миңа бүген шундый рәхәт. Әйдәле, шул хөрмәткә! — Ул янә стаканга үрелде.
— Мөселманнарда эчү хупланмый, — диде Сәгыйдә. — Ә Сез миңа карамагыз.
Аңа бу хатын нигәдер кызганыч булып тоелды: "Үзегезне мәхәббәт корбаны иткәнсез ләбаса... Кызганыч, бик кызганыч" димәкче иде. Әрнүе йөзенә чыкса да, телен гүя кемдер тотып калды.
— Көнләштем шул, — диде хатын. — Ә бүгеннән соң мин бу хакта уйлап та карамаячакмын. Тәрәзәдән күрдем, Сез түгеллеккә ышандым, хәтта шакып торасым да килмәде. Шулай да җүнсез бу ир затлары. Кочарга бил генә булсын, кем дә ярый...
— Ялгышасыздыр, — диде Сәгыйдә. — Дөрес, ирләр үзен хөрмәт итмәгән хатыннарны бигүк өнәмиләр. Менә егерме бер ел буена ир-атлар цехын җитәклим. Холыкларын әйбәт өйрәндем. Киңәшкә мохтаҗ булмасагыз да әйтим әле, тиз арада Сез иннек-кершән сатып алыгыз. Аннан килешле прическа ясатыгыз. Өйдә матур халат киеп куегыз... һәм көнләшмәгез. Шулай да әйтегез әле, алачыкның ни катнашы бар монда?
Хатын кинәт авызын бүселдерде һәм сабыр гына:
— Аның муенына берсе безнең бакча коймасына үрелгән фасольдәй уралган иде, — диде.
— Кемгә?
— Коляга инде. Мин аның Сез түгеллеген тәрәзә почмагыннан карауга таныдым.
— Интек ачык булгандыр ич, керергә кирәк иде. Бәлки ялгыш күргәнсездер...
— Белмим, — диде хатын. — Этеп тә карамадым. Тәрәзәдән генә күз төшердем... Аннан өйгә чаптым, кибеткә кереп чыктым һәм Сезнең янга килдем менә... Әйдә, шул хөрмәткә!
— Абау, — диде Сәгыйдә, кинәт урыныннан кубарылып. — Ул ишекнең бикләнеп кала торган гадәте бар. Әйдә, бергәләп урап килик әле. — Ул тиз-тиз өстенә киенә башлады. — Тизрәк... Цехта эш туктап тормасын тагын...
Алар икәү алачыкка таба атладылар.
— Менә Коля юкта бер эшчемә йозак куярга кушкан идем. Инглиз йозагын кире яктан куйган. Ялгыш ябыла да, мәңге ачам димә. Алтын куллы Сезнең Колягыз. Аңардан төзәттерәсе бар бу ялгышны. Ә Сез юкка борчыласыз. Кеше гел өзелми аннан... 
Хатын дәшмәде. Ул шулкадәр дә битараф иде. Нигәдер Сәгыйдәнең башына "диванага кайгы да бәйрәм" дигән гыйбарә килде. Алар икәүләп алачык ишек төбендә тукталдылар.
— Ачыгыз, — диде Сәгыйдә. Хатын тоткага тотынуга ишекнең ачык булуын тойды. Шул арада бүлмәдә кече тәрәзәдән кергән җил уйнаклап алды. —Димәк, эш урынындадыр ирең. Янына барып киликме соң?..
Хатын айнып киткәндәй булды.
— Юк, — диде ул, — кайтам мин. Өйгә киттем. Хушыгыз!..
Атна азагында Сәгыйдә эш нәтиҗәләре турындагы исәпхисап белән утырды. Исемлек Коляга җиткәч: "Чибәрләнеп тә китте, эчми дә, эчке дөньясын нидер үзгәртте бит", — дип уйлады. Шул мәлдә ишек ачылды. Эш кәгазьләрен үтәли уйнак җил идәнгә сибеп төшерде. Сәгыйдә аларны җыярга иелгәндә кемдер кергәнне тойды.
— Үтегез, — диде ул, күтәрелеп карамыйча гына. Дәшүче булмады. Сәгыйдә кулындагы битләрне өстәлгә куйды да ишек ягына күз ташлады. Анда пыялалы рам кочаклап торучы гаҗәеп сөйкемле хатынны күрде. Тегесе әкрен генә аңа таба якынайды:
— Менә үзегезгә китердем, — диде.
— Иә, Колягыз ни әйтте инде?
— Гадәттәгечә, бер сүз дә әйтмәде. Дәшмәде...
Хатын китәргә борылды.
— Бу айда премияне күбрәк тә яздым, — диде Сәгыйдә. — Алтын куллы ул, аңардан бантка һич эш бармый безнең... Инглиз йозагын да алмаштырып куйды әле...
Хатын елмайды, чыгып киткәндә, хушыгыз, диде.
Сәгыйдә бермәлгә зиһенен җыя алмый торды: "Прическасының матурлыгын күр! Иннеген дә күлмәгенә туры китереп сайлый белгән! Туфлиләре дә ялтырап торалар", — дип пышылдады, һәм ниндидер җылы сөенеч аша рамдагы фоторәсеменә төбәлде. Шул чакта ире исенә төште, бөдрә чәчләрен төзәткәләп куйды. "Бу юлы яңа күлмәк киеп каршылыйм әле, бүген юлдан кайтырга тиеш", — дип уйлады эчтән генә. Кинәт куллары эш фуфайкасының куен кесәсенә үрелде. Аннан бер почмагына гөлләр чигелгән кулъяулык килеп чыкты. Кайчандыр, кыз чакта иренә үз куллары белән чигеп бүләк иткән иде. "Гүзәл кич иде ул", — дип искә алды Сәгыйдә һәм күтәрелеп тәрәзәгә карады. Күктә кулъяулыгыдай аксыл якты йолдызлар җемелди, чигеш җепләредәй җете нурларын һич кызганмыйча ай елмая, дөнья тыптыныч һәм шул тынычлыгы белән җанга рәхәт иде... 
До-диез
Карт ишегалдындагы эскәмиядә утырды. Шәһәр шаушуына күнегә алмый әле ул.
— Юл йөрүдән һич туймый бу адәм баласы, — дип, машиналар тавышына пошынып-сөйләнеп ала. Ә менә авылда... Кояшның бишегенә чумганын көтеп кенә торалар: бөтен дөнья татлы йокыга әзерләнә. Күршесе генә йокламый. Теге җәйдә үк тракторына төяп кайтарган ак кар тавыдай бер арба каен агачы өеме өстенә чыгып утыра. Бераз төнге тынлыкны тыңлап, кайдадыр бик еракка төбәлеп тора. Аннан култык астындагы гармунны итәгенә төшерә дә каешларын кия-киешкә сыздырып җибәрә. Баш өстендәге талның бөдрәләре язылып, карга оялары кинәт дертләп китә. Егет җыр башлый... Карт, сандугачтай кечкенә гармунын култык астына кыстырып, дәшми генә аның янына юнәлә.
— Е[әрсә, ялгызыңмы? — ди.
— Китәләр шул, бабай, — ди егет. Аннан тәмәкесен алып кабыза. Карт аның сөйгәненең калага китүен чамалый. Үзенең дә балаларын җелектәй суырып алды шәһәр. Карчыгын да мәңгелеккә озатты. Болын кадәрле өйдә япа-ялгызы хәзер.
— Тракторыңны кырда ук калдырмагансыңдыр бит? Көндез тавыш-тының ишетелмәде...
— Эш кызу, бабай. Бер дә туда-сюда йөрергә вакыт юк.
— Шулайдыр, — ди карт пошынып, аннан сүзне үзенә кирәклерәк юнәлешкә бора. — Менә син молодец, барыбер дә өйрәнгәнсең... Миңа яшьлектә гармун тәтемәде шул... Вакыты да булмады. Башта колхозны торгыздык. Аннан сугышта җиңдек. Аннан тагын җимерек белән дөньясы тулды... Шахтасына кадәр төштек...
— Аңа нинди вакыт кирәк булсын, — ди егет, тәмәкесен өрә-өрә. — Төн уртасында мунчага кереп бикләнәсең дә, җеннәр өйрәтә шунда... Уйный-уйный чыгып китәсең.
— Мунчасы бар иде дә... Гармуны булмады...
— Менә ич .
Ул картның култык астына төртеп күрсәтә.
— Шунда сыенып йөрде инде, бичара. Пенсиягә чыккач кына сатып алдым шул... Әйдә, син өйрәт булмаса... Икәү әйттерербез...
Егет, бантын калттып, берара дәшми тора. Ничек өйрәтәсен белми ул. Белсә, әлбәттә, авырсынмас иде. Тик күршесенә моны һич тә сиздертәсе килми.
— Мунча яхшырак өйрәтә, дим бит, — ди дә гөрелдәтеп көлә.
Картның җене котыра. Әмма ачуын күрсәтми. Тавыштынсыз гына кузгалып өенә юнәлә. Егет пышылдатып иске гармун күреген тартып җибәрә. Аннан сулышлы көй кичке тынлыкны бөтереп ала, картның түбәтәенә эленә, кәлүш башларына урала. Ул бантын чайкый-чайкый, аягын биетә-биетә капкасы төбенә кайта.
Ятар идем, йоклар идем,
Мамык юрган ябынып.
Ятсам йокыларым килми,
Син җаныйны сагынып...
— Барып чыккан бу, — ди карт. Ул, гармунын чирәмгә куеп, тәмәкесен кабыза.
Урамда җил әсәре дә юк. һәр үлән, һәр куак тын алмый җыр тыңлый. Болытлар рәсемдәге сыман катып калганнар. Ай сыек кына яктылык бөрки. Ике өй алдында ике күршенең кып-кызыл тәмәке утлары гына якты яна...
Уфаларын, Самарларын
Барып карасаң иде.
Бу йөрәкнең януларын
Ярып карасаң иде...
— Тәмәкеңне ташла! — дип кычкыра карт капка төбеннән.
Гармун туктап кала.
— Нәрсә тагын?
— Ник сыңар кул белән шыгырдатасың? Яхшылап уйна! Тапкан... Бала-чага кебек...
— Ә син мунчаңа сыптырт. Иртәгә икәү өздерербез аннары ...
Картның мунча турында уйлыйсы да, хәтта уйнарга өйрәнәсе дә килми башлый. Карчыгы искә төшә. Донбасс шахтасында күмер кискәндә кавышканнар иде алар. Иң чибәр кызны сайлап алган иде ич ул...
— Җыры да минем хакта бит, ничекләр белеп җырлый, каһәр суккыры! — ди.
Кич җитүгә, тагын гармунын култык астына кыстырып күршесе янына элдертә. Көзне дә капка төбендә утырырга ниятләп, җылы камзулын, карчыгы бәйләп калдырган җылы оекбашларын әзерләп куйды менә. Ә кем белә: утыра торгач, өйрәтеп ташлавы да бар, — дип тә уйлый.
Тик егет бер атна инде капка төбендә күренми. Киенепясанып, ислемай сибенеп, караңгы төшүгә күздән югалуын карт ачык тәрәзәсеннән карап кала. Ә беркөнне ул күршесенең тиздән әйләнәсен ишетеп белде...
— Капка төптә дә күренмисең... — дип каршы алды аны, төшке антка кайткач.
— Капка төбе дә, гармун да капут, бабай, — диде тегесе, юлыннан бүленмичә генә. — Вакыт юк...
— Капут, — дип кабатлады карт. Чөнки бу сүз күптән аның бәгыренә төшеп утырган. Шушы сүз яралган җирдә әзме кан койды ул! Кат-кат яраланып та исән калды. Сугыш кырында һушын югалтып ятканда, кемнәрдер аны типкәләп-типкәләп уятырга теләделәр. Аннан:
— Капут, капут, — дип, ары атладылар... Ә ул һаман исән менә...
Картка күңелсез булып китте. Күңелсезлектән тәмам чиргә сабышты. Чирле йокы белән йоклады. Нигәдер, уянып-уянып, үлем турында уйлады. Ярый әле иртән шаулап-гөрләп балалары кайтып төште.
— Ничектер кәефсез күренәсең, әткәй, — диделәр.
— Китеп барсам, бәхил булыгыз, балалар, — диде ул. — Хәлсезләнеп торам шул. Яшем дә җиткән инде. Бу дөньяда бер генә үкенечем калды: гармунда өйрәнә алмадым. "Шахта"ны уйныйсым килгән иде...
Балалары күзгә-күз караштылар һәм картны үзләреннән калдырмаска, шәһәргә күчерергә ниятләделәр.
* * *
Малай капка төбендә утырды. Хәзер әнкәсе атылып килеп чыгачак та, аннан музыка мәктәбенә йөгерәчәкләр алар. Беренче кат барганда ук ул әнисенә ялгышмаска, яхшылап уйларга киңәш итте.
— Гармун миңа беркайчан да кирәк булмаячак, — дип ялынды. Тик әнисе тыңларга да теләмәде. Җитмәсә, аны шул көнне шәһәрнең икенче башындагы биючеләр мәктәбенә язып киттеләр. Класс җитәкчесенә:
— Бөтен яктан килгән бердәнбер бала бу, — диделәр. Малай шушы сүзләрне ишетүгә елап җибәрә язды.
— Монысы бөтенләй... — дип ярсыды борынын җыерып. Бераздан аны алырга әнисе килде. Шуннан алар ерактагы мәктәпкә, чал чәчле укытучы янына юл тоттылар.
— Биюдән качып кына музыкаңа барам, — дип турсайды малай.
— Минем мәктәп түгел, синең мәктәп булачак, — дип аңлатырга тырышты әнисе. Малай тыңларга да теләмәде.
— Ярар, ярар, башта алар барысы да әниләре өчен укыйлар. Аннары үзләре өчен тырышачаклар... — дип каршы алды укытучы абый. Аның чал чәчләре яңгыр астыннан кергәндәй ятып, ялтырап торалар иде. Ул, малайны картлысына утыртып, "Алмагачлары"н сыздырып җибәрде. Малайның күзләре шар булды. Шул көйдә кошлар сайравын да, ак каеннар лепердәшүен дә, әнисе белән ялга баргач исе китеп карап торган диңгез шаулавын да ишетте... Авыз кырыеннан юеш бау сузылып төшкәнне дә сизмәде хәтта. Укытучы: 
— Син миннән дә уздырачаксың, бер дигән гармунчы чыгачак синнән, — дип, малайның башыннан да сыйпады.
Ошады аңа чал чәчле абый. Шуңа гына ризалашты. Ә укый башлагач сөенеп туялмады, чөнки мондый зифа каеннар башка бер җирдә дә юк. Мондый гәрәбә юкәләр бары шушы мәктәп ишегалдында гына. Ул яфракларның һәрберсен ноталарга охшатты. Алар тын гына коелдылар да коелдылар.
— До, — ди малай һәм якты яфрак җиргә төшеп ятканчы күздән ычкындырмый.
Аннан:
— Ре... Ми... — дип кабатлый.
Бер елда күпме гыйлем бирде укытучы абый. Баянны да, гармунны да ун бармак белән уйнарга кирәклеген белде.
— Яшь чагында аюны да биетергә өйрәтеп була, — дип тә әйтте. Әтисенә дә эш кушты.
— Күрәсезме, малайның аяклары идәнгә тими әлегә, — диде. — Ә аңа баянны күтәреп торырга кирәк... Аяк астына кечкенә эскәмия ясап китерсәгез иде...
Икенче көнне алар тәбәнәк агач эскәмия алып килделәр. Шуннан баян тотарга өйрәнде. Ноталарны укыды.
Ә бер елдан чал чәчле укытучы лаеклы ялга китеп барды... Ал арга чыелдык тавышлы бер апаны билгеләделәр, һәм малай өчен музыканың кызыгы бетте. Ул дөньяның иң гүзәл почмагына урнашкан тәбәнәк бинаны күралмый башлады хәтта. Укытучы китте... һәм бөтен табигать үзгәрде. Инде яфраклар да җиргә:
— До, ре, ми... — дип төшмиләр. Елаклар тәмам. Җиле дә чыелдык...
Арып-талып, алар әнисе белән ишегалдына кайтып утырдылар. Шул мәлдә күрше карт килеп чыкты да алар янына тукталды.
— Кайдан кайтыш? — дип сорады ул.
— Музыка мәктәбенә йөрибез лә... — диде әнисе, теләртеләмәс кенә.
— Нинди гыйлемгә өйрәтәләр инде анда?
— Баян, гармун шыгырдатмакчыбыз да, бик булып бетми әле.
— Кит аннан! — диде бабай. — Укытучы күршемдә яши икән бит...
Ул, урыныннан сикереп торып, кәлүшләрен лаштыр-лоштыр сөйрәп өйгә йөгерде. Подъезд ишегеннән кергәндә:
— Хәзер чыгам, мине көтегез, — дип кычкырды.
— Гармунга китте, — диде малай, авызын кыйшайтып.
— Китсә ни...
— Өйрәт, диячәк. Мин аны мәктәптән кайтканда гел бер гармунчы бабай белән күрәм. Бертуктамый ызгышалар. Менә бу подъездда тора анысы. Гел үпкәләп кайтып китә...
— Картлар ич... Сөйләшүләре шулайдыр...
— Күрше бабай әйтә, өйрәтә белмисең, ди. Кешечә аңлат, ди...
Әйе, малайның мәктәптән кайткан чагына туры килә ул тамаша. Өйгә кермичә, гел алар янында басып тора. Аңа кызык була. Чәчләре, сакаллары ап-ак, үзләре талашалар, дип уйлый. Ә болай дошманнар да түгел үзләре. Күрше бабайның гармунда өйрәнәсе килә — бары шул гына.
— Хәзер менә бу төймәгә басасы, — ди карт. Күрше бабай басып күрекне тарта.
Гармун бар көчкә үкерә.
— Бас та ал син, — ди тегесе. — Кулларың агач кисәве кебек. Бу кадәрле каткан бармактан нинди көй чыксын? Инде монысына бас...
Ул тагын күрекне суза.
— Хәзер икесен бергә куптып уйна, — ди гармунчы. Карт уйга кала, чөнки ул беренче баскан бакасын оныткан була.
— Син, карт, әңгерәйгәнсең инде, маташма юк белән, — ди тегесе.
Шул ноктада күрше бабай җилләп торып китә. Тегесе "Авыл көе"н сузып җибәрә. Икенче көнне алар тагын очрашалар ...
Ишектән култык астына гармун кыстырган карт күренде.
— Менә ичмасам укытучы, — дип сөйләнде ул. — Ник әллә кайчан әйтмәдең аны? Ату Хәнифулланың грамотасы җитми...
Ул, сөйләнә-сөйләнә, иелеп гармунны малайның алдына төшерде. Малай йөзен җыера-җыера авызын бүселдерде.
— Иә, нинди көй уйныйбыз? — диде карт.
— "Алмагачлары"н, "Ай, былбылым"ны беләм.
— Ай-яй күп беләсең икән... Әйдә, җиффәр "Алмагачлары"н...
Малай көйне көчкә ерып-ертып чыкты. Карт мактады.
— Менә ичмасам гармунчы! Ату теге бабаң чыгырдан чыгарды тәмам... Бу төймә дә бу тел, ди... Иә, улым, өйрәт мине дә ипләп кенә...
Малай каушап төште. Аңа минут эчендә еллык программаны хәтерләргә кирәк иде. Ярый, онытмаган икән әле.
— Менә бусы — до, монысы — ре, менә монда — ми... — дип санап китте ул.
— Кешечә өйрәт, — диде карт. — Теге бабаңнан да хөртирәк ич болай...
— Сезгә до-диез кирәк булачак. Ля-минор менә монда, ре-бемоль менә болай була... 
Боларны ишетүгә, карт башын бөтенләй читкә борды. Еракка-еракка төбәлеп тирән уйга чумды. Ул күршесен искә төшерде. Ике капка төбендә тәмәке уты көйрәгән төннәр күз алдында торып калды. Моңсу, әмма яшисе килә иде.
— До-диездан соң... — дип дәвам итте малай. Аның кечкенә һәм йомшак куллары тирләп чыккан, тавышы калтырана иде...
— Тукта, улым, булды. Авылын сагынганга гына инде ул... — диде әнисе, кичке җилдәй йомшак кына. Малай башын күтәрде. Бабайның үзенә дә, гармунга да карамавын күрде.
— Куйсана киезләреңне, улым, — диде карт авыр сулап. — Җәйгә чыккач, үзебезнең авылга алып кайтам әле мин сине. Шундый мунчалар бар бездә... Музыка мәктәпләрең бер читтә торсын... Яшь чакта бер төндә уйнарга өйрәнеп чыгарга була... Мин соңарганмын шул инде...
Малай, берни аңламаса да, аны дикъкать белән тыңлады, аннан карт кулыннан конфетны үрелеп алды.
— Ә җәйгә чыкканчы, мәктәбеңдә "Шахта көе"н өйрәнә тор... Шуны өйрәнсәң, бу гармун да синеке булачак. "Авыл көе"н дә отарга тырыш...
Малай, "ярар" дигәнне белгертеп, кәефсез генә баш какты.
Буранда
Мин бу авыл аша көндез үтеп китәргә тиеш идем, соңгарганымны сизми дә калганмын. Болай да кыска көн кичкә авышып килә. Җәяүле буран, йөгерә-йөгерә, аяк эзләрен күмә, сукмакларны тигезли, бөтерелеп уйнап китә дә ак багана булып күккә үрелә. Син аңа терәк булып багана үзәгендә басып торасың. Тын алыр өчен бияләең белән авыз-борыныңны томалыйсың... Ул һаман нәзек кенә итеп борын очын чеметә, маңгайны ялый...
— Мондыйда юлга чыкмыйлар. Әнә Хатимә карчыкка кер дә кун. Юлчыларны көтеп тора ул, — диде мина кое янындагы улактан атына су эчереп торучы иске фуфайкалы агай. — Йортын — мосафирлар, коесының суын атлар ярата...
Шул мәлдә карбизәкле ярым туң тәрәзәдән ак яулыклы карчык күренде, ул "кер" дигән кебегрәк ишарә ясады. Мин йортка үттем.
— Мәче көне буе келәм тырнады. Бөтен йонын йолкып бетерде. Димәк, буран тиз генә басылмаячак... Әйдә, әйдә, уз... Итекләреңне тота кер...
Аның йөзе кырыс иде. Күзләре карчыганыкына охшап торсалар да, аларда ниндидер бер нур уйнаклый. Шул нурга ияреп булса кирәк, көрткә чумган итекләремне эләктереп мин өйгә атладым.
— Син беренчесе һәм син соңгысы түгелсең, — диде карчык. — Кунаклар урыны әнә тегендә — алгы якта. Аллага шөкер, өем иркен. Үт әйдә, үт...
Карчыкны ялгызы яши дип белгәнгәме, монда тагын кемнедер күрермен дип уйламаган идем. Шуңа да күз алдымда пәйда булган күренештән имәнеп киттем. Гарипләр арбасына утырган ир-ат игътибарны җәлеп итәрлек иде шул... Өтер билгеседәй сыңар күзе чалшайган авызына кушылгандай тоела. Борын урынында ике олы типтек тырпаеп тора. Битләре тулы күкле-кызыллы җөйләр... һәм утырган көенә һәйкәлдәй катып калган сын... Хәер, бу минутта минем халәтемне аңлатыр өчен дә, әлеге җан иясен тасвирлар өчен дә бу дөньяның сүз байлыгы җитмәс иде кебек...
— Улым ул минем, — диде карчык, ярты юлда уңайсызланып, тукталып калуымны күргәч. — Чирли ул... Әйдә, әйдә, аргы якка үт.
Хәсрәтенең күптәнге булуы, аңа кигән күлмәгедәй күнеккәнлеге күренеп торса да, карчыкның йөрәк җәрәхәтенең зурлыгын, кырыс тормышның аны сындырырга теләп сынавын, тик җиңә генә алмавын тоемларга мөмкин иде...
Мин хуҗа күрсәткән караватның өске япмасын җыеп куйдым да аның бер почмагына килеп утырдым. Шомлы ялгызлыктан, куркыныч билгесезлектән авыр иде миңа. "Ичмасам, китә дә алмадым", — дип үкенеп тә куйдым.
— Буран көчәйгән, — диде карчык керә-керешкә. — Күрше Мөфлиханың морҗасы да күренми. — һәм ул алгы як ишектән башын тыгып миңа эндәште:
— Юлчы, чык әйдә, чәйләп алыйк...
Мин кыяр-кыймас кына самавырлы өстәл янына елыштым.
— Безнең авылда самавыр калмады инде. Халык күптән чәйнеккә күчте. Мин ташлый алмадым: чәйнек чәе эчемә төшми. Бөл ай күңелле бит. Балалар үстергән чактагы кебек... Мәрхүмкәем, әтиләре дә шулай ярата иде...
Тыштан кырыс күренсә дә, карчык эчтән елмая иде.
Самавыр җырлавы, тәрәзә артында буран улавы — бөтенесе бергә кушылды да әллә нинди сәер бер халәт барлыкка китерде. Хуҗа, чынаякларга чәй агыза-агыза, кай тарафларга баруым белән кызыксынды. Мөлдерәмә өч чынаяк чәйнең берсе минем алга күчте. "Улын да чәй эчертергә җыена микән?" — дип уйлап куйдым эчемнән генә, чөнки таш сынның кыймылдый алуын күзаллау да мөмкин түгел иде.
— Әзрәк суынсын, балкашык белән эчертәм мин аңа, — диде карчык, уйларымны укыгандай. Шул мәлдә ишек шыгырдаганы ишетелде. 
— Күрше керә бугай...
һәм ул, урыныннан кузгалып, сөйләнә-сөйләнә бусагага табан китте.
— Капканы җил ачмасын тагын, кар тутырып куяр да, чыгалмый интегерсең...
Ул барып өлгергәнче, ишектән суык җил йөгереп керде.
— Без бу, әнкәй, — диде яшь тавыш.
— И-и, сезмени әле?! Минем балакаем кайткан лабаса!
Ул, кызчыкны күкрәгенә кысып, шактый кымшанмый торды. Аннан:
— Әйдәгез, әйдәгез , үтегез! — диде. Яшь хатын бусага төбенә кереп басты. Аның дебет шәленә, мутон якалы зәңгәр пәлтәсенә ярма-ярма кар бөртекләре кунган иде. Шулай да, тиз генә борылып, кызның өе-бантын кагып алды, чишендерергә булышты. Мизгел эчендә киемнәрендәге кар бөртекләре эреп тә беттеләр, салкын тамчылар күз яшьләренә охшап калдылар...
Хатын нигәдер бик моңсу иде. Авыр карашлары арбадагы иргә төбәлделәр. Ул аңардан күзләрен алмыйча гына сумкасын актарды, бер пар җылы оекбаш тартып чыгарды һәм түргә атлады. Кыенсынып кына:
— Нихәл, Хәбибулла. Бөл арны сиңа алып кайттым менә... - диде.
Кыз да күлмәк кесәсен капшады, аннан рәсемле кәгазь бите тартып алды һәм арбадагы ир алдына илтеп куйды:
— Моны мин синең өчен ясадым, — диде. Әбекәенә дә шундый ук бүләк эләкте. Карчык сөенде, күзләре яшьләнде. Тик таш сын селкенмәде. Йөзендәге бер генә җөе дә, бер генә җыерчыгы да кыймылдамады.
— Кеше танымый шул бичара, — диде карчык, миңа табан борылып.
Бу хәлне карап торуы авыр булганлыктан, урынымнан кубып алгы якка кереп киттем. Әбекәй дә кузгалды, комганын эләктереп йортка юнәлде.
Ярым ачык ишектән хатынның сулык-сулык елаганы да, язмышын каһәрләве дә аермачык ишетелеп торды.
— Мин бит бантка җирдә елый алмыйм, Хәбибулла, — диде ул. — Шушы бусаганы атлап чыгуга, бәгырем ташка әйләнә... Җаным монда бит минем, гәүдәм генә нидер эзли... Кичер син мине, кичерә күр!..
— Әни, елама! — диде кыз, үпкәле тавыш белән. — Кайткач, Таһир абый тагын, күзләрең нигә шешенде, дип сорар...
Мин, караватымнан кузгалып, ишекнең ябык ягындагы пыяласыннан бүлмәгә күз салдым. Башымнан: "Янына чыгып валидол йә булмаса сукыр кычыткан төнәтмәсе эчертәсеме соң", дигән уй чагылып үтте. Тик кинәт гаҗәп бер күренештән тукталып калдым... 
Хатын, бармаклары белән аралый-аралый, ирнең чәчләрен сыйпый иде. Шулкадәр назлы, үз итеп сыйпый иде ул... Әмма таш сын өчен моның әһәмияте юк иде, күрәсең...
— Тагын елыйсыңмы? — Авазларга комган шалтыравы кушылды. Хатын дәшмәде. Кул сырты белән күзләрен, битен сөртте.
— Кызым үскән бу юлы, — диде карчык һәм, кесәсеннән чыгарып, төенләнгән кулъяулыгын чишә башлады. Тиеннәр чылтыравы авыр һаваны җиңеләйтеп җибәргәндәй булды.
— Кая, кызыма хәер бирим әле...
Бала елмайды. Әбекәенең муеныннан кочып алды.
— Син безне онытма инде, балам. Җәйгә чыккач, озак торырга кайт, яме!
— Ярар, — диде кыз, бантын аска иеп. — Тик Таһир абыйның бер дә сезгә җибәрәсе килми шул...
— Көнләшәме?
— Белмим...
— Син аңа әйт: мәеттән көнләшмиләр, диген. Ул бит минем әтием, диген...
— Ярар, — диде кыз, авыр сулап. — Әйтермен.
Хатын кинәт урыныннан кузгалды:
— Без китик инде, әнкәй, — диде.
— Туктагыз, чәйне яңартып алыйк...
— Юк, юк, бантка юлы иркенләп керербез, йә эзли башларлар...
Ул ашыга-ашыга ишеккә юнәлде. Кыз аңа иярде.
Бу очрашудан күңелдә бөтен дөньясын таш баскандай авырлык калды. Хуҗа да сөенә алмады кебек... Хәлне җиңеләйтмәк булып, мин өстәл янына чыгып утырдым.
— Киленем бу минем, — диде карчык. — Хәбибулламның хатыны иде...
Ул арба ягына ымлады.
— ?..
— Кияүгә чыгарга үзем ризалык бирдем. Ике тере мәет асрый алмам дип курыктым... Көчем җитмәс дип уйладым...
Ике арада тынлык урнашты. Тынлыкны кысып, карчык теш арасыннан бер җөмлә сытып чыгарды.
— Хатын — ирен, ир хатынын ташлый ала... Ана баланы ташлый алмый шул. Бу бала бары тик минеке генә...
Шушы җөмләдә ниндидер көч тә, рухи зурлык та, иң тирән әрнү дә, иң авыр газап та бар иде.
— Кайда яшиләр соң хәзер?
— Шәһәрдә.
— Күптәнме?
— Дүрт ел була. Уртак балалары бар инде... Яшәсеннәр генә... Газапланмасын гына... 
Ул, башын күтәреп, каршы яктагы стенага төбәлде. Анда рам эченнән безгә япь-яшь чибәр хатын белән әзмәвердәй ир карап тора икән. Урталарында газиз нарасыйлары... Өчесенең дә йөзләреннән бәхет таптый...
— Киленегезнең күзләрен алыштырып куйганнар диярсең... Хәзер бигрәк моңсулар...
— Бер мизгел үзгәртте барысын да... — Карчык миңа, моны үз бантына төшкәннәр генә аңлый, дигән кебегрәк караш ташлады да дәвам итте: — Бу дөньяның бер мизгеле берәүләрне үтерә, берәүләрне яңадан тудыра ала... Күз күрми торып, без моңа ышанмыйбыз гына икән бит... Чыгып киткәндә нинди бәхетле иде... Матаена утырып, коштай очты балакаем. Күрше авылга килен белән оныкны алырга дип китте... "Соң бит инде, әти-әнисе янында тагын берне кунсын, иртән, яктыргач барып алыр идең", — дип калдым. "Алардан башка өйдә ямь юк, әнкәй. Дөнья бушлыктан тора кебек" , — диде. Ашыкты... Ә юлга чуерташ китереп аударган булганнар. Җәеп өлгермәгәннәр — караңгы төшкән... Менә шул: сау-сәламәт чыгып китте, гарип көе алып кайттык... — Ул тирән итеп көрсенде. — Аңы да, хәтере дә юк хәзер...
Мин эчтән генә юату сүзләре эзләдем. Сүзләр табылмады.
— Бала ул ананыкы гына, — диде карчык янә тынлыкны бүлеп һәм улына чәйнәп ит каптырды, балкашыктан авызына су салды. Таш сын хәрәкәтсез генә йотты.
"Мизгелләр... Язмышлар мизгелләрдән тора..." Минем җанда гади авыл карчыгының, ул үстергән ананың гади сүзләре олы хакыйкатькә әверелделәр. Хакыйкатьнең яман ачы була алуын да аңладым мин. "Ашыгырга ярамый... Үзен узарга тырышканны дөнья яратмый..." — дигән иде ул бая, сабыр гына. Әле дә сабыр гына улы янында әвәрә килә. Мондый тынгысыз кичтә әлеге сабырлык сәеррәк тә тоела. Урамда буран, тәрәзәләргә ябышып, эт өргән тавышлар чыгара. Морҗа тишегенә кереп улый. Җиле дә булышчы: өйнең җылысын суыра...
— Иртәгә аязачак... — диде карчык. — Радиодан шулай диделәр...
Мин, уйларымнан арынырга теләп, тәрәзә янына килдем. Тоташ хәрәкәттән торган салкын дөньяга күз салдым. Шунда олы һәм кечкенә ике шәүләнең караңгы өермә эченә кереп югалганын күрдем...
— Дөрес әйтмәгәннәрдер, бер дә басылырга охшамаган әле бу, — дидем һич исе китмәгән кешедәй бүлмәгә табан борылып.
— Радиодан әйткәч басылыр... — диде карчык. — Анда кое өстен ачык калдырмаганнармы?
— Япканнар ... 
Ул көзге яфрактай юка, арык гәүдәсен нык тотып ирне арбасыннан күтәреп алды да түрдәге караватка табан атлады.
— Күтәрешим... — дидем мин, якын килеп.
— Кит... Юлдан кит... Мин өйрәнгән инде... Иә берәр җирен авырттырырсың...
Аның кырыслыгыннан бераз шомланып та куйдым, чөнки ул бу мизгелдә баласын якларга әзерләнгән ана арысланга охшап калган иде...
Сүзсез генә читкә борылдым. Шул мәлдә үземдә ниндидер көч пәйда булуын сиздем: нигәдер менә хәзер, шушы минутта чыгып китсәм дә, бу дөньяның караңгы бураны мине адаштыра алмас кебек тоелды...
Карабодай
түти Канаштагы кызларына кунакка китте. Хәер,
Сәлим ә китүен ишеткән-белгән кеше булмады да кебек. Ә кайтуын!.. Кайтуын сөйләп "аһ" иттеләр. Хәбәр йорттан йортка күчеп, авылны әллә ничә кат урап чыкты.
— Ярты капчык ярма күтәреп кайткан Сәлимә, — диделәр. — Канашта кибет саен тулып ята икән бит ул карабодай. Астан саталар, ди, түлке. Күргәзмәгә, киштәләргә куелмаган, ди...
— Ник алайдыр инде ул, — дип җөпләделәр йорт саен. — Кибетчеләре томанарактыр җә...
Әңгәмә, карабодайның чиксез эрелегенә, пешкәч таралып аеруча шәп бүртүенә бәйләнеп, куера барды. Җитмәсә, кич җитте исә Сәлимә тәрәзәләрен ачып куя да, олы чуен казанына яңа сауган сөт салып, карабодай боткасы пешерә... Бу ис Миңсәйдәнең үзәгенә үтте.
— Күрше ботка ашаганда, ни дип мин бөтен урамга аңкыган исен генә иснәргә тиеш? — диде ул, сабырлыгын җуеп, һәм галуш башына карап алды да тавышын йомшартты: — Сәлимә түти: "Кереп ал, бер касә ярмадан бер табак ботка чыга", — дигән иде дә соң... Үзе кертмәгәч инде...
— Исе хәтәр, чукынмыш, күңелне кытыклый, — дип кушылды икенчесе. — Миңа да бер пешерерлек ярма вәгъдә итте ул...
Көтү куып кайтышлый, җиде-сигез күрше гел Канаштагы карабодай турында сөйләштеләр.
— Барырга кирәк!
— Кирәк, имеш... Иртәгә үк юлга кузгалабыз.
Ярманы капчыкка тутырып аркага асу турында да, битле галуш киясеме, әллә башмак җайлырак булырмы, дип тә шактый баш ваттылар. Ахырда капчыкны яклаучылар, галуш киюне хуплаучылар күпчелек килеп чыкты. Инде иртәниртүк юлга гына кузгаласы калды дигәндә, әңгәмәгә кайсыдыр үтә дә урынсыз сорау кыстырды:
— Ә кемнең Канашта булганы бар?
Барысы да аптырашып күзгә-күз караштылар һәм җилкәләрен җыердылар, һәммәсе дә тыгыз әйләнәдән җавап көтте.
— Әйе, русча йә чуашча белмәсәң, каян табасың ул кибетләрне?
— Кибет урысча "магазин" инде, — диде Бану түти.
Бу мәлдә аның йөзе яктырыбрак балкыды. Әйтерсең чияләнеп беткән иң олы төен чишелде.
— Аннан, Разияне үзебез белән алабыз. Җиденчедә бит инде ул. Сорап бирер кирәк әйберне.
— Нәгыймне дә калдырмыйк. Ике бала дәрескә бармаганнан мәктәп әллә ни югалту кичермәс. Күрше Суфиягә үзем кереп әйтермен. Класс җитәкчеләренә җиткерер. "Тагын рус теле дәресен калдыралармы?" — дип чәпчер чәпчүен. Бәрәңге утыртканда да карабодайга барганда — җәмгысы ике көн дәрес була инде. Тагын көзен бәрәңге алганда берәр көн кирәк булыр...
— Әйе, дөнья күреп кайтырлар әзрәк, — дип кушылды Бану түти.
Иртә таңнан, кыр казларыдай тезелеп, ун күрше Канаш ягына табан юл алды. Төркемгә ахырдан Разия белән Нәгыйм иярде. Автобус тукталышына якынлашканда, кояш тау башына таба тәгәрәп бара, әллә ничек хәйләле һәм үткен итеп елмая иде. Ул күзләрне йомарга, һичьюгы кыса-кыса барырга мәҗбүр итә. Ә уң якта карабодай басуы. Әле баш кына төрткәннәр. Берзаман көз керер, кырлар, диңгездәй шаулар да, якты һәм татлы дулкыннарын авылга куалар...
— Сәлимә ничекләр күтәреп кайткандыр ул ярты капчык ярманы, — дип сүз башлады Бану түти. — Юл ерак бит. Өч сәгать буена автобуста җилдер, аннан җәяү җиде чакрым тәпилә. Кая китә ул?
— Кайгырма, җан биргәнгә җүн бирер. Карабодай боткасы ашаганда, бөтенесе онытылыр. Менә күрерсең, шулай булыр...
Миңсәйдә, бу мәлдә арткарак калып, кыз белән малайны көтте һәм сабыр гына сүз башлады:
— Сез дә "шәһәр" дип иләсләнерсез әле үскәч... Китәрсез...
— Китәрбез дә... Бөтенесе китә ич.
— Авылны онытырсыз. Бу карабодай кырлары исегезгә дә төшмәс.
— Ыһы ...
— Күп укыйлар да, күп белә башлыйлар, иләсләнәләр аннары барсы да... Шәһәр, шәһәр, дигән булалар. Ни бардыр инде шәһәрләрендә?
— Карабодай бар, — диде Нәгыйм. — Ә авылда юк.
— Гел ярма турында сөйлиләр бит болар, — диде Разия, эченнән генә.
Кинәт аның күкрәк тирәсе эсселәнеп китте. Башы әйләнә башлады. Газаплы карашы Нәгыймне дә каушатты.
— Нәстә? — диде Нәгыйм. — Ник болай карыйсың?
— Ничек?
— Уенчыгын югалткан бала кебек.
Разиянең һич тә бу халәтен Нәгыймгә сиздерәсе килмәгән иде дә, нишлисең, әйтми булмый.
— Ә син? — диде Разия, авыр сулап. — Карабодайның урысчасын беләсеңме?
— Кара "чурный" була инде, — диде Нәгыйм, куанычын яшереп тә тормыйча.
— Ә бодай?
— Пшеница.
— Ай-Һай, — диде Разия. — Нигәдер миңа "чурная пшеница" кебек түгел бер дә.
— Ә ничек?
— Белмим... — Кызның дулкынланудан кабат йөрәге кысылып куйды.
Бу мәлдә алар шыбырдашып автобустан коелдылар да, янә кыр казларыдай бер-бер артлы тезелеп, асфальт юлдан атлап киттеләр.
— Әнә кибет, — дип кычкырды Миңсәйдә күршеләренә. — Маңгаена "магазин" дип язылган.
Разия Нәгыймгә якынайды:
— Боларга "чурная пшеница" дибезме инде?
— Шулай була ич ул, — диде Нәгыйм, исе дә китмичә. — Үзең уйлап кара, бодай ничек була? Пшеница. Ә кара — чурный ич.
Бу мәлдә ун күрше күз белән кибет киштәләрен кат-кат актарып чыгарга өлгергән иде инде.
— Кая Разия? Нәгыйм кая?
— Сорап карагыз әле, күренми бит карабодай?..
Разиянең йөрәгенә ут каптымыни?! Әйтерсең көн үзәгендәге кояш аның күкрәгенә төшеп утырган иде.
— Бар, син сора, — диде ул Нәгыймгә, — син беләсең...
— Ни эзлисез? — диде кибетче, гаҗәпләнеп, урысча.
— Карабодай, карабодай, — диештеләр хатыннар.
— Чурная пшеница, — дип кушылды Нәгыйм.
Кибетче гаҗәпләнеп-гаҗәпләнеп карап торды да җилкәләрен сикертте.
Канаш зур шәһәр булып чыкты. Кибетләре дә күп. һәрберсенең маңгаена "магазин" дип язылган. Тик шунысы гаҗәп: берсендә дә карабодай сатмыйлар... һәрберсендә, гомердә ишетмәгән кешеләрдәй, җилкә сикертәләр... Шәһәрнең бу холкын малай белән кыз ошатмады.
— Бәлки, башкача сораргадыр, — диде Бану түти. — Болар белеп сорый микән соң?
Ул Нәгыйм белән Разиягә төртеп күрсәтте.
— Шуны да белмәгәч, җиде ел буе ыштан туздырып йөрүнең фәтвасы бармы соң инде? — дип кушылды Миңсәйдә күрше.
Разиянең йөзе янә иртән юлга чыккандагы кояш төсенә керде. Битләренең кайнарлыгын бөтенесе дә сизәдер кебек тоелды. Ул Нәгыймнең колагына үрелеп пышылдады:
— Әйттем бит, "чурная пшеница" түгел дип...
— Кара "чурный" була бит инде...
— Буладыр да. Юк бит карабодай, — диде Разия, буш капчыгын икенче култык астына күчереп.
Көн кичкә авышты. Кояш, дөньясын онытып, аска тәгәрәп бара. Уңдагы карабодайлыктан борынга татлы, хуш ис килеп бәрелә дә күңелне кытыклап куя. Юл газапларын оныттырмакчы була. Берзаман көз керер дә, бу кырлар диңгездәй чайкалырлар, кояш нурында төрле төсләргә кереп, дулкыннар авылга таба йөгерер.
— Көзгә үзебездә өлгерер, Алла боерса, — диде берсе, кыр ягына ымлап.
— Сәлимәгә кызы по-блату алып куйгандыр ла аны...
— Юк-юк, кичә генә алдык, диде ич.
— Кичә — бар, бүген — юк, алай булмый инде ул...
— Әмма нишлисең, Сәлимә карабодай ашый. Исе бөтен урамны баса.
Арыган, талчыккан хатыннар Берлинны алгандай авылга килеп кергәндә, көтү каршыларга дип, йорт саен бер-ике кеше урамга чыгып баскан иде.
— Юллар уңдымы? — дип сорады рус теле укытучысы Суфия, капка баганасына сөялгән көе генә. Үзе укучыларының култык астына кыстырган буш капчыкларына күз салып алды.
— Уңып бетмәде шул, кибеттә карабодай калмаган, — диде Миңсәйдә, дилбегәне үз кулына алып.
Бану түти нидер исенә төшергәндәй тукталып карап торды да кинәт укытучыга табан атлап китте. Барып җиткәнче үк, гадәти генә итеп:
— Суфия, әйт әле, русча карабодай ничек була? — дип сорады.
— Гречка.
Хатын лып итеп капка төбендәге озын эскәмиягә утырды. 
— Ә-ә-ә, юл арытты әзрәк. Ә карабодай калмаган. Кичә үк бетте, диде кибетче...
— Әйттем бит "чурная пшеница" түгел дип... — Разия Нәгыймнең кабыргасына төртте.
— Ишеттегезме, гречка була икән, — диде Миңсәйдә, кыз белән малайга якынаеп. — Эх сезне! — Ул, кеше ишетмәсен дигәндәй, артына борылып карады. — Безгә уку тәтемәде. Сугыштан соң дүрт класс кына иде. Анысы да... Чулак Сәмигулла укытты урыс телен. Сугыштан өйрәнеп кайткан иде...
Разия нишләргә белмәде. Нәгыймнең дә йөрәге стена сәгатедәй тавышланып тибә башлады. Җил-җил атлап, Бану түти дә яшьләрне куып тотты һәм үзалдына караган көе генә:
— Карабодай "гречка" була, — дип пышылдады. — Безнең хәтер тишек. Сез яшьләргә кирәк булыр. Бүтән юлы онытмагыз.
һәм ул, ачык капкасыннан алпан-тилпән атлап, йортына кереп китте. Хәйләкәр кояш инде тау артына тәгәрәгән, ә урамга Сәлимәнең ачык тәрәзәләреннән сөткә пешкән карабодай исе таралган иде...
Җиңү
— Йөзне тутыргандыр... Кара моңа... — днп, күршесенә терсәге белән төртеп алды бөдрә башлы егет. Карт ишетте. Каз канатыдай җыйнак сакалын сыпырды. Аннан тегеләрнең сүзен:
— Туксан икедә, — дип төзәтте. — Сигез елын сугыш өстәде аның... Сугыш... Тән тулы ярчык менә.
Ул кулын селтәде. Шул мәлдә күкрәк тулы орден-медальләре кузгалышты, бер-берсенә бәрелеп чылтырады. Карт егетләргә табан борылды. Яшьләрнең су шешәсен кысып тоткан тирле кулларына күзе төште. Аптыраулы йөзләрен күрде. Карашларыннан: "Бу яшьтә кем футбол карый инде?" — дигәнне укыды.
Юк, киләсе түгел иде ул монда. Үзе өчен булсамы? Ике аягының берсен дә атламас иде. Әнә керттеләр! Карт: "Тул!" — дип кычкырып җибәрде. Торып басканын да, йодрыкларын йомарлап, кулларын өскә күтәргәнен дә искәрмәде хәтта.
— Гу-у-л! Безнекеләр булдыра! Тул!
Үз тавышына үзе сискәнеп куйды.
Спорт сараеның икенче ягында гына аңа кушылып кычкыручы төркем барлыгын чамалады.
— Чиләбедән кадәр килгән картлач, — диде егетләрнең берсе. 
— Монда яшим мин...
— Ә ник? Үзебезнекеләр өчен?..
Өзек-төтек җөмләләрне карт шунда ук аңлады.
— Ал ар да татар егетләре күбрәк, — дип җавап бирде. Шул мәлдә нигәдер ата-бабасын искә төшерде ул. Әтисе әнә Чиләбедә туган. Кабере дә шунда. Гомере буе улының татар иленә, туганнары янына күченүен теләде... И, теләгенең тормышка ашуына шатланулары!
— Сәер бабай, — диде егетләрнең берсе.
Карт уеннан бүленде:
— Нәрсәсе сәер?
Тегеләр дәшмәде.
Ә бөл ай картка барыбер иде. Дөньялар буталды бит инде хәзер. Кемне якласаң да барыбер түгелме? Негрлар да чабып йөри араларында.
Урындыгына килеп утыргач та ул озак итеп кереп-чыгып йөрүчеләрне күзәтте. "Кызыл киемлеләрне яклармындыр, мөгаен", — дип, үзенә команда билгеләде. — "Алар җиңә икән, без дә җиңәчәкбез, димәк..." Кызыл — никтер күңеленә якын аның. Көрәшне аңлата кебек. Әле генә барысы да кызыл иде бит. Байраклары да, флаглары да дигәндәй. Кып-кызыл утка томырылып кергәндә дә максаты бар иде аның: җиңәргә! Илне дошман кулына калдырмаска! Яраланды. Тәүлекләр буе күз алдында кып-кызыл шарлар эленеп торды. Газраилнең кызыл чыраен күрде. Яраларын ялмаштырып ничә кат ут эченә, сугыш кырына кайтты ул. Берлинга барып җитте. Җиңү байрагы элүче татарлар арасында ул да бар иде. Үзе өчен генә булсамы? Ил хакына бит...
Спорт кырында уен кыза барды. Җиңүче берәү генә булачак, әлбәттә. Теге вакытта җиңү яуланды... Халык урамнарга талттып чыкты... Гүя бәхеткә тиенгән иде бар да. Кемнең ни өчен елаганын аңларлык та түгел иде.
Карт кесәсен капшап куйды. Сугышта ул тәмәке көйрәтергә өйрәнде. Хәзер ташлады да соң... бер ияләнгән гадәт буенча кул һаман кесәгә керә. Менә бармак очы янә кәшилүккә тиде. Акча янчыгы урынында. Тик пенсиясенең соңгы тиененә кадәр футбол ашады. Хәерлегә булсын... Хәер, яртысын теннис ашаган икән... Киләсе айда хоккей ярышлары була, диделәр. Үзе өчен кайгыртуы түгел. Балалар өчен бит. Онык өчен.
Ә онык өченчедә укый. Билгеләре икеле белән өчле арасында. Икелеләре күбрәктер дә. Ялкаулыктан гына микән? Тукайның "Туган тел"ен өйрәнгәндә ике яшь тә тулмаган иде бит әле аңа. Ике яшь ярымда "Кәҗә белән Гали"не яттан сөйләде. Башсыз бала шундый буламы, җә? Шул балага мәктәп ачмыйлар. Урысча укысын, имеш...
Карт җиңелчә генә ачуланып шәһәр хакимияте башлыгына карап алды. Әнә, иң алда утыра ул. Бөтен шәһәрләр — районнарныкы да шунда. Әллә ничә рәтне биләгәннәр. Карт башлыкның олы кулъяулыгын җәеп салып бит сөртүенә игътибар итте. Тирләгәндер шул. Киеренкелек арта бара бит. Симезлеге дә бар. Борчыладыр да... Үзе өчен генә булса... Шәһәр өчен бит, ил өчен...
Янә уйларга бирелмәкче иде дә янындагылар дәррәү кузгалып фикерен бүлдерде:
— Гол - л !
Карт, исе китеп, баскан урынында кәҗәдәй сикеренгән чем-кара негрга карап торды. "Нинди хисләр кичерә икән соң ул? Туган ил дигән төшенчәне чит-ят кешеләр дә аңлый микәнни?" Әллә анысы да мәгънәсен үзгәрттеме инде? Авыр уйлардан картның теле кипте. Җыерчыклы иреннәрен ялап куйды. Янындагы егетләр зур шешәне өскә күтәреп бертуктаусыз су чөмерделәр.
— Эчәсеңме, картлач, — диде егетләрнең берсе, тешләрен шешә авызыннан кубарып.
— Эчмим, — диде ул. Артыгын игътибар да итмәде. Дөресен әйткәндә, шикләнде. Хәзерге яшьләрдә ни булмас. Чир баскан дөньясын...
Чордашларыннан шикләнгәне булмады менә. Бер телемне унга бүлеп каптылар. Сугыш кырында кем кемнән шикләнсен инде. Ходай гомер бирсә, шул... Ә хәзер ... Карт үзалдына елмаеп куйды. Яшисе гомер яшәлгән югыйсә... Тик менә оныклар...
Мәйданда тагын шаулашып алдылар. Туп капкага эләгә язды.
— Пешмәгәннәр, — диде карт үзалдына. — Булдыксызлар... Шулкадәр озак маташмасагыз... Бу вакыт эчендә без Берлинга барып җиттек... (Әлбәттә, ул моннан ничә еллар элек караган ярышларын да искә төшереп әйтте кебек.) Хәзергеләр юк кына нәрсәне дә хәл итә алмыйлар... Йөгергән булалар чабышып... Нәтиҗәсе... Булдыра алмыйм дисеннәр иде, ичмасам.
Хәер, кеше көлдерсеннәрмени? Менә ул ничә еллар инде хакимият тирәсен таптый. Иртәнге намаздан туры шунда юнәлә. Көтә. Хуҗа күренмәсме, ди. Күренә, әлбәттә. Тик әзмәвердәй егетләр хаким янына якын да китермиләр. Ишеккә килә. Кертмиләр. Әйтерсең ул бу шәһәрдә яшәми. Әйтерсең сугышта да катнашмаган. Җиңү дә яуламаган...
Берьюлы тән сакчысы кебек әзмәверләрнең берсе хакимият картлысында ук картның орден-медальләрен ^сатып алырга теләде. Шуннан соң шактый чирләде карт. Йөрәге көйсезләнде.
"Дөньясы буталды бит инде, борчылма юкка", — дип юатты карчыгы. Әнә Хәмидулла бөтенләй бетеренде. "Кем өчен җиңү яуладык соң без?" — дип, җае чыккан саен кабатлый. 
Аның алтынчы рәттә утырган кордашы Хәмидуллага күзе төште. Сыңар аягы юк шул. Сугыш кырында калган. Күптән түгел әзмәверләрнең берсе аңа гарипләр арбасына утырып кибет төбендә акча җыярга тәкъдим иткән. Яртысы — үзеңә, яртысы — безгә, ягъни "крыша"га, дигән... Ә оныгын беркем кайгыртмый. Мәктәп төзибез, димиләр.
— Зиннәтуллин! Алга! — дип кычкырып җибәрде карт, янә йодрыкларын йомарлап. Тагын халык ялгызак тавыш килгән якка борылып карады. Туп уң якка юнәлде. Сулдарак Гыйбадулла кордашы кул болгый иде. Тагын булмады... Шулай да җиңәсе бар бит... Хакимият башлыгын да. Быел да мәктәп төземәсәләр онык телсез калачак. Ә телсез калу куркыныч. Әнә теге негр кебек кем өчен йөгергәнен дә белмичә чабып йөрер аннары... Ары барыр — теле булмас, бире килер — иле булмас... Үзе өчен түгел бит... Үзенә берни дә кирәкми инде. Кәфенлеге алынган... Сәдакаларына кадәр әзер. "Ә менә хуҗаларга кирәк әле. Төзелеш дигәненә дә күп кирәк... Аларга күңелне катылыктан аерырга ярамый. Шуңа театрга йөрмиләрдер дә җитәкчеләр. Җебеп, артык хисләнеп китеп әллә ниләр вәгъдә итеп куюың бар. Аннан акча каян җиткерергә?.." — дип уйлады карт.
Әнә бит бөтен район халкы утыра диярсең. Күбесен таный ул. Хакимият ишеге төбендә күргәне бар. Монда, ичмасам, бөтен кешене кертәләр. Акчаңны түлисең дә кереп утырасың. Хакимият башлыгының да киң җилкәләре күренеп тора. Чыкканда түрәләрне ишек төбендә көтеп алырга да уңайлы. Гозереңне дә тыңламый калмыйлар. Ниндидер бер өметле сүз барыбер әйтелер кебек. "Хәл итәрбез", "Булыр" кебек, мәсәлән. Теннис карарга килгәч: "Ситуацияне өйрәнергә кирәк", — дигән иде. Өйрәнгәндер, мөгаен... Өйрәнми мөмкин түгел. Берүзе ярышларга килми кала алмас бит... Хоккей башланачак тиздән... Барыбер бер җавап бирер.
Ярыш тәмамлану вакыты җиткәнен сизеп, ике як та бердәй шаулаша башлады. Егетләрнең судан бушаган озын муенлы шешәсе мәйданга очты.
— Шулай ярыймы? Берәрсенең башына төшсә? — диде карт.
Ярышны алып баручы да егетләргә кисәтү ясады. Тик егетләр аны ишетмәде дә. Ул арада теге почмак "Гол!" дип кычкырып җибәрде. Тупның капкага эләккәнен күрми калса да, карт та кушылды.
— Җиңдең, карт, — диде егетләрнең берсе.
Алар бик нык гарьләнгәннәр, хурланганнар иде: бер буйлый төкеренделәр.
— Безнең җиңү алда әле, — диде карт, һәм беренчеләрдән булып ишеккә табан юнәлде... 