
БЕР УЧ БОРЧАК Үзе белә!..
— Әтиең төрмәдә, әниең авыру, ә син оялмыйча трай тибеп йөрисең!
Зариф түзеп торып карады, аннары булдыра алмады, "псык" итеп елап җибәрде. Әллә авыртудан, әллә гарьләнүдән, әллә куркудан... "Сталин" (малай аның мәктәп директоры икәнен байтактан соң гына белде, беренче класстагылар коридор стенасындагы портретны аныкы дип йөри иде) колагын бик шәп борып тоткан иде шул, сүзен әйтеп бетермичә җибәрмәде.
Әти төрмәдә булгач, ник чабып йөрергә ярамый икән соң? Ә авыру әнисе янында шыпырт кына йөри Зариф. Ул ни әйтә, йөгереп кенә эшли дә куя. Әнисе аны еш кына югары очтагы Хөббениса түтиләргә җибәрә. Малай аннан кечкенә кәстрүл белән кайнар аш алып төшә. Аш суынмасын дип кызу-кызу атлый, шул арада, тукталып, кәстрүлдән килгән хуш искә борынын тидереп ала. Тәмле-е! Кайткач, әнисе аңа бераз өлеш чыгара үзе. Тик аның белән генә тамак туймый шул.
Әтисе сугыштан исән-имин кайтты аның. Ул чактагы шатлыкны Зариф бик аз гына хәтерли. Ә тамагы туйганчы ашый башлаганы исеннән бер дә чыкмый. Әтисе кайтканга бит инде ул! Тик ул рәхәт вакытлар күпкә бармады шул. Әтисен тагын алып киттеләр. Әнисе кергән бер кешегә "бер уч бодай өчен" дип елый-елый сөйли иде. Үзе озакламый түшәккә егылды. Күршеләр "кайгыдан" диде. Хөббениса түтиләре әллә нинди үләннәр белән дәвалап карады, өшкерде дә, имләде дә...
Әтисе кайтканчы бер рәхәт күрмәде инде Зариф. Алай дисәң... Булды аның рәхәт вакытлары. Җырларга яратты ул. Тик мәктәптә түгел — анда аны берәү дә кирәксенмәде. Әнисе авыл кырыендагы әрәмәлеккә чыбык-чабык җыярга җибәргәч җырлый иде. Бөтен әрәмәлек яңгырап тора, малай үз тавышына үзе шакката иде. Өй стеналарына кара төстәге радиоалгыч беркетелгән, шул көне буе сөйләп тора иде. Ара-тирә җырлар да җибәрәләр, һушы китеп тыңлый шуларны Зариф. Сүзләрен дә шуннан отты, онытса, үзеннән чыгарып та җырлады.
Бервакыт әрәмәлек кырыеннан узып баручы бер атлы кеше ишетеп алган моны. Зариф үзе сизмәде, тырышып-тырышып, "Рамай"ны суза иде. Үзе күңеле белән әллә кайларга китте. Кош булып очып йөрде, шаулы урманнар, зур сулы күлләр өстеннән узгандай булды...
— Әй, малай! — дип дәшкән тавышка сискәнеп китте Зариф. Әтисен төрмәгә утыртканнан бирле шулай һәрнәрсәдән куркып китә ул. Тагын ниндидер хәтәр эш булыр дип шикләнә.
— Курыкма, апаем, Шәйдулла абзыең мин! Кил әле бире!
Зариф чыбыкларын ташлады, әүвәл сәерсенеп карап торды. Абзый арбасыннан сикереп төште дә аңа таба турылап китте.
— Бик матур җырлыйсың, кем өйрәтте?
Малай җилкәләрен генә сикертте. Кем өйрәтсен инде, үзе белә!
— Җырчыларны яратам мин. Әй, үзәкләрем өзелеп тә китә инде!.. Тамагың ачтымы? Мә, капкалап ал!
Анысына сәерсенеп тормады малай, тоз сибелгән ипи телеменә ике куллап ябышты. Нишләп шулай гел ашыйсы килеп тора торгандыр инде аның...
Икенче тапкырында колхозның ындыр табагы кырыеннан узып барганда күрде ул Шәйдулла абзыйны. Киребеткән кәҗәләрен басу ягыннан алып кайтып килеше иде. Малайны күргәч, абзый кем беләндер сөйләшеп торган җиреннән тукталып калды.
— Әй, апаем, син икәнсең! Кил әле, кил, апаларыңны дәртләндер әле эшкә! Аларның да тыңлыйсы килә сине!
Зариф "ә" дә, "җә" дә димәде, туктап, аңа аптырап карап тора башлады. Кәҗәсе тартылды, ычкынмакчы булып бәргәләнде.
— Менә болай итәбез... — диде Шәйдулла абзый, кәҗәнең бавын, Зариф кулыннан алып, баганага бәйләп куйды. — Әйдә, ялындырма! Хезмәт хакың — бер уч борчак!
Бер уч борчак... Малай абзыйга күтәрелеп карады. Аның әтисен дә шул бер уч... бер уч бодай өчен алып киткәннәр түгелме соң? Күзләре яшь белән тула башлады...
— Кит әле, сиңа тигән кеше юк бит! Нәрсә сытылып торасың? Җырламасаң җырлама, ярар! Йә, ач әле кесәңне! Авансом! Икенче вакыт җырларсың, яме!
Шәйдулла абзый Зарифның зур авызлы кесәсенә пыштырдатып бер уч борчак койды.
Һәрберсен озаклап чәйни-чәйни кайтты малай. Моннан да тәмле нәрсәне күптән ашаганы булмаган икән. Кайтып җиткәнче, кесә бушады. Борчак турында әнисенә әйтеп тормады. Йә куркып калыр тагы...
Бер-ике көн үтте, "бер уч борчак" артыннан килүче булмады. Зариф аның тәмен авызында кабат тойгандай булды. Беркөнне кәҗәсен тагын ындыр табагы кырыеннан алып кайтты. Дәшүче булмаса да, шунда кайнашучы апалар янына үзе килде.
— Миңа Шәйдулла абзый кирәк иде!
— Ә-ә, җырчы егет килгән! Абзаң юк шул! Безгә генә җырлап бирмисеңме соң?
— Ник җырламаска! — диде Зариф, үзе күз кырые белән генә борчак өеменә күз ташлады.
Хатыннар, көлешә-көлешә, аның ертык кесәсенә ярты гына уч (малайга шулай күренде) борчак салып куйдылар да аңа карап тора башладылар. Зариф та кыюланып китте, кәҗәсен кочаклап утырып, "Сарман" көен сузып җибәрде. Башта тып-тын калып тыңладылар. Аннары кайсыларыдыр мышык-мышык борын тарта башлады. Әллә малайны жәлләделәр, әллә үзләрен уйладылар. Бик моңлы иде шул Зарифның тавышы. Киткәндә:
— Апаем, тагын кил, яме, бер дә оялма! — дип калдылар .
Малайның даны авылга тиз таралды. Беркөнне кибет тирәсендә җыелып торган апалар үзләре дәшеп туктатты.
— Син җырласаң , бернинди радио да кирәкми , әйдә, сузып җибәр әле! — диделәр.
Зариф ялындырмады. Җырлаганнан соң кесәсендә ни дә булса кайтачагын яхшы белә бит ул.
Бервакыт мәктәптә аны "Сталин" янына алып керделәр. Коты очты малайның. Тагын колакны бора инде, дип уйлады. Әмма аныңча булып чыкмады.
— Сине, энекәш, бик матур җырлый диләр. Ник бездән качып йөрисең? Ник мәктәптә җырламыйсың?
Кайчан качканы бар әле аның? Мәктәптә кем әйткәне бар аңа җырла дип?
— Иртәгә матур киенеп кил . Мәктәп сәхнәсендә җырларсың.
Матур киенеп дип... Ние бар, шул инде...
Киемең ямьсез дип тормадылар әле, котыра-котыра кул чаптылар. Балалар да, укытучылар да. Бөтен кеше сиңа шаккатып карап торганда бик күңелле була икән ул. Кесәңә әйбер салмасалар да... 1армун уйный да уйный...
Сталин (бу вакытта Зариф аның кем икәнен яхшы белә иде инде) вафатыннан соң амнистия чыкты — әтиләре котылып өйгә кайтты. Аның белән күрешү шатлыгыннан күрше-күләнне кунакка җыйдылар. Унике яшьлек Зариф, хәзерге заман теле белән әйтсәк, авылда "йолдыз"га әйләнгән иде инде — аларга чынчынлап концерт күрсәтте. Әтисе шаккатып тыңлап утырды. Соңыннан улын кочаклап, күз яшьләрен түкте:
— Иртәгә үк гармун алып бирәм мин сиңа, — диде.
Болай гына әйткәндер дип уйлаган иде Зариф, әтисе сүзендә торды. Үзен генә түгел, исенә хәтле яратты малай ул гармунның. Башка бернәрсәдә гаме булмады, әнисе әйткән йомышны чаба-чаба эшләп куя да тизрәк шуңа ябыша.
— Бар , мунча алачыгына кереп кычкырт ! — диде беркөнне әнисе, аптырагач. — Башым тубал булды бит инде тавышына!
Зариф карышмады, гармунын күтәреп, шунда чапты. Әтисенең: "Каты дәшмә, уйнасын, тулык чыгачак бу малайдан", — дигәнен ишетеп калды. Мунча алачыгында рәхәтрәк тә әле, тегене әйтеп, монысын кушып бүлдерүче юк. Бер атна дигәндә, рәхәтләнеп көй чыга башлады гармуннан. Беркөнне авыл эшчәннәренә багышланган концертта "Дим-дим"не үзе уйнап, үзе җырлады. Халык кул чапканда, авыл клубы урыныннан купкандай булды.
Улының мондый уңышларына әтисе бик куанса да, әнисенең әллә ни исе китмәде.
— Тамак туйдыра торган үнәр түгел, син аны үзең белән урман кисәргә йөрт! — ди торган иде.
Андый чакта әтисе аңа каршы төшә:
— Син алай дияргә ашыкма әле! Белмәссең! Ә утынны... аннаңфашка да кисеп була. Бармакларына зыян килмәсен. Йорт тирәсендә кайнашканы да җиткән.
Беркөнне аларга теге чакта танышкан Шәйдулла абзый кереп утырды.
— Малайны өйләндерәм, туй мәшәкатьләре белән йөрим әле, — диде. — Менә Зарифны җибәрсәгез иде, уйнап-җырлап утырса, ну шәп булыр иде!
Моны ишеткәч, әнисе күтәрелеп бәрелде: 
— Ни сөйлисең, Шәйдулла! Бала гына бит әле ул! Әнә Мөтәвәли малаена әйт! Түбән оч Рәкыйп тә шәп тарта. Тапкансың чакырыр кеше!
Шәйдулла кулын гына селтәде:
— Рәкыйп тә булдымы гармунчы?! Ә Мөтәвәли малаена әйтсәң, бер ярты сәгатькә түзсә түзәр, аннан эчеп егыла бит ул! Алкаш... Аннары, мин бит бушка димим, тиярен биреп кайтарырмын...
Әнисе тагын нәрсәдер әйтергә талпынган иде, әтисе туктатты:
— Туктале, хатын, чәбәләнмә... Тиярен бирәм, ди бит. Шулай өйрәнә инде ул тамак туйдырырга. Үзең шуны теләгән идең түгелме?
Күңеле бик булып кайтты ул көнне Зарифның. Шулкадәр дәртләнеп уйнады, кунаклар аяк тибә-тибә кул чапты. Тамагы да туйды, "тиярен" дә алды. Анысын шунда ук әнисенә кайтарып бирде. Алуын алды әнисе ул акчаны, тик никтер авыр сулап, озак итеп улына карап торды...
Тугызынчыны бетереп йөргәндә, колхоз бригадирының юбилей кичәсенә дәштеләр Зарифны. Өйрәнгән эше, андый мәҗлесләргә бик яратып йөри ул. Әнисе дә күнгән иде инде?
— Ярар, үз кирәк-ярагыңа булыр, менә шушында җыя барам, — дип, улы алып кайтып биргән акчаны комод тартмасына салып куя башлаган иде.
Бригадирның табыны мулдан булды. Уйнап-җырлап арыгач, Зарифны да бер почмакка утыртып ашаттылар.
— Әйдә, сыйлан, әле таралышырга иртә, бераз ял ит тә... — дип, бригадир абзый малай янына үзе килеп утырды. — Бусын да кабып куй. Курыкма, әче бал гына ул. Башыңны ачып җибәрер, — дип, болганчык суга охшаш сыеклык салынган кырлы стаканны шапылдатып алдына китереп утыртты.
Шуннан соңгысын юньләп хәтерләми Зариф. Уйнаган шикелле дә була, нәрсәдер җырлады да бугай. Аннары... Үзләренең капка төпләрендәге эскәмиядә йоклап яткан җиреннән таң алдыннан уятып алдылар. Уятып дип... Әтисенең чалтыратып яңагына сугуыннан айнып китте ул. Әнисе ярсып-ярсып елый иде.
— Тагын бер генә дәшсәләрме... — дип тәкрарлыйтәкрарлый, Зарифның кулыннан гармунын йолкып алды. Аны кая яшергәндер, соңыннан күпме актарынып караса да, эзенә төшә алмады малай. Шуның белән мәҗлесләргә юл ябылды.
Ябылса ябылды, әмма ул мәҗлесләрдә зур абзыйларның бер-берсен бүлдерә-бүлдерә акырышып җырлап утырулары исеннән бер дә чыкмады.
Дөресрәге, алар җырлаган такмакларның сүзләре.
Беркөнне әнисе аны күрше авылга йомыш белән җибәргән иде, юлда "Авыл" көенә шуларны кычкырып җырлап барды:
Бакчабызны үлән баскан,
Йөгерә-йөгерә утадым...
Әй рәхәтләнгән иде шунда, тавышы карлыгып беткәнен дә сизмәгән иде. Тик менә "концерт"ның икенче өлеше өйгә кайткач дәвам итте шул. Аны артыннан күзәтеп килгән башлангыч класс укытучысы тыңлап барган, әтиләренә: "Санап бардым, йөз дә ике куплет оятсыз җыр җырлады", — дип кереп әйткән. Тел белән дә өйрәтте әтисе, йодрык белән дә...
Мәктәпне бетергәндә, Зариф "музыкальный..." дип сөйләнә башлаган иде, әнисе авызын да ачтырмады.
— Укытучы тормышына кызыгып гомерем үтте, авылдан чыгып китәргә булсаң, беркая түгел, түлке педагогическига барасың! — диде. Укытучы булса, тәртипле яшәр дип өметләнгәндер инде. Әтисе кысылмады. Теге вакыйгадан соң улының киләчәге турындагы фикерен ул да үзгәртә төште булса кирәк. Мин — мин микән?..
— Малай, тор! Имтихан бирәсеңне оныттың мәллә, ай-яй, соң кайттың!
Зариф бүлмәдәшенең сукрануын колагына да элмәде. Ияләнгән инде. Башын бәрә-бәрә укый торган егет ул, "бишле" эләкмәсә, кабат-кабат барып тапшыра. Ничек туймый диген! Ә Зарифка "өчле" дә җитә. Анысын аңа болай да куялар. Куймый карасыннар! Армый-талмый факультет данын яклап йөри бит ул. Деканатта күтәреп кенә йөртмиләр, бәйрәм-фәлән җитә башласа, олысы-кечесе бер артына, бер алдына төшеп мәш килә. "Троечник" дип тормыйлар, стипендиясен дә юллап бирәләр.
Әнисенең "тамак туйдыра торган үнәр түгел" дигәне вакыт-вакыт исенә төшеп куя аның. И әни, ничек кенә туйдыра әле! Шул булмаса, ул стипендия акчасына ничек яшәмәк кирәк! Сездән бер тиен дә таммый бит! Гармунны яшергән булган иде, монда кулына елкылдап торган өр-яңа баян тоттырдылар. Анысына да тиз өйрәнде Зариф. Шәйдулла абзый әйтмешли, талантны күмеп куеп булмый, әллә каян тишеп чыга ул!
Кичә группадашы Рәсим туганнарының гаилә бәйрәменә чакырган иде. Рәхәтләнеп сыйландылар. Зариф үзе дә баянын кулыннан төшермәде. Кем әйтмешли, "от души" уйнады. Яхшы кешеләр өчен хезмәтен кызганмый ул. Җитмәсә, хуҗабикәнең үсмер сеңлесе — авылдан кунакка килгән Җәмилә бер дә күзен алмады үзеннән. Зариф кашларын сикертә-сикертә аның каршысына килеп җырлаганда комач кебек кызарынды үзе, бик оялчан нәрсә икән. Кунаклар көлеште, кызый, үпкәләп, табын яныннан торып ук китте.
Юри генә үпкәләгән булган ул, Рәсим әйтә: "Сине бик сораша, гашыйк булып куймагае", — ди. Булмагае! Аның ишеләр Зариф тирәсендә буа буарлык, теләгәнең сайлап ал! Бөтенесе аңа ошарга тели. Егет берсенә дә караңгы чырай күрсәтми. "Гармунчының буыннары саен мәхәббәт аның..." дип юкка җырламыйлардыр инде. Тулай торакның кайсы бүлмәсенә барып кермә, колач җәеп каршылыйлар. Кем авылдан күчтәнәч төяп килгән, кемнең кайсыдыр туганы ит-бәрәңге кертеп чыккан, кемнең ниндидер бәйрәм уңаеннан кечкенә мәҗлес уздырасы килә — сыйланырга Зарифны да дәшәләр. Ялындырмаячагын да, баянын үзеннән калдырмаячагын да беләләр. Йөри-йөри сүзгә дә остарып бетте, ул авызын ачса, сөйли башлаганчы ук кызык көтеп гөрләшә башлыйлар.
Бүген "Фәнни коммунизм"ны бирәсе. Имтихан алучы — деканатның профком рәисе Хәниф Хатыйпович. "Җырлап" тапшырачак ул аны. Кеше янында рәис аңа "Зариф Закирович" дип кенә дәшә. Шулай булмый ни! Күп эше шул Зариф аркасында гөрләп бара да инде аның...
...Август ахыры. Зарифның авылда ял итеп, тулай торакка урнашып йөргән мәле иде. Вакыт уза — быел дүртенче курсны башларга җыена. Әнисе, җай чыккан саен: "Улым, вакытыңны килде-киттегә әрәм итмә", — дип тукып тора. И әни, нинди килде-китте инде! Үз вакытында бар да кирәк. Ә уку болай да бара ул. Узган ел бер мәктәпкә практикага йөрттеләр. Беркем дә Зариф кадәр булдырмады. Аерылышыр алдыннан мәктәп директоры үзе килеп Зарифның кулын кысты. "Диплом алгач, туры үзебезгә кайт!" —дип чакырды. Шулай булмый ни, балалар бик яратты үзен, өлкән класс кызлары бигрәк тә. Авызын ачып сөйли башлауга, тып-тын булалар. Сүзгә осталыгына үзе дә сокланып куя кайчак. Мин — мин микән, мин кем икән дигәндәй... Әйе, талант гармун түгел, аны яшереп куя алмыйлар...
Тулай торак ишегеннән уйланып кына кереп бара иде, үзеннән зур чемодан сөйрәгән кызый белән чак маңгайга-маңгай бәрелешмәде. Күзе чыккан диярсең! Зариф, күтәрелеп, усал сүз әйтмәкче иде... Бәрәч, бу теге чакны кунакта танышкан Җәмилә түгелме соң? Егет киң итеп елмаеп җибәрде:
— Китер, матурым, булышыйм. Инде син дә үсеп җиттеңмени? Студент булдыңмыни?
— Ә-ә! Зариф... абый! Булдым шул! Сез дә шушында яшисез, иеме?
Зариф гөрелдәп көлеп җибәрде:
— Кемгә — абый, кемгә — җаный... Монда яшибез инде, матурым. Иә, сине кайсы бүлмәгә озатасы? Карап калыйм әле. Кунакка дәшәсең булса, юлны буташтырмыйм тагын.
Җәмилә дә көлде. Зариф аңа текәлебрәк карады. Әллә ни чибәрләрдән булмаса да, хәйран сөйкемле. Шактый кыюланган тагын үзе. Теге вакыттагы сүз саен кызара торган сабый түгел инде... "Монда килгән кеше китми..."
...Сәгать чылтыраган тавышка чәчрәп уянып китте Зариф. Ул да булмады, ишек дөбердәтергә тотындылар. Егетнең җен ачуы чыкты. Тапканнар вакыт! Җилфердәп килеп ачып җибәргән иде, Җәмилә басып тора. Үзе әсәренгән.
— Абау, Зариф, җаным, тормадыңмыни әле? Нинди көн икәнен оныттың мәллә?
Зариф, кашларын-күзләрен җимереп, бераз басып торды. Нинди көн? Ә-ә-ә... Диплом тапшыралар ич бүген.
— Онытмадым. Кичә егетләр белән вагон бушатырга бардык. Дипломны юарга акча кирәк булыр бит? Арыткан...
Җәмилә коридорда тәрәзә яңагына сөялеп басып калды, Зариф, сөлгесен асып, юыну бүлмәсенә кереп китте. 
Бигрәк самими инде бу кызый. Нәрсә әйтсәң дә ышана. Мөгаен, гомерлек яр итеп шуны сайлар да. Моңа кадәр йөргән кызлары гел үртәп тора үзен. "Кай җирен ошатасың шул авыл гыйбатының? Синең кебек ут егетләргә чәчрәп торган кыз кирәк. Ә моннан он суы да, тоз суы да юк", — диләр. Менә шул ягы ошый да инде Җәмиләнең! Чәчрәп торуы кирәкми аның, сезнең кебек һәр адымын тикшереп торучы да кирәкми.
Баштарак Рәсим дә үзәгенә үтте.
— Ник өметләндерәсең баланы, беткәнме сиңа кызлар? Бәхетле булмаячак ул синең белән. Җәмилә, ни әйтсәң дә, миңа туган тиешле, аңа синең кебек артык шустрыйлар кирәкми, — дигән иде.
Өметләндерә дип... Зариф бит аңа алтын таулар вәгъдә итми, башын югалтып гашыйк булып та йөрми. Җәмилә үзе ярата. Ташласа, егет аңа ялынып йөрмәячәк. Ә болай... тормыш итәр өчен иң "удобный" вариант ул. Әле дә "вагон бушаттым" дигәнне болай гына әйтте. Ә Җәмилә ышанды. Теләсә нинди җавап теленә бик тиз килеп тора Зарифның. Күзен дә йоммый. Соң, вагон бушатканга санап бирәләр, ә кичә акчаны ул уч тутырып алып кайтты. Өстәвенә ашаттылар, эчерттеләр. Йокларга калырга да кыстаганнар иде әле. Иртәгә диплом аласы көн булганга гына кайтасы итте.
Җәмилә, Зарифка ияреп, эчкә үтте.
— Күлмәгең үтүкләнмәгәндер әле... Кая, китер, тиз генә үтүкләп бирим. Ә галстугың? Андый җиргә галстуксыз барырга ярамый.
Ул гел шулай кайгыртырга ярата, аның өчен борчылып яши. Зариф моңа ияләнгән инде, сүз әйтми.
— Йә, ничек, ярыймы?
Җәмилә ялт итеп киенеп куйган Зарифка сокланып карады. Чибә-әр! Пиджагындагы чүпне сыпырып төшерим дип якынрак килгән иде, йөзе сүрәнләнеп китте. 
— Фу-у! Сүз биргән идең бит инде син бер!
— Аракы исе түгел бит ул, матурым! Кичә егетләр белән әз генә сыра каптык, арыганлыкны бетерер өчен генә! Син борчылма, урамга чыккач бетә ул, җилли...
Шулай да Җәмилә аны күңелсезләнеп озатып калды.
Дөресен әйткәндә, бу дипломда аның өлеше дә зур. Зариф моны белми түгел. Ул "вагон бушатып" арып кайткан чакларында, Җәмилә, жәлләп, аңа гел булышкалап торды. Китапханәгә барып, кирәкле брошюраларын тапты, күчерәсен күчереп бирде, язган кадәресенең хаталарын тикшереште. Йә, моннан да тугрылыклы ярдәмче була аламы?
...Практика үткән мәктәп директорының "туры үзебезгә кил" дигән сүзләрен бераз уйлап йөрде дә онытты Зариф. Юк, шәһәр тормышы аның өчен түгел. Нәрсә, монда кемнеңдер почмагына фатир төшәргәме? Иркенлек, хөрлек ярата ул, бер мәктәп тормышы гына аның өчен аз булачак. Аннары шәһәрнең үз законнары, анда олтан булып яшәгәнче, авылда солтан булу күпкә рәхәтрәк. Авыл дигәч тә, туган авылы түгел бит ул аның. Анда ул "Закир малае" түгел, ә "Зариф Закирович" булып кайтып төшәчәк!
Институт юлламасы буенча җибәрелгән районның мәгариф бүлеге мөдире белән дә Зариф бар осталыгын җыеп сөйләште. Профком рәисеннән искиткеч шәп характеристика яздырып алып килгән иде, аның белән танышканда, мөдир бер кәгазьгә, бер Зарифка карап-карап алды.
— Болай итәбез, — диде, берникадәр пауза ясап. — Мәктәпләргә "Тәрбия эшләре буенча директор урынбасары" дигән яңа вазифа кертелде. Сезне Чияле мәктәбенә җибәрәбез, шул вазифаны йөклибез. Билгеле, сынау срогы белән. Характеристикагызга караганда, сезгә кулай эш булырга тиеш... 
Чиялене килеп төшү белән ошатты Зариф. Йортлары төзек, халкы байларча яши булса кирәк. Авыл кырыеннан киң сулы, камышлы-төнбоеклы елга агып ята, ерак түгел генә нарат урманы башланып китә. "Мәктәп фатиры" дигәннәре дә юан нарат бүрәнәләрдән салынган алты почмаклы йорт булып чыкты. "Урнаш, эшеңне башла. Кем белә, безнең авыл кияве булып китүең дә ихтимал. Монда кызлар җитәрлек. Киленне башлап шушы йортка төшерүең дә бар. Аннары карарсың. Монда бер килгән кеше китми, бөтенесе йорт җитештереп, башлы-күзле булып яши", — диде директор, аның белән беренче танышканда.
Кызлар кайда да җитәрлек лә ул. Аның Җәмиләсе кебекләр бар микән менә? Аерылышканда елап калды...
— Соң, әйдә, бергә китәбез, — диде аңа Зариф. — Укуыңны читтән торып та бетереп була аны. Аннары... отработка ике ел инде ул. Шуннан соң кабат әйләнеп тә кайтырбыз. — Бусын сүз югында сүз булсын дип кенә әйтте, алдагысы өчен бер планы да юк иде аның.
— Белмим инде. Әйтеп караган идем, әниләр борчыла. Беләсең бит...
Җәмилә беркатлы шул ул, бөтенесен сөйләп бармаса да була югыйсә. Ышанычлы егеткә охшамаган, дип әйтәләр икән туганнары. Кызларын кем дип белә торганнардыр? Күңеле Җәмиләгә ятканга Зарифка рәхмәт кенә әйтсеннәр инде. Аның бит бер сызгыруы җитә, янына кызлар өерләре белән килеп басачак... Көнләшерлек шул!
— Абый, абый, бүген репетициягә калабызмы?
— Абый, ә сез безне баян уйнарга өйрәтә аласызмы?
— Ә сез шәһәрдәнме, авылданмы? Кайсы авыл матуррак? Безгә озакка килдегезме? Сезгә кадәр укыткан Харисов бер ел да тормады... 
Дәрес беткәч тә укучылары җибәрми Зарифны, көн саен яңа сораулары туып тора. Өлкән класслардагылар якын ук килеп сөйләшә, артыннан чыгып, коридор буйлап озата китәләр:
— Йөргән кызыгыз бармы соң?
Бусын дәрестә аңа чекерәеп карап утырган Рәисә бирде. Үзе четер-четер көлә. Иптәшләре дә көлешә.
Зариф эшен бик җиңел башлады. Директор урынбасарларына дәрес атнага унике генә сәгать тиеш икән. Калган вакытыңда хет балалар белән бәйрәм концерты әзерлә, хет укытучылар бүлмәсендә берәрсе белән шахмат уйна, хет башка укытучыларның дәресенә кер. Әмма монысын "башкалар" өнәп бетерми. "Бер практикасы юк бит аның. Япь-яшь башы белән кеше дәресләрен тикшерергә! Вазифасы ул түгел..." — дип зарланалар. Берсендә директор андыйларны үзенчә тынычландырды:
— Тикшерми, ә өйрәнә, тәҗрибә туплый. Ә ошамаган якларын әйтә икән, аны ул кадәр фаҗига итеп кабул итмәгез инде...
Ә, алаймы? Шул көннән Зариф укытучылар коллективын үзе өчен икегә бүлде. Дәресләренә керүне ошатмаганнарның дәрестән тыш чараларын тикшерергә тотынды. Аннары җыелышларда кайнар чыгышлар ясый торган булды. Аны мөкиббән китеп тыңлыйлар кебек тоела, андый чакларда Зариф, гадәтенчә, үз тавышына үзе соклана башлый иде.
Ә менә авыл кешеләре белән уртак телне тиз тапты Зариф. Кичен клубка бер чыгып керүе җитте. Клуб баянының тавышын тикшергән булып уйнап карады, шуңа үзе үк кушылып җырлап та алды. Ун минут үтмәгәндер, яшьләр аны түгәрәккә алган иде инде, "тагын, тагын!" дип дәртләндереп тора башладылар.
Ул кичне Зариф клуб мөдире Әхияр белән туганлашып диярлек кайтты. Аннан аерылгач та үзе яши торган йортны таба алмыйча, авылны өч әйләнде... Кичтән дәрес планы язарлык хәле калмаган иде инде. Дәрескә дә көчкә җитеште. Класска килеп керүгә, урындыкка ишелеп төште дә теманы дәреслектән балаларның үзләренә укырга кушты. Гөнаһ шомлыгына, "үтеп барышлый" дәрескә директор сугылды. Зариф кызарынды, "безнең мөстәкыйль эш" дип акланды. Малайлар исә парта өстенә ятып пырхылдады...
...Ярый, аның ишеләре, әтисе әйтмешли, ерунда, тик менә ялгызлык изә. Керләреңне үзең уасы, үзең үтүклисе. Идәнне дә сөртми булмый — кайчак әйтминитми йомыш тапкан булып укучылар килеп керә. Беркөнне Рәисә чәчрәп чыкты.
— Абый, кая, идәнегезне юып бирик әле! — ди.
Юк, ярамый. Аннары дәрестә "скидка" ясыйсы булачак бит аңа.
Ашау-эчү ягы да канәгатьләнерлек түгел. Мәктәп буфетында буш шулпа эчеп кайтканнан соң, үзеңә нидер әмәлләргә кирәк. Андый эшләрне элек тә өнәми иде ул.
Болар хакында зарлангач, Әхияр ике дә уйламады:
— Өйләндерергә кирәк сине, малай! — диде. — Иртәгә үк любой кызны табып бирәм мин сиңа!
Юк, "любой" кирәкми. Андыйларны башта үзеңә ияләндерергә кирәк әле. Ул "ияләндерүләр"нең кыйммәткә төшүен Зариф яхшы белә. Аның әзер кәләше бар — ныклап торып бер сөйләшү җитә, хәзер кайтып төшәчәк ул.
...Җәмилә июнь ахырларында — җәйге сессияне тәмамлагач кайтып төште. Авылга да, мәктәп коллективына да тиз ияләште — әллә Зарифына булган мәхәббәте ярдәм иттеме? Баш-аягы белән эшкә чумды. Йөгерә-йөгерә бара, йөгерә-йөгерә кайта. Өй эшләрендә дә Зарифына ярарга тырыша. Тик менә авыл кешеләренең атна саен диярлек мәҗлес-кичәләргә чакырып торуы гына эчен пошыра. Парлап килегез, дип дәшәләр, безнең авылда ялгыз йөрүне өнәмиләр, диләр. Җәмилә үзе дә барырга яратмый, Зарифны да җибәрәсе килми.
— Ярамый алай , аппагым ! — диде беркөнне Зариф. — Җәмгыятьтә яшәп, җәмгыятьтән аерым булып булмый, — дип, үзенчә акыллы сүзләр сөйли башлады. — Алар бит безнең укучыларыбызның атааналары. Үзеңне авыл кешеләреннән өстен кую һич тә килешә торган эш түгел!
Кайсы эш килешә, кайсысы килешми икәнен кем белә инде!
— Җырласаң җырла, түлке эчмә инде, зинһар! — дип ялынды Җәмилә, гадәтенчә.
— Кайчан эчкәнем бар инде , матурым ? — дип , күзләрен хәйләкәр уйнатты Зариф. — Хуҗаның хәтерен калдырмас өчен әз-мәз кабып кую эчүгә керми бит ул!
Әй, күпме сөйләсәң дә бер сүз инде! Ахыры да бертөрле тәмамлана: мәҗлестән көчкә өйгә кайтып егылу, Зарифны ялына-ялына йокларга яткыру, аннары ярты төнгә кадәр дәрес конспекты (үзенекен дә, аныкын да!) язып утыру. Иртән көчләп-зурлап йокыдан уяту, Зарифның: "Бүтән андый хәл булмас", — дип антлар эчүе, Җәмиләнең аңа чираттагы ихлас ышануы...
Институтның кышкы сессиясенә бик авырлык белән кузгалды Җәмилә.
— Зариф, җаным, мин югында үзеңне тәртипле тота күр инде берүк! — диде. — Укытучылар арасында төрлесе бар, чебеннән фил ясап куймагайлары!
— Кайчан тәртипсезләнгәнем бар минем? Әйтеп карасыннар! Миңа җитәргә әле аларга!
Ул шулай кистереп, имән бармагын югары каратып, нык тавыш белән әйтеп куярга ярата. Андый чакта хатын да тынычланып китә. 
...Шәһәрдән кайтканның икенче көнендә үк Җәмилә эшкә чыкты. Зарифны да, мәктәпне дә сагынган иде. Гадәттәгечә, хатын-кызлар белән чәй өстәле артына утырып, каникул хәлләрен сөйләшергә тотындылар. Җәмилә дә, "Минем Зариф..." дип, нидер әйтә башлаган иде, тегеләр бер-берсенә сәер генә карашып алды. Җәмиләнең йөрәген нидер тырнап куйгандай булды. Эчкән килеш күренгән микәнни, Ходаем?! Кайтыр юлда Хәлимәне куып тотты — ул кеше хәтерен саклап тора торганнардан түгел, күңелендә ни булса, шуны тота да әйтә.
— Ни ... Зариф белән бер - бер хәл булмагандыр бит мин юкта? — Җәмиләнең тавышы калтыранып чыкты.
Хәлимә:
— Ни булган ? Белмим ... Син аны унынчыдагы Рәисәдән сора, ул белә булыр, — диде дә адымын кызулатып китеп тә барды.
Кайтып керү белән, иренә ташланды Җәмилә — аның мондый кызулыгын Зарифның моңарчы күргәне юк иде әле.
— Унынчыдагы Рәисәгә ни булган?
Зариф бер мизгелгә генә югалып калгандай булды. Аннары, тавышын күтәреп, һөҗүмгә күчте:
— Син дә гайбәт җыеп йөри беләсеңмени? Китче! Чирегенә "өчле" чыккан иде, шуны төзәтергә дип өйгә килде. Ну, бер түгел, ике килде. Монда нинди начарлык күрәсең? Ә анасы, теге Давыл Миңзифа инде, җилфердәп кереп, кызын бәргәләп алып чыгып китте. Җитмәсә, директорга барып әләкләгән. Җыен надан!
Җәмилә дәшмәде. Кеше сүзенә карап, ник чыгырыннан чыга соң әле ул? Чыннан да, ни гаебе бар монда Зарифның? Дөрес әйтә ул, көнләшәләр аннан. Көнләшмәслекме? Авыл халкының телендә гел ул, "Илһам Шакировың бер якта торсын!" дип кенә җибәрәләр. Концерт буласы көнне Әхияр өйгә үзе килеп җитә: "Җәмилә ханым, Зариф Закировичтан башка һич тә эш бармый безнең", — дип төчеләнә. Балалар да ярата үзен — дәрестән соң кайтып китми, гел аның тирәсендә кайнашалар.
Әйе, көнләшәләр аннан. "Кем икәнлегемне беләсеңме? >
Гәүһәриягә бишек элгән көннән йорттан тынычлык качты.
Хәер, "бала" сүзен Зарифның башта ук ишетәсе килмәде.
— Син нәрсә?! Яши дә башламаган килеш! Безгә башта йорт җитештерергә кирәк әле. Директор һаман искә төшереп тора, мәктәп фатиры яшь белгечләр өчен ул, ди. Ә син бала дисең! Каян башыңа кереп утырды ул?!
Андый чакта хатын җавап бирми, үз эченә бикләнеп тик йөри. Дөрес анысы, биш ел буена (шулкадәр вакыт узып киткән инде монда тора башлаганнарына!) Зарифның "йорт" дип сөйләнгәне юк иде. Нинди акчага җиткерсен ул аны? Җәмилә үзе кызык ул, мәктәптә бер эш килеп чыктымы, уйлап-нитеп тормый, беренче булып килеп ябыша. Кем декрет ялына китә, кем больничный ала, кемдер уку елы уртасында китеп үк бара... Кайчакта атнасына утыз алтышар сәгатькә җиткән чаклары да була — ике ставка дигән сүз бит ул! "Акча дип үләсең инде, — дип көлә Зариф. — Тормышның тәмен белеп яшәп калырга кирәк!" Үзе ул шул унике сәгатеннән арттырмый, алай да кичләтеп кенә көч-хәл белән кайтып егыла. Җәмилә:
— Үзең йорт дисең, үзең өстәмә акча эшләү турында уйлап карамыйсың... — кебегрәк сөйләнә башласа, җен ачуы чыга. 
— Ни җитми сиңа? Тамагың ачмы? Иҗат кешесе мин, беләсең килсә! Мин эшләгәнне берәү дә булдыра алмый! Үзең шуңа риза булып кайттың түгелме! — дип тавышлана.
Кайткан иде шул, анысы хак. Баштарак мәлне Зарифы авыл сәхнәсендә чыгыш ясаганда мөкиббән китеп тыңлый иде Җәмилә. Аның өчен горурлануы тынын каплагандай була, халыкның котыра-котыра кул чабуы колагына матур музыка булып ишетелә. Ә хәзер... шул баян тавышын ишетмәс өчен башын әллә кайларга алып качасы килә. Соңгы вакытларда иренең мәктәп җыелышларында ясаган чыгышын, имән бармагын өскә каратып:
— Гаепле кеше җәзасын алырга тиеш! — дип, зур пафос белән тәмамлап куюы да саруын кайната башлады. Коеп куйган артист... Андый чакларда ни өчендер ул үзен гаепле сизә, башын аска иеп утыра...
...Бик елак бала булып чыкты Гәүһәрия. Төннәр буе йокы күрсәтми. Зариф, башын-күзен томалап, зал ягына чыгып ята. Алай да Җәмиләнең кыштыркыштыр кереп-чыгып йөрүе ачуын китерә. Иртән мәктәпкә кара янып чыгып китә.
Соңгы вакытта эшендә еш кына командировкалар килеп чыга башлады тагын. Җәмилә — декрет ялында, ялгызы бала карап утырудан бик алҗыган иде.
— Ник һаман сиңа кушалар аны? Башка берәү дә юкмыни соң мәктәптә? — дип, ризасызлыгын белдереп карады.
— Син минем кем икәнлегемне оныттың мәллә? Нинди должностьта икәнлегемне? — дип җикеренде Зариф. — Ашыйсың килсә, анысына гына түзәсең инде!
Түзми кая барасың! Анысына да түзә, кичке концертларына да. Аларында Зарифны төн уртасында, җилкәсенә салып, Әхияр алып кайта. 
— Җәмилә ханым, компенсациясе күкрәк кесәсендә. Карап алыгыз... — дип аклана.
Җәмилә, ул әйткән кесәдәге алтыга бөкләнгән зәңгәр бишлекне, чыннан да, карап кына ала да кире куя. Иртән таптыра башласа, чыдап кына тор аннары!
Беркөнне Гәүһәрияне көч-хәл белән йоклатып кына җибәргән иде, давыллап, Миңзифа апа килеп керде. Исәнме юк, саумы юк, урындыкны дөбердәтеп килеп утырды да төкерекләрен чәчә башлады:
— Нинди мокыт соң син, ә? Иреңнең кайда йөргәнен беләсеңме әзрәк?
Җәмиләнең йөрәге жу итеп китте. Кайда йөри? Нишләп йөри? Каян белергә тиеш соң ул? Бала белән өйдә утыра ич! Башына мамык тутырылганмыни, Миңзифа каршында аңгыраеп тик басып тора.
— Минем кыз янына шәһәргә йөри ул! Рәисә янына! Бер акыл кермәсә дә кермәс икән сиңа!
Ничек килсә, ул шулай давыллап чыгып та китте. Хакмы бу, нахакмы? Әгәр хак булса?.. Ипчекләр яшәп бетермәк кирәк, уф!
Зариф күтәренке күңел белән, шаулап кайтып керде. "Гәүһәриям, бәгъре-ем!" дип җырлый-җырлый, гомер булмаганча, хәтта баланы да күтәреп алды, үчтеки-үчтеки иттерде. Җәмиләнең кәефсез икәнен сизмәде дә. Моңа хатынның тагын да ныграк ачуы килде. Сыйлап кайтарганнар, димәк... Баланы идәнгә төшереп җибәрмәгәе... Кайнарланып килде дә Гәүһәрияне кулыннан тартып алды, дәшми генә кече якка кереп китте.
— Нәрсә сытылып каршылыйсың әле мине? Ирең кайтты, ашыйсы килеп кайтты... — Зариф, каты-каты басып, аның артыннан иярде. — Бәйләнәсең килә мәллә?
— Килә! — Җәмилә ярсыды. — Туйдым! Ялганыңнан да... үзеңнән дә!
— Ә, алаймы ? 
Ярый әле баланы караватына салып өлгергән иде Җәмилә — Зариф, бармакларын тырпайтып, аның өстенә ташланды. Уңлы-суллы биргәләде дә ишекне каты ябып чыгып китте:
— Артымнан эзләп йөрисе булма!
Бала, әсәренеп, башта беркавым тынсыз ятты, аннары ачы тавыш белән кычкырып елап җибәрде.
"...Эзләп йөрисе булма!" Әй ярата инде шулай куркытырга Зариф! Әле студент чакта ук, нәрсәгәдер көйсезләнеп, трамвай тукталышында калдырып киткән иде ул аны. Үзе, кызулап барган шәпкә башын гына борып, шул сүзләрне кычкырды. Җәмилә үзен гаепле сизде (гомер буе шулай үзен гаепләргә яратты инде ул), бик борчылды. Зариф үзе белән бер-бер нәрсә эшләмәгәе дип шикләнде. Тулай торакка кайткач, эзләмәгән җире, сорашмаган кешесе калмады. Йокысы — йокы, ашы аш булмады. Өч көн үтте микән, Зариф, берни булмагандай, аның янына үзе ялтырап килеп җитте... Чияледә дә вакыйгалар нәкъ шул тәртиптә дәвам итте. Зариф көйсезләнә, чыгып югала, Җәмилә төне буе үлә-бетә аны эзли, тегесе иртән берни булмагандай кайтып утыра...
Ә бу юлы... бу юлы хатын гомерендә беренче тапкыр иренең чыгып китүенә сөенде. Калтыранган куллары белән баланы күтәреп алып, күкрәгенә кысты. "Нишлик, балам?" Әле өйләнешкәнче үк бер кул күтәргән иде инде Зариф аңа. Артыннан ук гафу үтенде. Җәмилә кичерде. Аһ, кичермәгән булса шунда! Хәзер яшь бала белән кая китә алсын соң инде ул?! "Юк" дип әйтергә дә кирәк...
Соңгы араларда Зариф белән мәктәп директоры арасында әледән-әле низаг чыгып тора. Беркөнне кабинетына алып кереп сөйләште. 
— Беренчедән, сез клуб работнигы түгел, ә мәктәп укытучысы, — диде, үзе кулындагы карандашы белән өстәлгә бәреп-бәреп алды. — Ә сез укучыларыгызга нинди үрнәк күрсәтәсез? Ата-аналардан да туктаусыз жалоба килә! Тегендә эчеп егылган, монда кәмит күрсәтеп йөргән...
Зариф аңа кызыл чүпрәк күргән үгез шикелле карап утырды. Кем соң әле син миңа акыл сатарга? Ярар, урынбасарлыктан алдырдың инде, үз дигәнеңә ирештең. Аңа карап, халык алдында абруем кимедеме әллә? Юкса үзешчән сәнгатьтә ничә еллар буе алар мәктәбе гел беренче урында булды — Зариф исеме район башлыклары теленнән төшмәде.
Әлегә ул шулай эченнән генә кайнап утырды. Менәменә тагын бер сүз...
— Икенчедән, мәктәп фатирын кайчан бушатасыз? Хатыныгыз киткәнгә дә бишбылтыр. Анда гаиләле яшьләр керергә тиеш — ничәнче кат исегезгә төшерәм инде...
Монысына Зариф түзмәде, ялт итеп урыныннан сикереп торды.
— Фатирың да кирәк түгел, мәктәбең дә! Иртәгәдән күрмәссең монда мине! Артымнан үзең эзләп килерсең әле!
Директор селкенмәде дә. "Ә" дә, "җә" дә димичә, шул халәттә утырып калды.
...Бөтенесенә әнисе гаепле! Артист булырга тиеш иде ул, монда балалар артын чистартып йөрергә тиешле кеше түгел иде! Шушы караңгы авылда талантын күмеп куйды, үзе бер кирәксезгә әйләнде. Җәмиләсен әйтер идем! Эт шикелле үзе ияреп килде бит ул монда, аңа ялынган кеше бар идеме? Кеше булды да, ташлап китте. Кул күтәрәсең, дип елады. Хатын-кыз белән шунсыз буламыни? Баланы берүзем тәрбиялим, дип тә зарланды. Ничек берүзе? Ун яшькә кадәр бергә үстермәделәрмени аны? Артыннан ялынып килер дип уйлагандыр инде. Аннан башка тормышы бармас дип куангандыр. Юк! Тайгага кереп адашса да ачтан үлә торган түгел Зариф абыең! Горур кеше ул!.. Хәер... Җәмилә китмәсә, бу көнгә төшмәгән дә булыр иде, мөгаен...
Шундый буталчык уйлар эчендә бара Зариф. Автобус сикертеп куйганда уянып киткәндәй була да тагын шуларга кире кайта. Ялынып бармаса да, шәһәргә килгәндә керә ул Җәмилә янына. Шәһәр читеннән йорт сатып алган — туганнары булышкандыр инде. Үзе шуннан ерак түгел мәктәптә укыта. Гәүһәриясе — төскыяфәте белән өзелеп төшкән Зарифның үзе. Кечерәк чагында җырларга да яратты, тик Җәмилә гел тыеп килде, "Атаңа охшамагаең!" дип, Зарифның үзе алдында ук кисәтеп куя иде.
Ә нәрсә! Тотарга да, Җәмилә янына барып, бөтенесен сөйләп бирергә! Хәер, бөтенесен дип... Кирәклесен генә инде. Үпкә-сапкаларны онытырга вакыт. Ахыр чиктә рәсмиләштереп аерылышмаган да әле алар. Авырлык килгәндә, ир — хатынга, хатын иргә булышырга тиеш...
Шактый күрешкәннәре юк иде инде — Гәүһәрия җиткән кыз булган. Әүвәлге шикелле алдына утыртып ярата да алмады. Кызы аны чит тә итмәде, авыз тутырып "әти" дип тә әйтә алмады. Килгән саен "кунак абый" итеп кенә карады.
Җәмилә дә җитдиләнгән. Әллә олыгайганмы? Йөзендә бернинди җылылык юк, Зарифны да эшлекле кыяфәттә тыңлап утырды.
— Булгандыр инде гаеп икебездә дә... Ялгызлык рәхәт нәрсә түгел. Сезгә дә шулайдыр. Үз йортыгызда торгач, монда да ирләр кулы кирәктер...
Шул урында Җәмиләнең йөзендә мыскыллы елмаю чагылып киткәндәй булды. Зариф түзде, кабынып китүдән үзен тыеп калды. Ярамый хәзергә... Эшне бозып куюы бар. 
— Короче... Синең шәһәргә күчеп килү теләгең бар, димәк. — Җәмилә авыр сулап куйды. — Нәрсә диим, торып карарсың инде — урамга куып чыгарып булмас. Ну белеп тор — элекке гадәтләреңне авылда калдырып килгән булсаң гына...
Зариф эченнән генә тантана итте. Сизде бит ул Җәмиләнең аны кабул итәчәген. Белмәссең, шушы көн җитәчәген көтеп тә торгандыр әле. Холыкны үзгәртеп булмый — килеп-китеп йөргәндә дә ашатты, эчертте, өстен-башын да карап чыгарды. Чын мәхәббәт дигәннәре шулдыр, мөгаен. Зарифның үзенә андый хисләр ят булды инде...
Икенче көнне туп-туры үзе укып чыккан институтка китте — теге вакытта профком рәисе булып торган Хәниф Хатыйповичның күптән инде шунда декан икәнлеген белә иде. Кем белә, иске дуслык хөрмәтенә ярдәм итеп куймасмы әле...
Хәниф Хатыйпович аны колач җәеп каршы алды.
— У-у... Ничә җәй, ничә кыш! Яле, яле, карыйм әле үзеңә... Тукта, болай гына булмас, күрешү хөрмәтенә...—дип, шкафына үрелә башлаган иде, Зариф туктатты:
— Юк, юк, Хәниф Хатыйпович! Күрешкән чаклар булыр әле. Мин менә киңәшим дип кенә сугылдым сезнең янга.
Шул минутта үзен яратып та җибәрде Зариф. "Юк" дип әйтә алуын күр син! Кирәк чакта булдыра ала икән бит. Җәмилә өйрәтеп чыгарганга гына түгел инде бу, язмышың кыл өстендә торганда түзеп була икән!
Мәсьәлә ул көткәннән дә әйбәтрәк хәл ителде — Хәниф Хатыйпович аңа беренче курста тарих сәгатьләре тәкъдим итте.
— Мәктәп стажың җитәрлек . Синең эшкә җитди карый торган егет икәнлегеңне яхшы беләм. Ну башка өлкәдә дә деканат эшендә актив катнашырсың дип ышанам... 
Аның яныннан чыкканда, Зарифның күңеле тулы кояш иде. Бар ул яхшы кешеләр! Чияле директоры үзен дөньяның кендеге дип исәпләп ялгыша! Менә күрсәтсен әле ул аңа! Синең укучыларың ук килмәсме әле минем янга, укырга кертергә сорап. Менә шуннан соң карарбыз... "Әле син алаймы?!"
— Озакка килгәнме соң ул безгә?
Әллә ничә кабатлады инде Гәүһәрия бу сорауны. Җәмилә дәшми, авыр сулап куя да икенче якка чыгып китә.
Урамга куып чыгара алмый бит инде ул аны! Ни әйтсәң дә, күпмедер гомер иткән ире. Өметсез — шайтан, ди, кем белә, акыл утыртып та килмәде микән әле? Эшкә дә урнашып кайткан әнә. Белмиләр түгел, димәк.
— Соң, атаң бит ул синең! — диде аннары, кызының кара коелып йөрүеннән туеп. — Элек, әти ник безнең белән түгел, дип аптыраттың. Инде болай да ярамый. Аптыраш...
— Элек кирәк иде ул! Азып-тузып беткәч килеп егылды. Хурланмыйсың дамы?
— Жәллим ... Торып карыйк , аннан күз күрер ...
Урам як тәрәзәсеннән Зарифның җил-җил атлап кайтып килүе күренде.
Әнә бит, бәхетеннән ташып тора. Ничек күңелен сүрелдерәсең инде аның?
Ул сүзендә торды — хәмер дигән нәрсә онытылды, дус-ишләрен җыеп кайту гадәтен мондагы йортка гомумән кертмәде. "Арткы як койма ишелергә тора, кыш чыгу белән рәтләп куярга кирәк", — дип тә сөйләнә башлады. Беренче хезмәт хакын, кош тоткандай, Җәмиләгә кайтарып бирде.
Тормыш җайлануга таба китте. Моңа Җәмилә генә түгел, хәтта Зариф үзе дә ышана башлаган иде. Шәһәргә йомыш белән килгән Әхияр харап итте. Ничек эзләп тапкан диген — Зарифның лекциясе бетүен коридорда көтеп торган. Кочаклашып күрештеләр.
— Вәт, мала-ай! Борыннарына чирттең син безнекеләрнең! Институтның үзенә килеп бит!
— А как же! Чияле дөньяның кендеге түгел лә ул!
— Авылда сине сорашмаган кеше юк, үзем барып күрим әле дидем.
— Сәлам әйт бөтенесенә дә!
— И уындылар син киткәч. Бер эшләре бармый. Кире кайтыр дип көткәннәрдер инде.
Арттыра инде Әхияр, Зариф моны белми түгел. Шулай да матур сүз ишетү колакка рәхәт.
— Ни... Өйгә чакырыр идем... — Җөмләсенең ахырын уйлап бетермәгән иде, Әхияр үзе бүлдерде:
— Юк, юк! Моннан вокзалга ике адым, шуннан гына кайтып та китәрмен. Вакытың булса, әйдә, озат алайса...
Кереп кенә чыгабыз диешкәннәр иде, кич җиткәнче утырдылар вокзал ресторанында. Әхияр сыйлады. Анысы яхшы булды, Җәмиләгә отчёт бирәсе булмаячак...
Ничек чыктылар алар рестораннан (әллә чыгардылар микән) — менә монысын хәтерләми Зариф. Әхияр белән ничек аерылышуларын да белми. Айныткыч эскәмиясендә кемнеңдер җилкәсен ду китереп селкетүеннән уянып китте.
— Тор! Хатының килеп җитте, әнә, топай өеңә!
Хатының килде, диме? Ник килгән? Кем чакырган аны?
Өстерәлеп кенә торып басты, ишеккә таба юнәлде. Анда, дөрестән дә, Җәмилә басып тора иде.
— Ай-яй, әтәчләнеп тә карады! Сез минем кем икәнемне беләсезме, дип янады. Кем соң ул?
Җәмилә айныткыч хуҗасына җавап биреп тормады, кулын гына селтәде. 
Зариф бер карышусыз хатыны чакырткан таксига чыгып утырды. Юл буе бер авыз сүз сөйләшмәделәр. Кайткач, Зариф акланмакчы булып авызын ачкан иде, Җәмилә туктатты:
— Аннары. Юын, ял ит, айны...
Иртән сүз каты булды. Җәмилә элеккеге елак хатын түгел иде инде.
— Соңгы сынау сиңа. Торыр урыныңны алдан әзерләп куй. Тагын бер генә тапкыр кабатласаң да, бу йортка юлыңны ябык дип бел.
Ә-ә, әле син алаймы?! Зариф айнып җитмәгән иде, башында ботка әйләнә иде. Җилфердәп торып басты — чак әйләнеп барып төшмәде.
— Тукта , тукта ... Син үз теләгең белән керттең түгелме мине монда? Керттең. Чөнки икебезнең дә паспортта пичәт бар. Бармы? Дөрес түгел, диген... Димәк, син — минем хатын, мине карарга тиеш. Бу йортта пропискада тораммы? Торам. Анысын да үзең яздырдың, мин мәҗбүр итмәдем. Шулай булгач, хакың бармы синең минем белән алай сөйләшергә?!
Кара син аны, кеше булган бу хатын! Чияледә ничә ел буе аңа дип бирелгән фатирда яшәп ятты, Зариф хакына дип эшен дә таптылар. Ә хәзер Зариф хәтле Зариф белән, күр, ничек сөйләшә! "Ирсез хатын — йөгәнсез ат" диюләре хак! Күптән кулга алырга кирәк иде моны, килеп-китеп кенә йөргәч, артык иреккә чыккан бу!
Хатын, кулын селтәп, күптән аның яныннан чыгып киткән иде инде. Зариф, кулларын болгый-болгый, тагын бераз йөренде дә караватына йөзтүбән килеп төште. Кем гаепле?
Арзанлы туны эченә башын яшерә төшеп, таеп егылудан курка-курка гына бозлы сукмактан Җәмилә атлый. Өйләре турысына килеп җиткәч, туктап хәл алды. Күзләре белән капка янындагы аяк эзләрен тикшерде. Кайтмаган булса кирәк — эзләр күп, капка төбе чуарланып беткән, электән калгандыр. Ярар, ул юкта ятып ял итеп алыр, ичмасам. Хастаханәдә врачка керү өчен чират иде, ярты көне бер мәгънәсезгә шунда үтте.
Соңгы арада кан басымы күтәрелеп, йөрәге кысып азаплый. Врач язган дару төймәләренең дә бер файдасын күрми.
— Ничек файдасы булсын аның , гел өстәлеп торгач! — дип тирги аны Гәүһәрия. — Гомерең шул алкашның көен көйләп үтте. Гарип-гораба түгел бит ул! Самолюбиең бер дә юк инде, әни, абау! Ничек туймыйсыңдыр!
Туймаган кая! Тик нишләтсен соң инде ул аны?! Авылдан килеп тора башлаган мәлендә: "Гаилә җылысы күргәнем юк минем", — дип зарлана иде. Миннән калмасын дип, кадер-хасияттә яшәтергә тырышты Җәмилә. Булмады, барыбер ычкынды. Башта сирәкмирәк кенә эчкәли иде, торган саен ешайта барды. Бөтен Чияле яшьләрен институтка кертеп бетерде бугай инде. Алар бит буш кул белән килми, әрҗәләп аракы ташыйлар!
Аптырагач, чыгарып җибәрергә дә маташып карады. "Ә-ә-ә! Кумакчы буласыңмы? Бер көн дә тормыйм, үзем китәм! Яшә шунда үзең генә, артымнан эзләп йөрисе булма! Чияледә любой хатын колач җәеп каршы ала мине!" —дип җикеренә иде дә ике көннән берни дә булмагандай янә кайтып утыра иде. Читенсенүнең әсәре дә юк! Җәмилә түзә инде, ул шулай яратылгандыр, күрәсең. Менә институтында ничек түзәләр икән?
— Әни, неужели һаман яратасың син аны? — дип гаҗәпләнә Гәүһәрия. Үзенең кияүгә чыгуына да хәйран булды инде, терекөмеш шикелле малае үсеп килә. — Мин иремә үземнең яратуымны сиздермим, әти шикелле муенга менеп утырыр аннары, — дип акыл да өйрәтеп куя.
И кызыкаем, нинди ярату ди ул! Мәхәббәте күптән янып көлгә әйләнгән инде. Аның урынында нәфрәттән башка берни юк. Тагын... кызгану бар. Чыгарып җибәрсә, сукбай шикелле тегендә кунып, монда теләнеп йөриячәк бит ул. "Дуслары" күп, әле дә "тегендә аунап ята иде", "монда эчеп утырганын күрдек" дип, гел ирештереп торалар.
Беркөнне Зарифның балачак дусты кереп чыкты. Җәймәгә төреп, гармун күтәреп килгән. "Моны миңа әниең сакларга биргән иде, — ди. — Мин үлгәч, үзенә тапшырырсың, дигән иде. Аннан соң да илтергә җай чыкмады. Тиз генә барып җитә алмадым, гафу". И сөенгәннәре инде Зарифның, салмыш кайткан чагы иде, гармунын үбә-үбә елады. Бер дә кулыннан төшергәне юк хәзер. Шуның тавышын ишетмәс өчен, Җәмилә еш кына кызларына китеп котыла.
Шуларны уйлый-уйлый, хатын озак кына кесәсеннән ачкычын эзләде. Тапкач, йозак тишегенә туры китерә алмый азапланды — куллары тыңламый, тора-торса гел калтырана башлыйлар шул. Ул арада ишек үзеннән-үзе ачылып китте — бикләми китте микәнни? Шулай үз-үзен битәрли генә башлаган иде, эчтән шаулашкан тавышлар ишетеп тынып калды. И Ходаем! Тагын...
Керде дә чит йортка эләккәндәй тукталып калды. Өстәлгә күз ташлады — аракы, сыра шешәләре, ачылган консерв банкалары... Табасы белән кыздырылган күкәй менеп кунаклаган... Ә кунаклар кем? Зарифның үзеннән башкалары — яшьләр: бер егет, ике кыз.
Бер мизгелгә тынлык урнашты.
— Бәрәч! Синең... онык карарга бара торган көнең түгел идемени бүген? Кунып кайтам, дигән идең...
Зариф хәйран "оешкан" иде, сүзләрен әвәләп кенә сөйләште. Кызларына бара торган көне иде шул — исерек булса да, анысын хәтерли тагын. План үзгәрде, Җәмиләгә врачка барырга туры килде — менә анысы хакында сине кисәтергә оныттым шул, җаным...
Хатын агарынды, җилпенеп, өстәлгә турылап китте. Аның хәрәкәтеннән шикләнеп калган Зариф аркылы басты:
— Чү, чү, сиңа артыгын кызуларга ярамый... Нервыланырга да... Менә студентларым зачёт бирергә килде. Монда минем ни гаебем бар?
"Гомер буе бер гаебең дә булмады синең, Зарифкаем. Бөтен гаеп — минем үземдә. Сине үземнән артык яратуымда. Гафу, барыбер кеше итә алмадым..." Җәмиләнең башына килгән соңгы уе шул булгандыр, мөгаен. Ул җан ачысы белән эскәтерне йомарлап тотты да үзенә таба сөйрәде. Савыт-саба, шалтырап, аның өстенә ишелде... Соңдыр шул, соңдыр...
Базар кайный иде. Шагыйрь әйтмешли, кемдер алдый, кемдер алдана... Зарифның боларның берсендә дә эше юк. Фанер әрҗәсен җайлап урнаштырып, гармунын ачты. Утырды, шыңгырдатып алды. Тавышы бозылган дип әйтимме... Бүген салкынча шул. Үзенең дә тамагы әчетеп тора. Гармуны белән икәүләшеп чирләп китмәгәйләре.
Гадәтенчә, "Сарман" көеннән башлады. Җырлап та җибәрмәкче иде, төртелеп калды. Юк, бусы булмый. Көннән-көн авырлаша бара анысы. Тавышы ыңгырашып чыга. Берәү үзенә үк килеп әйтте: "Абзый, уйнасаң уйна, түлке җырлама гына", — диде. Әйтсә әйтер, тамагын туйдырырга ярап куя әле ул.
Шул урында аның исенә кабат әнисе килеп төште. Тамак туйдыра торган үнәр түгел, дигән идеме әле? И әни, менә шуның көненә калды бит инде улың. Гармун булмаса нишләр иде хәзер? 
Бераздан аның янына сәләмәгә төренгән тагын берәү килеп төртелде. Көн саен шулай. Зариф аның исемен белми, бер-берсенә "яшьти" дип кенә дәшешәләр. "Яшьти" аның янына бүтәннәрне якын җибәрми, сатучылар тиргәнә башласа да, күкрәген киереп, аны якларга торып баса. "Тән сакчың мин синең", — дип, тешсез авызы белән кет-кет көлә. Зарифка кайнар чәй дә алып килә. Пластик стаканда җыелган тиеннәрне дә ул санап бара. Кичен шуларны тотып, базар артындагы арзанлы кафега тамак чылатырга кереп китәләр...
Бүген салкынча. Зарифның бармаклары туңа башлады. Ул гармунын шыгырдатып япты да торып басты. Аякларны язып алырга кирәк...
Бусы кем тагын? Нәрсә дип аңа текәлеп каткан? Булса, акчаңны сал да торма монда ачу китереп...
Уйлап кына калмыйча, сүзләрен кычкырып әйтмәкче иде, теге кеше аңа тагын да якынрак килде.
— Син дә кебек, син түгел дә... Ялгышсам ачуланма берүк...
Зариф аңа күзләрен кысыбрак карады. Бә-әрәч! Әхияр бит бу!
— Каян килеп чыктың әле син?!
— Чыктым менә! Баядан бирле тыңлап торам... Безнекеләр күреп кайткан булган сине. Әйткәч ышанасым килмәде. "Булмас, аңа охшаган гынадыр", — дим.
Зариф тураеп басты. Һе, ышанмаган, имеш! Аның кебек тагын кем шулай уйный алсын инде!
"Яшьти" тынычсызланды, бер алдына, бер артына төшеп, Зарифны танышы яныннан читкә алып китәргә маташты.
— Туктале син! — Әхияр аңа ачуланып дәште. — Торма әле күз көеге булып! — Аннары пластик стаканны җирдән иелеп алды да андагы бер уч тиен акчаны чылтыратып тегенең кесәсенә бушатты. 
"Яшьти" күзләрен лепелдәтеп Зарифка карады. Тегесе кулын гына селтәде. Миннән башка гына бар, янәсе. Бүген аның тамагы болай да тук булачак.
— Болай итәбез... Сиңа әйтер сүзләрем күп, Зариф туган. Синең өйгә кайтып буламы? Булса, кибеттән тегесен-монысын җыеп чыгабыз да...
"Тегесе-монысы" арасында бер генә шешә дә шәраб юк иде. Зариф тоташтан кара коелды. Ичмасам, пластик стакан да "яшьти"дә китте.
— Тукта, ярсыма әле, дус кеше. Бер генә кичкә килгән кеше мин. Түз. Аннары үзеңә карарсың.
Түзми нишлисең? Зариф Әхиярның өстәл әзерләгәнен иреннәрен чәйни-чәйни карап торды.
— Менә кайнар чәй йотып җибәр. Өшеп үләсең бит син анда.
Зариф бераз тынычланган кебек булды. Әхиярдан авыл хәлләрен сораштырды. Тик аның сөйләгәннәре бер колагыннан керде, икенчесеннән чыкты.
— Үзең ничек?
— Ник, күрдең бит инде ничек икәнне... Хатын вафат, бишенче елга китте. Кыз ташлады, үзе дә килми, барсаң да кертми. Эштән кудылар. Пенсия акчасын санап кына бирәләр. Ашарга да җитми. Кызыкмы? Менә шундый көнгә төште Зариф абзагыз. Ә кем идем мин, ә?!
Зарифның борыны мышкылдады, күзләре яшьләнде. Җәмилә исән булсамы! Үзен карамады шул, балалар дип чапты. Ул исән булса, мондый көнгә төшмәгән булыр иде ул...
Әхияр аны ишетмәмешкә салышты.
— Авылда мәчет салдырдык, — дип, сүзне икенчегә борып сөйләп китте. — Үземне мулла итеп куйдылар. Шәһәрдә укып кайттым. Ну мин элек тә белми түгел идем.
Зариф башын күтәрде, Әхиярга акаеп карап куйды. Әйттерерсең әллә ни! Син дә булдыңмы мулла! 
— Мин сине махсус эзләп килдем. — Әхияр аның мыскыллы карашын күрмәмешкә салышты. — Яхшылыкларың күп тиде. Әйбәт кеше иде, әрәм була бит, мин әйтәм.
Зариф үзен тагын жәлләп алды. Борыны кабат юешләнде.
— Торыйк иртән. Мунча ягып керик. Мин карап килдем — монда мәчет ике йорт аша гына икән. Барып килик.
Зарифның дәшми утыруын күреп, Әхияр тагын да дәртләнеп китте, аның салпы ягына салам кыстырырга тотынды:
— Теләсәң, булдыра торган кеше син. — Монысында Зариф тураеп ук утырды. — Мин булып мин эшли алганны. Син бит укымышлы кеше, зерә әрәм булып йөрисең. Менә бер генә кереп кара әле...
...Ап-ак карны шыгырдатып, урам сукмагыннан Зариф атлый. Мәчеттән кайтып килеше. Теге көнне Әхиярның бер алып керүе җитте — күңеле йомшарды, җанына тынычлык иңде. Базарга йөргән чакларын хәзер чирканып искә ала. Шул шыксыз вакытларны хәтерләтеп тормасын дип, гармунын да ераккарак яшереп куйды. Йортка хәмер кермәгәнгә дә байтак. Алкаш дуслары да кайсы кая таралып бетте.
Ул айныды.
Ләкин югалтасын югалтып бетергән иде инде ул... 
БҮРЕКТӘГЕ БҮРЕ БАЛАСЫ
Кич булмаса, иртән кил!..
Адашкан юлчы кебек өстерәлеп кенә атлый Суфия. Аякларына буйсынган — алар кая алып барса да барыбер кебек. Карашы — җирдә, ак мамык шәле муенына шуып төшкән, башы туңуына да игътибар итми. Тузгыган чәчләрен сыпырып, рәтләп куйгандай итә дә бара да бара...
Ул бүген тагын Акчарлак күле буендагы йортка барды. Икенче килүе инде. Нәтиҗәсез. Күпме шакып торса да, ишекне ачмадылар. Тышкы бусагадан атлаганда, ниһаять, артыннан Раян үзе атылып килеп чыкты. Сабый чагындагы шикелле, Суфияның күкрәгенә башын төртеп елады. "Әнием, бәгърем, нишлим, сине дә бик яратам, Алинәне дә кызганам. Беркеме дә юк бит аның", — дип үкседе. Элеккеге Раяны — бәгырь җимеше түгел иде ул, әллә нинди ят, мескен иде. Күзләре кызарган, йөзе җимерелгән, күлмәк-ыштаны таушалган — үсмер чагында чалбарындагы "стрелка"сы дөрес ятмаса да кыбырсый башлый иде югыйсә. Суфия калтыранган куллары белән аны иңнәреннән кысып тотты — борынына ят, тәмсез ис килеп бәрелде. Гаҗизләнеп, үзе дә мышкылдап елап җибәрде. Аннары бербер артлы өзек-төтек үпкә сүзләрен тезәргә тотынды:
— Нишләттеләр сине, балам... Нишләттеләр... Ишетсәңче сүземне, кайтып күренсәңче өйгә... Әтиең дә бик борчыла... Хет бер тапкыр гына булса да яхшылап тыңласаң иде аны. Беләсең бит йөрәге белән проблемасы барлыгын... Кайт, балам...
— Булмый, әни! Алинәнең кулында —бау, китсәм, үз-үзенә бер-бер хәл кылачак бит ул. Әле дә дүртенче каттан сикерәм дип куркытып калды... Ул да кызганыч бит!
— Хәзер булмаса, кич килеп кит! Кибеткә чыгып керәм, диген! Әтиеңне күреп кенә булса да кит! 
Суфияның эчендә шайтаннар уйнап алды. Алинә кызганыч, имеш! Ә әтисе?! Ә ул?!
— Аңларсың бер, тик соң булмагае... Әти-әниең кызганыч түгелмени сиңа?..
Раян кисәктән генә читкә этелде. Әти-әни... Кайда соң алар? Дөреслек кайда?
— Кайсыгыз хаклыдыр инде ... Буталдым мин , әни ! Син ачуланма, мин ул хаклыкны үзем эзләп табыймчы башта!
Суфия Раянның дерелдәгән кулларына кагылды, учына алып, аларны җылытып торгандай итте.
— Көтәбез сине, улым! Түлке тизрәк табарга тырыш ул хаклыгыңны... Үзеңне дә, безне дә эштән чыгарып бетергәнче...
Аннары җайсыз гына атлап китеп барды. Күл янында аны акчарлакларның үзәк өзгеч чаңгылдаулары каршы алды. Ичмасам, сез дә йөрәкне тырнамасагыз... Әллә минем кебек балагызны җуйдыгызмы?
Бу уеннан Суфия тагын өшеп киткән кебек булды. Җуйдыммыни? Хет бер кайтып күренсен иде ул, әтисе белән икәүләп сөйләшеп карар идек. Ишек төбендә ашык-пошык әйткәләшүдән ни мәгънә? Хәйдәр ипләп аңлатып карар иде үзенә.
Юк-юк... Нәрсәдер уйлап табарга кирәк. Нәрсәдер...
Егерме ел элек <Коткаручыбыз син..."
Соңгы араларда Суфияның гел эче поша. Шуны басу өчен бер тик тормый, әле монысын эшләп карый, әле тегесенә килеп тотына. Авыл клубы хәтле өйләренең кул тимәгән бер почмагы да калмады инде.
Әнисе дөрес әйтә, эшкә керергә кирәк аңа. Өйдә ятканда бәйдәге эт кебек буласың аны, ди, шуңа бәргәләнәсең, Хәйдәреңә дә бәйләнәсең генә килеп тора, ди. Шамилен алып кайтырга дип чыккан декрет ялыннан кире бармады инде ул эшенә, аның урынына әллә кайчан башка кешене алып утырттылар. Хәйдәре шулай теләде: мин эшләгән җитә, өйдәгене карап тик утыр, миңа да игътибарың күбрәк булыр, диде. Баштарак нәүмизләнде Суфия, беркая чыкмыйча бала карап утыру бик ялыктыра иде. Хәзер күнекте. Шамиленә өченче яшь китте, әнисе кочагында артык иркәләнеп үсмәсә инде.
Эч пошуы да бер сәбәпсез түгел шул. Атна-ун көн бардыр инде — әллә нәрсә генә булды иренә. Чыга да югала, чыга да югала. Йә, эштән кайтып, кичке аштан соң "һава сулап керәм" дигән булып китә, йә эшендә озак тоткарлана. Үзеннән төбәп сорарга курка, болай да "тигез җирдә сөртенәсең" дип әйтергә ярата ул. Аз гына да чит темаларга керергә ярамый инде, гел баланы сөйлә дә телевизордан ишеткәнне сөйлә. Эшендә ничек аның, нинди проблемалары бар, кичә ник кәефсез кайтты, ә бүген нинди сөенечтән авызы ерык — үзе әйтмәсә, Суфия моның ише сорауларны һич бирергә тиеш түгел. Бүселеп куя да бөтенләй йомыла ире.
Беркөнне бар батырлыгын җыйды да, юк-бар эшне йомыш итмәкче булып, эшенә шылтыратты. Алмадылар. Эш сәгате күптән беткән иде инде, бу юлы шактый озак тоткарланган иде. Суфия көтә-көтә арып беткәч кенә кайтып керде Хәйдәр. Хатынның да тәкате корыган иде, әйтмичә түзә алмады.
— Эшеңнән чыкканыңа бишбылтыр, өйгә кайту юлың бигрәк озын синең, — диде.
Хәйдәр күтәрелеп бәрелде.
— Инде тикшереп йөри башладыңмы ? Нәрсәдән канәгать түгел соң син?! — дип, моңарчы булмаганча җикеренде.
Туктале, барып кайтсын әле Суфия каенанасы янына. Аның белән борчагы пешә аның. Булачак киленен улы белән дә үзе таныштырды. Әнисе белән бергә эшли ул, Суфияны балачагыннан белә иде. Кызның егетләр кулы тотып караганы юк иде әле, Хәйдәре беренче мәхәббәте булды. Күрде дә, яратты да. Шуннан соң башка беркем дә күзенә күренмәде. "Ә Хәйдәр үзе яратты микән" дигән уй ник бер башына кереп карасын! Әле дә ул хакта уйларга курка. Хәер, баштан ук бик игътибарлы булды ире, сораган нәрсәсен алып бирде, теләгән җиренә алып барды. Каты итеп сөйләшмәде, көнләшеп-фәлән бәйләнеп җанына тимәде. Менә бу атна-ун көн эчендә генә әллә ни булды бит...
Рәхәт Суфияга каенанасы белән сөйләшеп утырырга. Ул аңа "кызым" дип кенә дәшә, бар булган тәмтомнарын чыгарып тезә, күчтәнәчен дә биреп җибәрә әле. Гәпләшә торгач, Суфия эче пошуын да бушатты.
— Алай шикләнмим дә инде, сөйләшсен иде ул, ичмасам, минем белән, — диде.
Каенанасы бераз уйланып алгандай булды.
— Ярар, үзем барып чыгыйм әле, миңа әйтмичә калмас, — диде.
Әйтүен әйтте, тик аңа карап, хәл әллә ни үзгәрмәде. Ике көннең берендә Хәйдәр һаман "эшендә тоткарлана", аерма шунда гына — ул хәзер Суфияга йомшаграк эндәшә, "ачуланма, эшем шундый бит, курыкма, начар юлда йөрмим, синнән башка берәү дә кирәкми миңа" кебегрәк сүзләр белән чикләнә.
Беркөнне зур бер пакет күтәреп кайтты тагын. Гадәттә, ишектән килеп керү белән, алган әйберен шунда ук хатынына суза иде — алып куй, калганын үзең кара, янәсе. Бу юлы алай итмәде. Чишенде дә, күтәренеп, үзенең эш бүлмәсенә кереп китте. Бусы инде бигрәк! Ничек түзсен Суфия, ире юыну бүлмәсенә кереп китү белән, "ялт!" теге пакетны карарга. Зур гына бер уенчык машина (андыйлар Шамилнең бүлмәсе тулы), бик матур малайлар курткасы (Шамил өчен зур, билгеле), төрле тәм-томнар... Кара кайгыга батты хатын, кич буе "үзе берәр нәрсә әйтмәсме әле" дип өметләнде. Юк. Икенче көнне Хәйдәре ул пакетны кабат күтәреп чыгып киткәч, Суфия эсселәтми-суытмый дусты Рәзиләгә шылтыратты: "Вакытың булу белән кереп чык әле", — дип үтенде.
"Бөтен эч сереңне кешегә сөйләмә, матур түгел", — дип өйрәтергә ярата әнисе. Сөйләмәсәң шартларга кирәк бит! Бөтен кешегә түгел, бердәнбер дусты шул Рәзиләгә инде. Аның белән дә аралашмасаң, көеп үләргә кирәк бу дүрт стена эчендә.
Дөрес анысы, элек әллә ни сере юк иде инде аның, үткән-беткән хәлләрне генә сөйләшеп утыралар иде. Бу юлы Суфия дустын көтеп җиткерә алмады. Әйбәт булды әле, ул килеп кергәндә Шамилен йокларга салган гына иде. Иркенләп утырдылар.
— Белми-им... — дип сузды Рәзилә, Суфия үзенең шикләнүләре турында дулкынлана-дулкынлана сөйләп бетергәч. — Нинди икенче гаилә турында сүз булырга мөмкин инде! Синең Хәйдәрең дә шундый булса... Кемгә генә ышанырга кала аннары...
Ул үзе берничә тапкыр кияүгә барып кайтты, берсеннән дә уңмады. "Хәйдәр шикеллеләр очраганчы сайлаячакмын", — ди. Менә хәзер әллә ниләр сөйләп, шикләндереп утыра аны Суфия.
— Соң, әйдә, детектив булып уйныйбыз, кинода шулай итәләр бит, — диде Рәзилә, гәпләшә торгач. — Минем яңа машинаны Хәйдәрнең күргәне юк, кереп утырам да, эшеннән чыкканын каравыллап торам. Кая барыр икән.
Идея бу! Болай эч пошып яшәп булмый бит инде, ни булса, шул.
Рәзилә чыгып киткәч, тагын нишләргә белми бәргәләнде хатын. Хәйдәр гадәтенчә соңарып кайтты, аны кичке ашка утырткач, фикерен туплый алмый азапланды. Тоз урынына борыч, ипи урынына печенье китереп куйды. Ире аңа гаҗәпләнеп карады, шулай да дәшмәде. Үзе сүз башласа, озынга сузылыр дип курыккандыр инде.
Кичтән дә йокыга китә алмый азапланды Суфия. Иртәне җиткерү дә бик авыр булды. Ире эшкә чыгып киткәч, телефонга ташланмакчы иде, аннан алда Рәзилә үзе шылтыратты.
— Хәзер киләм, көт, — диде. Аннары: — Борчылма, бернинди дә аптырарлык эш юк, — дип, керә-керешкә дустын тынычландырырга ашыкты. — Дербышкидагы балалар йортына йөри ул. Башта тәрбияче хатын белән очраштылар, теге пакетны аның кулына бирде. Аннары ул хатын өч-дүрт яшьләрдәге бер малайны җитәкләп алып чыкты. Хәйдәр ул малайны, машинасына утыртып, каядыр алып барып килде. Кайтканнарын көттем, китмәдем. Аннары кочаклашып аерылыштылар...
Суфия тын да алмый тыңлап утырды. Ничек инде аптырарлык эш булмасын! Нинди малай соң ул?! Алай ятимнәргә ярдәм итәсе килсә, бүләкләрен ник аңа гына бирә? Ю-ук, дускаем, монда эшләр тирәнгә киткәнгә охшый...
— Хәзер күпләр ятимнәр йортыннан бала ала. Әллә берәрсе шундый киңәш бирдеме икән аңа?
Суфия дустына ачуланып карады:
— Син нәрсә! Үз баласы юкмыни аның! Кирәксә, тагын алып кайта алмыйммыни мин!
— Алайса белмим инде, — диде Рәзилә, дустының тавыш күтәреп сөйләшүенә җәберсенеп. — Мин әйткәнемне үтәдем. Калганы үз ихтыярыңда.
Нәрсә эшләргә инде? Болай башны юләргә салып яшәп булмый бит... Хәйдәрдән бер сүз дә тартып алып булмаячак. Рәзиләнең шпионлык иткәнен белсә, аны да өйләренә якын җибәрмәячәк. "Дөресен әйтмәсәң, китәм дә барам", — дип юри генә дә әйтергә курка Суфия. "Ярар, дүрт ягың кыйбла", — дисә, Алла сакласын! Нишләр ул Хәйдәрсез? 
Баланы ашык-пошык кына киендерде дә кабат каенанасына китте хатын. Үз әнисенә барып елаудан мәгънә юк, гел яклап тора ул Хәйдәрне, "рәхәткә чыдый алмыйсың" дип, кызының үзен тиргәп атачак. Хәер, ирен яманлатыр өчен йөрми лә хатын, дөреслекне белергә генә кирәк аңа.
Каенанасы белән сүзне ерактан башлап тору кирәк булмады. Тегесе төсе качкан киленен ипләп кенә өстәл артына утыртты да алдына чәй ясап китереп куйды.
— Әй кызыкаем, син Хәйдәргә чыгарга ризалык биргәч, күк капусы ачылган кебек булган иде инде. Коткаручыбыз дип уйладым... Бик ипле бала булып үсте ул үзе Хәйдәр. Минем янга эшкә кереп чыкканда да хезмәттәшләр сокланып кала иде. Аллага шөкер, хәзер дә эше дә әйбәт, дәрәҗәсе дә бар. Холкы да күркәм... Сине җәберләмидер бит? Юктыр. Кайчак кызыбрак китә торган гадәте бар инде, тиз суына ул, шулай бит... Инде шулай яшәргә дә яшәргә иде... Тик менә үткәне юк-юк та үзен сиздереп куя шул...
Егерме сигез ел элек "Ял булгач ял!"
...Ун ел! Сизелми дә үтеп киткән кыңгыраулы мәктәп еллары!..
Алинә чиста йомшак караватында иркәләнеп кенә киерелеп алды. Имтиханнар тапшырылып бетте, көтеп җиткереп булмастай тоелган чыгарылыш кичәсе дә узып китте. Алда —рәхәт бушлык. "Туйганчы ял ит, аннары яңа көч белән вузга керергә әзерләнә башларбыз", — диде әтисе белән әнисе бертавыштан. Алар гел шулай — Алинә эшләргә тиешле эшне "без" дип сөйләшәләр. Дөресе шул — дәресләрне дә бергә әзерләделәр, мәктәптән кәгазь җыярга кушканда да булыштылар, кечерәк чагында мәктәпкә берсе алып барды, икенчесе алып кайтты. Анда да берәрсе кыерсытса, икенче көнне үк әтисе ул "берәрсе"нә җәзасын биреп кайта иде. Хәер, "кыерсытса" дию бик үк дөрес тә түгел, "сугыш"ны Алинә үзе башлый, бергә-бер булганда, җиңмичә туктамый. "Дошман"ын башкалар яклаша башласа гына, кайтып, әтисенә әләкли иде. Ә әтисе аның мировой, берәүгә дә Алинәне кыерсытырга ирек бирми!
...Ул үз әти-әнисен томанлы гына хәтерли. Аларны искә төшергәндә, күз алдына гел бер картина килеп баса: җәймәсез-нисез өстәл өсте тутырук шәраб шешәләре, әчкелтем исле ризык, тәмәке төтене астында акырышып җырлап утыручы берсеннән-берсе ямьсез апалар, абыйлар... Ишегалдында уйнап йөргән җиреннән кайтып кергән кызчыкның кулына тозлы кыяр тоттыралар да кабат чыгарып җибәрәләр. Туңып, ачыгып беткән Алинәне күрше карчыклары, жәлләп, үзләренә алып керә, тамагын туйдырып чыгара. Кайчанга хәтле шулай дәвам иткән булыр иде, фатирларында бервакыт янгын чыга язды. Күршеләр йөгерешеп йөргәнне хәтерли Алинә, янгын сүндерә торган машина килгәне дә истә. Аннары кызчыкны кемнәрдер каядыр алып китте. Ул "кайдадыр" бик рәхәт җир булып чыкты, тәмле ашаттылар, матур киендерделәр, уйнарга иптәшләре дә күп иде. Тик усал малайлар да бар иде шул, алар йә аның уенчыгын тартып ала, йә төртеп ега иде. Тора-бара Алинә үзе дә усалланды, ул малайларның үзләреннән дә остарак сугыша башлады... Бераздан тормышында тагын үзгәреш булды — укырга керәсе елны Алинәне яңа әти-әнисе үзләренә алып китте...
...Туйганчы ял ит, диделәрме? Кызый иренеп кенә торып басты, аякларына йомшак чүәкләрен эләктереп, юыну бүлмәсенә юнәлде. Чәйнек күптән суынган иде инде, аны куеп җибәреп, әнисе әзерләп калдырган бутербродларны өстәлгә чыгарып куйды. Туйганчы... Тукта, Фәния нишли икән бүген? Ә Рома? Хәйдәрне өеннән алып чыгып китеп булмас инде, әнисе җибәрмәс... Ничек инде җибәрмәс? Аның да ял итәргә хакы юкмыни?
— Ал-ло, Фаечка? Тордыңмы? Планнарың ничек? Бераз җилләнеп кайтмыйкмы дигән идем... Туйганчы... Ромага да әйтәм дисеңме? Хәйдәргә дә үзең шылтырат әле, яме, аның әнисе мине өнәп бетерми...
Телефон трубкасын куйгач, Алинә бераз ләззәтле уйларга бирелеп алды. Үлә инде Хәйдәр аның өчен, күктән йолдызлар гына чүпләми. Математика, физика ише фәннәрне шул Хәйдәр аркасында гына ерып чыкты Алинә, ул булмаса, ай-һай, нишләр иде икән? Кыз аны күптән үзенеке иткән, ярату шундый буладыр инде ул. Читтән караганда, яратмаслык егет түгел ул Хәйдәр. Чем-кара чәчләр, чем-кара күзләр, гәүдәсе атлетларныкы сыман. Тик менә әллә ниндирәк — артык дөрес дияргәме? Шаяртуларны аңламый, дәрестә берәр нәрсәне төшенеп җиткермәсә, ничек туймый диген, төпченә-төпченә укытучыны тинтерәтеп бетерә.
Фәния бөтенесен җайлаган, паркка дүртәүләп киттеләр. Яшь балалар кебек таганда да атындылар, көлке бүлмәсенә дә кереп чыктылар. Бераздан Рома бер кочак сыра шешәсе күтәреп килде.
— Ял булгач, ял булсын! — диде.
Алинә каш астыннан гына Хәйдәрне күзәтте: нишләр икән? Әүвәлгечә "ник алай итәсез, ял андый булмый ул" дип бәйләнмәде үзе, әмма шешәләргә дә кагылмады. Алинә, аның бер алдына, бер артына төшеп:
— Ярар инде, Хәйдәрчик, үсеп җиттек бит инде без, — дип боргалангач, шешә авызына иренен тидергән булды үзе, шуның белән бетте. Һаман шулай "дөрес" итеп яшәр микәнни бу егет? 
Ул әнисе белән генә тора, әтисез үскәнгә шундыйдыр инде ул. Алинәнең берничә тапкыр булганы бар аларның өендә. Әлеге дә баягы шул математика өйрәнергә дип килә торган иде. Сынап-сынап карый иде инде әнисе, караңгы чырай күрсәтмәсә дә, кызый аның үзен өнәп бетермәгәнен аермачык сизенә иде. Өнәмәгәе тагын! Алинәнең андый карашларга тамчы да исе китми.
Рома "күчтәнәче"ннән кызның башы томалана төшкән иде, кайтырга дип трамвайга кереп утыргач, Хәйдәр түгел, ул үзе егетне кочагыннан җибәрмәде. Тегесе, кыенсынып, тирә-ягына караштыра, Алинә аның саен аңа ныграк сылана.
— Ник шундый кыргый икән соң син, бер дә бүтәннәргә охшамагансың! — дип бәйләнеп тә алды.
"Бүтәннәрнең нинди икәнен әйбәт беләсең инде син", — димәкче иде Хәйдәр, тыелып калды. Алинәнең гадәтен белә ул, кешеләр бар дип тормас, тагын теләсә ни әйтә башлар.
— Син мине барыбер үзеңә чакырмассың, әйдә безгә, чәй эчеп китәрсең, — диде кызый, үз урамнарына җиткәч.
Хәйдәрнекеннән аермалы буларак, аныкылар егетне бик ярата, килеп керсә, өрмәгән җиргә дә утыртмыйлар. Бу юлы да шулай булды. Әнисе хуш исле өчпочмаклар өлгерткән, әтисе дә эштән кайтып утырган иде. Табын артында уен-көлке күп булды. Хәйдәрнең башында тонык кына: "Күңелле яшиләр... Бездә генә ник шундый үлем тынлыгы хөкем сөрә икән?" — дигән уй сызылып үтте.

Уку бүре түгел...
...Алинә ул елны укырга керә алмады. Хәер, омтылышы да шуның хәтле генә иде — әтиләре кыстаганга гына йөреп карады. 
— Ярар, баш ярылып, күз чыкмаган. Уку бүре түгел, урманга качмас, — диде әнисе. Ул үзе бер урам аша гына урнашкан кафеда пешекче булып эшли иде, директорлары белән сөйләшеп, кызын шунда официант итеп урнаштырды. Сменалы эш булуы да ошады Алинәгә. Кайсы көнне көндезгә чаклы рәхәтләнеп йокы симертә, кайсы көнне әбәткә эшен бетерә дә "актив ял" белән шөгыльләнергә вакыты кала.
Беркөнне аның сменасы иде, шаулашып, кафега бер төркем яшьләр килеп керде. Алинә заказ алырга дип алар янына килеп баскан иде, егылып китә язды: үзенекеләр икән бит, мәктәпне бергә бетереп, төрле институтларда укый торган егет-кызлар. Роман белән Фәния дә шунда. Иң соңыннан гына Хәйдәр дә килеп кушылды. "Җыелышканнар болар, безнең ишеләрне санга сукмаулары инде, әйтеп тормаганнар, — дип уйлап куйды кыз. — Юкса Фәния белә бит инде минем телефонны. Хәйдәр белән дә ике көннең берендә очрашып торабыз". Уйлап та бетермәде, "ай, ой" диядия, Фәния дустының иңенә килеп асылынды.
— Ничә шылтыраттым, өйдә туры китерә алганым юк. Менә кая качып ята икән ул!
Икенче ягына Хәйдәр дә килеп басты — ул инде элекке кебек үк түгел, соңгы араларда хәйран кыюлана төште.
— Син ачулана күрмә тагын, үземә дә яңа әйттеләр. Аннары, синең монда икәнеңне мин болай да беләм бит. Әйдә, бетер эшеңне, кушыл безгә!
Һе, ансат кына! Эштә бит ул, сезнең кебек тик торганда күңел ачып йөрергә!
Ачуланган булып кыланды гына Алинә, үпкә-сапкалар ят нәрсә аның өчен. Болар алдында тагын да килештереп атлый төште. Үкчәле туфлиләре белән шакы-шокы басып, башын патша хатыннарыдай горур тотып, әле бер, әле икенче кунак янына бара, шул арада үзенекеләр янына да килеп утыра, шаярып-көлеп, төрле кызык хәлләр сөйләргә дә өлгерә. Читенсенми-нитми бер чәркәне күтәреп куйгач, тагын да җиңеләеп китте.
— Сез, кызлар, мин югында Хәйдәрчигыма кагыла күрмәгез түлке, — дип, аның алдына ук менеп утырды.
Тегесе кызны ипләп кенә янындагы урындыкка шудырып төшерде дә, колагына:
— Йә-йә, артык тугарылма, эштән куа күрмәсеннәр, — дип пышылдады. — Эшең ничәдә бетә? Мин сине көтеп торам, бергә кайтырбыз, — диде.
Кайтыр да! Җитәр инде качышлы уйнарга, Хәйдәрнең әнисеннән куркып, гомерләре узып бара.
— Түлке сезгә кайтабыз, әниеңә мине кәләшең итеп күрсәтмәсәң, араны өзәм! — дип янады Алинә, уенынчынын бергә кушып.
Хәйдәр бер мизгелгә генә тынып калды. Аптыраган инде! Бер дә яратмый шул әнисе аның Алинә белән очрашып йөрүен. "Җиңел холыклы, моның белән башыңны бәйләсәң, белмим, кая барып чыгарсың", — дип офтана. Егет дәшми генә тыңлый, аның белән килешкән кыяфәт чыгара, ә үзенең кызны күрүгә тагын йөрәге яна башлый. Менә шулай ике ут арасында яши инде.
— Ярар, ярар, котың очмасын, — дип көлде Алинә, аның куырылып килгәнен күреп. — Әйдә, күтәреп куй әле син дә, җитәр тәти егет булып йөрергә. Компания белән килгәнсең икән, аны әзрәк уважать итәргә кирәк!
Кабып кына куйган кебек булган иде, шунда ук башы әйләнеп киткәндәй булды егетнең. Эчеп өйрәнгән нәрсәсе түгел бит ул аның! Ишектән чыкканда да, трамвайга утырганда да томан эчендә йөзә иде әле ул. Өйгә җитәкләшеп килеп керделәр. Хәйдәрнең әнисе егылып китә язды.
— Нәрсә бу? Гомердә булмаганны! Син, сеңлем, кайтыр юлыңны онытмагансыңдыр бит? — дип, икесенә дә шелтә сүзләрен яудырды. 
— Әни, гел ачуланып торма инде, яхшы түгел! — диде Хәйдәр, кызарынып. — Бер чынаяк чәй эчәргә дә ярамыймыни?
— Ярый. Аннары озатып куярсың, кара аны!
— Сез мине гомердә яратмадыгыз инде! Мине күрешкә, аллергиягез кузгала бугай, — диде Алинә, аңа усал караш ташлап. — Королева табып бирерсез инде малаегызга!
Аннары үкчәсендә генә зырылдап әйләнде дә ишек тоткасына ябышты:
— Озатырга кирәкми! Юлны беләм мин! Улыгыз да белә! Бездә еш була ул, беләсегез килсә! Минекеләрнең чырайлары ачык, сезнең кебек укымышлы булмасалар да!
Кирәкми дисә дә, аның артыннан ук Хәйдәр дә чыгып йөгерде. Әнисенең гаҗизләнеп стенага сөялеп калганын да күрмәде.
Егерме өч ел элек "Ник очрадың юлларымда?"
...Инде Хәйдәрнең дә институтны тәмамлар чагы җитеп килә. Сессия вакытларында капланып укый, алны да, ялны да белми. Ярата инде шул вакытларны әнисе. Өйдә Алинәнең исеме ишетелми, улы кичен кайчан кайтыр, тагын шуның белән микән инде дип борчылып утырасы юк. Имтиханнары беткәч, кабат шундый ук үпкәләшүләр башлана.
— Ярар, нишләмәк кирәк, миннән калмады, әйтеп карадым. Тормышың барып чыкмаса, миңа үпкәләмәссең, — диде, ниһаять, беркөнне Рабига апа. — Ну белеп тор: яратам дип уйлыйсың гына син аны, бүтән кызларны күргәнең юк, күрсәң, кемнең кем икәнен аерыр идең, — дип тә өстәде. Ә үзе, эсселәтми-суытмый, хезмәттәшен кызы белән кунакка дәште. 
Шунда күрде Суфияны Хәйдәр беренче тапкыр. Әллә ние юк инде, чәчләрен икегә аерып үргән бер сабый. Әнисенең ниятен сизсә дә, үзен кулда тотарга тырышты егет, турсаеп утырмады. Үзе Суфия белән аны бала-чагага чутлап кына сөйләште. Шуның белән бетте.
Ә беркөнне Алинәсен үз күзләре белән бүтән берәүнең кочагында күреп кайтты. Күрде дә шаккатты. Ул аны бары тик үзенеке генә дип уйлый иде бит! Әнисенең ай-ваена карамыйча, барыбер шуңа гына әйләнәм дип йөри, үзенең диплом алуын гына көтә иде. Алинәне дә гел шуңа ышандырып килде. Тегесе үрти иде, юк, әниең сүзеннән барыбер чыга алмыйсың, дия иде. Хәйдәр шактый кырысланган иде инде, аның мондый үртәшүләренә усалланып җавап бирде.
Бүгенге хәл аны бөтенләй чыгырыннан чыгарды. Хәйдәр Алинә эшли торган кафега килешенгәннән алда килеп керде, институтта эше иртәрәк беткән иде. Шунда гына көтеп утырам да өйгә бергә кайтырбыз дип уйлаган иде. Ә монда! Алинәсе ашап-эчүдән кәефләнгән оятсыз йөзле бер иргә терәлеп үк килеп утырган, тегесе моның биленнән кочаклаган, куллары түбәнрәк урыннарын да капшый. Алинә тартылмый, чырык-чырык килеп, ирнең күкрәгенә башын тидерептидереп ала... Хәйдәр түзмәде, кафедан ярсып чыгып китте. Кызга шылтыратмады да, каршыларга да килмәде. Бер-ике көннән Алинә аны үзе эзләп тапты. Хәлне аңлагач, тагын чырык-чырык көләргә тотынды.
— Китче әле, Хәйдәрчигым! Шуңа үпкәләп торасыңмы? Эшем шундый бит минем! Менә өйләнешсәк, китәм мин ул кафедан, синең рөхсәтеңнән башка беркая да аяк атламам! — дип ышандырды. Үзе шундый иркә, назлы иде...
Тик... аннары шуңа охшашлы хәл тагын икенче, өченче мәртәбә кабатланды. Хәйдәр чираттагы ризасызлыгын белдергәч, Алинә, аның күзләренә оятсызларча туп-туры карап: "Нәрсә, әниеңнең итәк астыннан чыгуыңны көтеп ятыйммыни синең!" —дип, һич читенсенмичә йөзенә бәреп әйтте.
Бу ямьсез сөйләшүдән соң Хәйдәр өенә кайтты да әнисеннән Суфия турында өр-яңадан сорашты. Болай ике ут арасында яшәгәнче, тотарга да шуңа өйләнергә! Чәчрәп торган кыздан соң күзләрен күтәреп карарга да оялган Суфияга ияләнү авыррак булыр анысы. Тик Алинәнең кыланмышларына да түзәрлек түгел бит! Ичмасам, тормышыннан югалыр иде ул, газапламас иде болай... Никләр генә очрады соң ул аның юлларында?!
Егерме ел элек "Әйтергәме, әйтмәскәме? >
Хәйдәре өчен гел борчылып яшәде Рабига апа. Ул борчылулар кайчакта артыккарак та китә иде бугай. Балалар үз тормышларына өлкәннәрнең кысылып йөрүен өнәми бит. Ничек кысылмыйсың, күз алдында аздырырга маташа бит улын Алинә! Әти-әнисен дә әйтер идем... Күзләрендә нур юк ул кызның, сөйләшә башласа, теле дә базар хатыннарыныкыннан ким түгел. Каян сүзләрен табып бетерә диген. Ул килеп керсә, бүлмә эченә "төн кунган" шәраб исе, тәмәке исе тарала. Иә, ничек ышанып тапшырасың инде малаеңны шундый юлдан язып барган кызга?
Бу газаптан Суфия коткарды. Дөресрәге, улы кисәктән генә "маршрут"ын үзгәртте. Рабига апа аңламый да калды. Юкса язмыш белән килешергә җыенып йөри башлаган иде...
...Инде, ниһаять, тынычланып беттем, килен дә дилбегәне үз кулына алыр, тормышлары көйле, Ходайга шөкер дип йөргәндә... 
Суфияның бәби алып кайтырга җыенып йөргән чаклары иде — Рабига апа ике көннең берендә аның хәлен белергә йөрде. Берсендә күзенә күренәме дип тора — затлы тунын җилбәгәй җибәреп, кәс-кәс атлап, чаттан Алинә килеп чыкты. Чак бер-берсенә бәрелешми калдылар. Рабига апа, авырсынып кына булса да, кызның сәламен алды. Шуның белән узып кына китәргә иде дә, юк, тегесе җиңеннән тотып туктатты:
— Нихәл сезнең маменькин сыночек? Хатыны карый аламы соң үзен? Әллә аңа да доверять итмисезме?
Рабига апаның бугазын нидер кысып алгандай булды. Әле тынычланмадыңмыни, җен кызы? Ул аның йөзенә якын ук килеп, берәр усал сүз әйтергә теләде, тик кыйммәтле хушбуй исе белән кушылган шәраб исе кинәт күңелен болгатты. Үзенә өстән аска таба мыскыллап карап торган Алинәдән читкәрәк тайпылып, "тфү!" диде дә кулын селтәп китеп барды.
Аның да йөри торган юлы шушыннан, күрәсең, тагын берничә тапкыр күрде әле аны Рабига апа. Күзенә чалыну белән, юлның икенче ягына чыгып котыла иде. Ә берсендә үзе дә, туктап, авызын ачып карап торды: Алинә 2—3 яшьлек малайны кулыннан җитәкләп, җилтерәтеп алып бара иде. Тегесе абынасөртенә, еламакчы да була, Алинә барган уңайга гына аның арт ягын чәбәкләп ала. Кем баласы ул, ник алай кылана бу кыз аның белән? Рабига апа, Хәйдәрен аның кулыннан йолып алып кала алганына тагын бер тапкыр сөенеп, ары китте.
Инде үз теләгәненә иреште — улы ышанычлы кулларда. Артыгы кирәкми, калганын үзләре карасыннар. Туктаусыз килеп, өйрәтеп, кысылып йөрмәскә үзенә алдан ук сүз бирде. Алинәнең мыскыллы сүзләре дә тәэсир иттеме... Шуңа күрәдер, Суфиядан бер авыр сүз ишеткәне юк, киресенчә, киңәш-фәлән кирәк булса, анысы да үз әнисеннән бигрәк каенанасына йөгерә. 
Бүген дә шундый тәмле уйлар белән уянды Рабига. Чәй эчеп алгач, кибеткә чыгып керер — иртәгә оныгының туган көне, барып котлап кайтасы булыр...
Уйлап та бетермәде, "чыр-р" итеп ишек кыңгыравы чылтырады. Ни булган, иртә таңнан кем йөри икән? Рабига апа, каушап, ишекне ачып җибәрде. Бусага төбендә өлкән яшьтәге ят бер хатын басып тора иде. Үзенең өсте-башы таушалган, йөзе кайгылы.
— Син Рабига буласыңмы? — диде дә елап та җибәрде.
Тегесе, аптырап, хатынны эчкә дәште, калтыранган кулына сулы стакан китереп тоттырды. Аның җылы мөнәсәбәте тәэсир иттеме, чит хатын, бүлмәгә үк узып, кәнәфи читенә килеп төртелде.
Таң калып тыңлады аны Рабига.
Алинәне җиде яшеннән асрамага алган булган алар.
— Үз кызыбыздай күреп, иркәләп үстердек. Бик мәхәббәтле бала булды. Кай җирдә генә хата җибәрдек, белмим. Ни ара кулдан ычкынды, шундый дус-ишләргә юлыктымы? — Хатын үзе сөйли, үзе шул арада үксеп-үксеп ала.
— Бер ай элек суд булды, төрмәгә утыртып куйдылар... Шул каһәр суккан наркотиклар инде... Анысына ук барыр дип уйламаган идек. Алма агачыннан ерак төшми, диләр, хак икән. Үз ата-анасының шундыйрак булганын җиткергәннәр иде... Ирем бу хурлыкны күтәрә алмады... Бер атна гына әле аны җирләгәнгә... Үземнең башым хастаханәдән чыкмый. Баланы үземдә калдыра алмадым инде, Ходай кичерсен...
Рабиганың башы әйләнеп киткәндәй булды. Нинди наркотиклар? Нинди суд? Нинди бала турында сөйли ул?
— Соң, Алинәнең сезнең малайдан баласы барлыгын белми идегезмени? Хәер, сезнеке икәнен үземә дә яңа әйтте әле, бу юлы хәлен белергә баргач. Моңа кадәр "беркемнеке дә түгел, үземнеке!" дип җикерә иде. Холкы тәмам бозылды, баланы да гел какты да сукты... Әй, үзем дә тәмам эштән чыктым инде... Соң, шул... Тиз генә чыгасы юк инде аның. Ә бала... Ни әйтсәң дә, анда сезнең кан ага бит, безнеке түгел...
Хатын киткәч тә шактый аңгыраеп утырды Рабига. Кулында — ул тоттырган язу. Балалар йортының адресы, малайның исем-фамилиясе. Әйтергәме бу хакта Хәйдәргә, юкмы? Яшереп калдырса ни булыр? Кайчан да булса үзе белеп алса, аннары ничек дип акланырга? Ике арага чөй кагылачак бит...
Бер-ике көн шулай ут йотып яшәде дә, җыенып, улының эшенә китте. Суфия алдында боларны сөйләшеп утырып булмый бит инде!
Бутала-бутала сөйләп бетергәч, тын алырга да куркып, Хәйдәренә карады. Тегесе кара болыт булып утырып тора иде. Озак дәшмәде. Аннары:
— Минеке була алмый ул... — дип аклана башлаган иде, селтәнеп, урыныннан ук сикереп торды. — Син... Син үзең аркылы төштең аның белән бергә булырга. ..
Бусы нәрсә дигән сүз инде! Тавышланырга дип килмәде бит ул аңа, киңәшергә килде. Күңеле рәнҗеде ананың, авыр гына урыныннан кузгалды да, башка сүз дәшмичә, ишеккә юнәлде. Улы алдында елап җибәрүдән курыкты. Ул гадәтен бер дә яратмый инде Хәйдәр, ут өстенә ялкын өстәлмәсен әле...
Тегесе артыннан чыкмады, ике-өч көн телефоннан да шылтыратмады. Төннәрен йокы күрмәде ана, ашаганы — аш, эчкәне чәй булмады. Ай, ялгышты, кирәкми иде теге хатынның килгәнен аңа җиткерергә. Алинә әйтте дип, кем белә, Хәйдәрнеке түгелдер дә әле ул бала...
Эч пошуларын әйтергә ике көннең берендә килене килеп йөри башлагач, эшнең нидә икәнен шунда ук аңлап алды Рабига апа. Тапкан теге малайны, димәк, барып йөри башлаган. Ахыры ни белән бетәр соң инде моның?
Беркөнне торды да, Аллага тапшырып, тагын улының эшенә китте. Кысыласың, дияр инде. Әйтсә әйтер, беренче генә тапкырмы? Болай билгесезлектә яшәгәнче...
Бу юлы бөтенләй икенче төрле каршылады Хәйдәр әнисен.
— Кем белә аның минекеме, түгелме икәнен, — диде. Йөзе аптыраулы иде. — Кыяфәте белән беребезгә дә охшамаган. Алинәнең үзенә дә. Әмма бик сөйкемле бала. Күзләре боек. Жәлләдем үзен. Җитмәсә, икенче килүемдә үк: "Син минем әтием бит, әйеме?" —дип сорады. Ни дияргә дә белмәдем...
Аннары әнисенең янәшәсенә үк килеп утырды да иңнәреннән кочып алды. Нәкъ әүвәлгечә...
— Нишлим, әни, киңәш бир. Бала бик кызганыч. Мин аны үзебезгә алып кайтыр идем. Тик менә Суфия аңлармы?
Алай-й... Көймәң комга төртелсә, әни кирәк була башлый шул... Ни дип әйтә алсын соң инде ул?! Үзең гаепле, хәзер теләсә нишлә, дипме? Юк инде... Мондый сүзләр әйтеп, һич тә улын югалтасы килми аның.
— Үзем сөйләшеп карасам инде. Тик менә... Синеке икәнне тәгаен белмичә, ник мондый уйга килдең соң әле?
Хәйдәр дәшмәде. Иңнәрен генә сикертте. -"Барыбер алып кайтам!"
Каенанасы сөйләгәннәрне тыны бетеп тыңлап утырды Суфия. Өстенә салкын су койдылармыни! Теге чакны күрде дә капланды бит ул Хәйдәргә. Үткәненең "кара" якларын ник берәү дә сөйләмәде соң аңа? Ул бит аңа чын йөрәгеннән ышанган иде, бөтен барлыгын багышлаган иде. Үзе әтисез үскәч, кечкенәдән тигез матур гаилә кору турында хыялланды. Теләгемә ирештем дип куанган иде...
Кыйналган эт шикелле сөйрәлеп кайтып бара хәзер өенә. Каенанасы белән саубуллашмый да чыгып китте. Менә ни өчен "кызым" дип кенә дәшә ул аңа, йон уңаеннан гына сыпырып тора. Улының гөнаһларын юар өчен! Иң кызыгы шул: баланың үзенекеме-юкмы икәнен төгәл генә белми торып, алып кайтыр идем, дип әйтә, ди. Моннан да зуррак җүләрлек булырга мөмкинме? Хәер, чуалган бит инде ул шул сөйрәлчек белән, барыбер арты чиста түгел... Балалар йортына йөргәндә киңәшеп тормады Хәйдәр хатыны белән, ә хәзер шул баланы аңа такмакчы булалар. Анасы аша әйттерүен күр син! Юк инде! Суфияда да бар ул горурлык дигән нәрсә!
Кайтып кергәч, Суфияның караңгы чыраеннан, тәлинкәләрне өстәлгә шапылдатып куюыннан эшнең нидә икәнен шундук төшенде Хәйдәр. Сүзне үзе башламады. Тартты, сузды. Әрле-бирле йөренеп алды. Аңа аркасы белән басып чәй әзерләгән хатынының биленә җай гына кагылмакчы иде, тегесе корт чаккандай сикереп куйды да, кисәк кенә аңа борылып:
— Юк! — дип әйтеп куйды. Күзләрендә Хәйдәрнең моңарчы күргәне булмаган зәһәр очкыннар биешә иде. — Җитте, булды! Монысы артыкка китә инде!
Хәйдәр бер секунд кына уйланып алды. Кичке ашка кагылмады.
— Мин аны барыбер алып кайтам . Калганын үзең уйла. Шамилне мин тегеләй дә, болай да ташламаячакмын, — диде дә эш бүлмәсенә кереп бикләнде.
Суфия урындыкка сыгылып төште. Нинди "калганы"? Ничек "ташламаячакмын"? Шамилнең нинди катнашы бар әле монда? 
Хатынның күңеле катты, рәхәтләнеп елый да алмады. Алдакчылар, хыянәтчеләр... Чиктән тыш яратуы аркасында Хәйдәрнең кемлеген чамалый алмый калган үзе җүләр, их...
Иртән ире эшкә чыгып китү белән, телефонга ябышты Суфия:
— Рәзилә, дускаем, зинһар, килеп чыга күр! Нишләргә дә белмим... Йөрәгем ярыла бугай инде...
Ахирәтен көтеп җиткерә алмас кебек булды хатын, ул килеп кергәнче шартлап үләр хәлгә җитте. Ишектән Рәзиләнең башы күренүгә, аның күкрәгенә капланды да үкереп еларга тотынды:
— Аңа да ышанмагач, ничек яшәргә инде, йә? Болай буласын башыма да китермәгән идем! Ә син "Хәйдәр" дә "Хәйдәр" дисең! Менә кем булып чыкты ул Хәйдәр! Нишләр идең син минем урында булсаң?
Рәзилә аны шактый авырлык белән аңлады. Аннары күзләрен бер ноктага төбәп озак утырды. Юатмады да Суфияны, тиргәмәде дә.
— Нишләр идемме? Һәрхәлдә, шундый ирне ташлап китеп бармас идем инде. Раз ул үз сүзеннән кайтырга җыенмый, аның белән килешми чарам булмас иде. Ул яраткан баланы мин дә яратырга тырышыр идем...
Суфия аңа шаккатып карап утырды. Кара син, әллә Хәйдәр өйрәтеп куйганмы моны? Ничек аның ягыннан торып сайрап утыра!
— Шулай эшләмәсә, ике арада бәргәләнеп йөриячәк бит ул! Сиңа шуннан рәхәт булырмы?
Ала-ай... Дус дип йөр син моны. Әле Хәйдәр белән сөйләшеп карамасмы дип тә өметләнгән иде.
— Син китте дип, елап утырырмы ул Хәйдәр? Андый кешегә хатын табыла ул! Булсын иде әле ул миңа, баласын да бик рәхәтләнеп карар идем...
Суфия айнып киткәндәй булды. Ни ди ул? Үзе ишетә микән ни сөйләгәнен? "Миңа булсын иде" диме? Ах... 
Аның үзенә акаеп карап утырганын күреп, Рәзилә кычкырып көлеп җибәрде.
— Менә, менә! Курыкма, башыңа барып җитсен өчен генә шулай образлы итеп әйттем. Иә, ничек, күз алдына китердеңме?.. Өмет тулы саташулы көннәр...
Ах, ул саташулы көннәр!.. Суфияның аларны исенә төшерәсе дә килми. Күтәренеп чыгып та китмәде, чит малайга кочагын җәеп ташланмады да. Ашатты, эчертте, чиста урын-җирендә йоклатты, тик аңа сүз кату түгел, исеме белән дә эндәшмәде. Эче тоташтан бозга әйләнгәндәй иде. Бала да читсенде, гел Хәйдәр янына барып сыенды.
Ярый әле баш өстеннән йөри торган тиктормас малай булып чыкмады Раян. Оялчан, карусыз, катырак дәшсәң, дерт итеп сискәнеп китә, мескен. Шуңадыр, тора-бара Суфия да аңа карата җылына төшкән кебек булды, тик шулай да жәлләүдән узмады.
Көннәрнең язга авышкан чагы иде, Шамилен киендереп, ишегалдына һава суларга чыктылар. Раян да иярде, анысын рөхсәт итә Суфия. Ник дисәң, малай энекәшен бик ярата, аны уйнатудан кызык таба, әниләре исә шундагы эскәмиягә утырып, рәхәтләнеп ял итә. Янына башка әниләр дә җыелыша, болары монда, балалары мәйданчыкта мәш киләләр.
— Әй... Әй!..
Кайсының кемгә эндәшкәнен башта аңламый тордылар. Тавыш Раянныкы иде, Суфия шунда ук сикереп торды. Малай аңа "әни" дип тә, "апа" дип тә әйтми, дөресрәге, гомумән эндәшми. Кирәген генә әйтә. Бу юлы, димәк, кирәге чыккан. Хатын килеп җиткәндә, Раян Шамилнең ике култык астыннан тоткан да артка таба сөйрәргә азаплана, үзе, борылып, күзләре белән Суфияны эзли иде. Эш менә нидә икән! Шамил март кояшы астында көпшәкләнгән кар эченә кереп баткан, Раян исә тирләп-пешеп аны чыгарырга тырыша, үзе еламсырап беткән. Суфия, йөгереп килеп, улын кар эченнән тартып чыгарды — Шамилнең итекләре кар эчендә калды. Раян ялан куллары белән аларны казып чыгарды да, чүгәләп утырып, ашыга-ашыга, энекәшенә киертергә тотынды. Үзе: "Өшемәдеңме? Авыртмадымы?"—дип сораша иде. Суфия таң калып карап торды. Аннары Раянның кулларын үзенең учларына алып җылытты.
Шул көннән соң хатынның күңелендәге боз эри төшкән кебек булды. Хәер, элек тә ул бала гаепле түгел икәнен яхшы аңлый иде, тик үзен үзе җиңә алмый газапланды. Бүгенге хәлдән соң күңеле чак кына яктырып киткәндәй булды. Улы өчен әйбәт абый булып, тормышта таянычы булып куймагае әле бу Раян!
Биш ел элек "Бәхетеңнән көнләшәм..."
...Өметләре акланды Суфияның, агылыйга-тагылый булып үсте ике малай. Аларның тормышларын белмәгән кешеләр аптырый иде: шулкадәр туган җанлы балалар тышкы кыяфәтләре белән ничек шулай аз гына да бер-берсенә охшамаган? Алай гына да түгел, Раяны, гомумән, беркемгә дә охшамаган. "Әллә роддомда алыштырып бирделәрме?" — дип шаярталар иде хезмәттәшләре Суфияны. Ә ул: "Минем дәү әнигә тарткан, ул шундый зәп-зәңгәр күзле иде", — дип, чынчынлап акланырга тотына иде.
Хәзер баштагы көннәрне исенә төшерә дә үзенә үзе аптырый хатын. Ничек шушы малайны чит итә алды икән ул? Раян Шамиленә караганда да иплерәк бала булып чыкты. Аңа тавыш күтәреп сүз әйткәнен дә хәтерләми Суфия — сәбәбе чыкканы юк. Шамиленең исә шуклыклары шактый булды. Тирги башласаң, Раяны арага кереп яклаша башлый иде әле, җитмәсә.
Суфия үзе аны "улым" дип бик иртә әйтә башласа да, "әй!"дән "әни"гә күчүе озаграк булды малайның. Җиде яшьләре тулып килгәндә, урамнан кулын имгәтеп кайтып керде бервакыт. Күзләрендә — яшь, авыртуы нык булган, димәк. Бервакытта да юкка-барга сытылып йөри торган булмады бит ул. Суфия тиз генә җыенды да баланы хастаханәгә алып чапты. Сынуын сынмаган иде үзе, сөяге урыныннан купкан, шуны утыртканда зәңгәрләнеп килде бала, үзе дә аңламастан, "әни!" дип кычкырып җибәрде. Суфияның күңеле булды да, тулды да. Юл буе малайны кочаклап, иркәләп кайтты. Шуннан соң "әй"не бүтән кабатламады инде Раян.
...Җәйге ялын май аенда ук алды быел Суфия. Борын төбендә— улларының чыгарылыш имтиханнары: олысы — унберне, кечесе тугызны бетерә. Яннарында күбрәк булырмын, кирәксә, ярдәм дә итәрмен дип уйлавы инде үзенчә. Шамиленә ярдәм кирәкми инде аның, бик җиңел укыды, китапларына капланып утырмаса да, гел әйбәт билгеләр генә алып кайтты. Атасы каны, күрәсең. Икесен чагыштыра да, Раянны жәлләп тә куя Суфия. И тырыша, и тырыша инде, бичара. Ятлый-ятлый укый, дәресен әзерләп бетермәгән килеш мәңге дә йокларга ятмый. Укып-укып та аңлый алмаса, "псык" итеп елап та җибәрә.
Бүген соңгы имтиханнары хөрмәтенә улларын бәлеш пешереп каршы алырга уйлап тора иде, алдан кисәтүсез генә Рәзилә килеп керде. Анысына да куанды Суфия, күптән күрешкәннәре юк иде. Рәзилә чираттагы киявенә чыкты, тик барыбер үзенең баласы булмады, вакыт-вакыт килеп, Суфияныкылар белән уйнап китә иде. Бүләкләрен дә шактый ташыды. 
— Әйдә, ахирәткәем, мактап йөрисең икән, — диде Суфия, колачын җәеп. — Менә бүген хәл ителә инде малайларның язмышы. Дөресрәге, Раянныкы. Вузга керә алырмы дип борчылабыз.
— Сөйләмә, бар ягы килгән, нишләп алай укуга йомшаграк булып чыккандыр ул? — Рәзилә соравының мәгънәсезлегеннән үзе үк көлеп куйды. — Әй! Кем каны ага икәнен эт белсенмени инде аның!
Суфияга бусы ошамады. Ул, гомумән, аларның гаилә тарихын белгән таныш-белешләренең бу темага сөйләшүләрен тыеп килде — Раянның үзенә ишетелер әллә ни!
— Үзебезнең кан дип бел! Мин үзем дә класста беренче түгел идем, Ходайга шөкер, төшеп калмадым бит әле! Раян да төшеп калмас, Алла теләсә. Атасы бар, ул булышыр.
Аннары, ямьсезрәк итеп сөйләшеп киттем, ахры, дип, тонын йомшартты:
— И Рәзиләкәем, исемә төшкән саен, сиңа рәхмәт укыйм. Ничекләр риза булдым әле бу баланы алып кайтырга. Нишләр идем хәзер ул булмаса! Шамилемә дә абый гына түгел, чын иптәш булды. Алга таба да шулай бер-берсенә терәк булып яшәсәләр иде инде.
Шулчак Рәзиләгә әллә ни булды. Йөзе сүрелеп, караңгыланып китте.
— Минем дә исемә еш төшә. Үзем сине үгетлим, үзем син баланы алып калырга риза булмасаң иде дә әниеңә кайтып китсә идең дип уйлыйм. Чын! Ахирәтләр шундый да була, дускаем! Бик беркатлы идең шул син. Хәер, әле дә әллә ни ерак китмәгәнсең... Ярар, алай акаеп карап утырма әле, яме! Мин шаяртып кына сөйләшәм. Үземнән көләм. Каһкаһә белән... Синең бәхетеңнән көнләшәмдер, ахры...
...Аттестат алып кайткан көнне үк Раян өзеп әйтте: 
— Вузга имтихан бирәм дип вакытымны уздырмыйм. Әллә керә алам, әллә юк. Берәр җирдә эшләп торам да киләсе елга армиягә китәм, — диде.
Суфия:
— Тукта, әтиең кайтсын, ул булышмый калмас, ашыкмый тор, — дип, каршы төшеп маташкан иде, егет үзенекен тукыды:
— Син әтигә дә мине яклап әйт, әни, — диде. — Армиядән соң карарбыз әле. Болай чиле-пешле белемем белән кеше көлдереп йөргәнче, солдатта булып карыйсым килә...
Гомер тиз уза дисәк тә, көткән кеше өчен вакыт бик озак бара бит ул. Суфия да Раянының армиядән кайту көнен сәгатьләп санап уздырды. Ике генә сүз язылган хаты килсә дә, кош тоткандай була иде. Шамиле өчен бер дә бу кадәр борчылганын хәтерләми ул. Анысы мәктәпне бетергән елны ук вузга барып керде, "җырлап" укып йөри. Өлгерлеге дә, хәйләкәрлеге дә җитәрлек. Менә монысының язмышы ничек булыр, дип хәсрәтләнә Суфия. Шулкадәр сөйкемле, җайлы балага Ходай аз гына үткенлек бирмәгән. Армиядән бераз шомарып кайтса гына инде... "Без сине көтәрбез!>
...Адашкан юлчы кебек өстерәлеп кенә атлый Суфия. Кайтыр юлы шактый булса да, трамвай-фәләнгә утырмады. Аяклары арып-талып бетте, мамыкка әйләнгәндәй булды. Ә ул барды да барды...
Раян армиягә китәм дип кайткач, әй бәргәләнгән иде ул. Тегеләй дә әйтеп карады, болай да. "Син дә сөйләшә белмисең, ичмасам", — дип, Хәйдәре белән ачуланышып бетте. Ярый ла дөньялар тыныч торса! Тегендә атыш, монда кырылыш. Ул ел ярымны Раяннан башка ничек үткәрәчәк ул, ниләр уйлап яшәп бетерәчәк? 
Беркөнне өйдә икәү генә калганнар иде, Раян сүзне үзе башлады:
— Әни, бәгърем, аңла инде син мине, ул кадәр өзгәләнмә, — диде. Ул Шамиле кебек түгел, кечкенәдән шулай йомшак телле, кече күңелле булды. — Минем дә чын ир кеше буласым килә, үз-үземне жәлләп күпме яшәргә була! Әйләнеп кайтыйм әле ул армия дигәннәреннән, бәлки, файдага булыр. Ә син мине сагынып көтеп торырсың, — дип, сүзен уен-көлкегә борырга тырышты. Суфияның бугазына тагын төер тыгылды.
...Исән-сау үткәрделәр ул ел ярымны, Ходайга шөкер. Ятса да, торса да, күз алдында гел Раяны булды Суфияның. Хат та алыштылар, телефонга чакырышканнары да еш булды. "Кайнар нокта"га гына җибәрмәсеннәр дип коты очып яшәде. Иртәгә кайта дигән көнне төн йокламады, өстәл тутырып, Раян ярата торган тәмле ризыклар пешерде. Шамиле бераз гына көнләшеп тә куйды бугай әле.
— Әллә миңа да армиягә китәргә инде, — дигән булды.
Әнисе аның чем-кара чәчләрен тузгытып алды.
— Кеше ач яшәтә дип уйлар, юньсез! — диде.
Кайтты Раян, тазарып, матурланып кайтты. Әнисе аңа карап сокланып туймады. Каршысына кочагын җәеп, елмаеп килгән улының аяк басуларына кадәр үзгәргән кебек тоелды аңа. Чынлап та, үзе теләгәнчә чын ир булып кайткан булса кирәк дип куанды. Бөтен гаилә белән бәйрәм табынына җыелышкач та сөйләшеп сүзләре бетмәде.
Әмма... әмма...
Улларының кайту шатлыгы шул ук кичне олы хәсрәт белән алышынды. "Рөхсәт итсәгез, дусларны да күреп кайтыйм, бик соңламам", — дип чыгып киткән җиреннән аны иртәнгә чаклы көтсәләр дә күренмәде... 
...Саташып уянды Алинә. Куркуыннан сикереп торып утырды. Куллары белән тирә-юнен капшады. Чүәкләрен яланаякларына элеп, ут кабызгычны эзләп китте. Шөкер, ул өендә икән! Яңа тормышына һаман ияләнә алмый тилмерә, төшенә төрмә ятагы кереп азаплый. Хатын аш бүлмәсенә чыкты, тәрәзәне ачып куйды, тәмәкесен кабызды. Уйлады да уйлады...
Эшкә керергә кирәк — анысы көн кебек ачык. Әмма кая? Үзе белгән урыннарны "капшап" карады инде — нәтиҗәсез. Берәүнең дә аның белән бәйләнешкә керәсе килми, кырык төрле сәбәп табалар. Ә ашыйсы килә! Туган-тумачасы элек тә бик юк иде, инде хәзер чыбык очы дигәннәре дә кайсы кая поскан, башларын да күрсәтмиләр. Котлары алына Алинә белән аралашырга. Үзләренең аннан артык җирләре бар диярсең. Хатын буфет янына килде, аннан яртылаш башланган аракы шешәсе тартып чыгарды. Шунсыз йоклап китеп булмас... Йокламаган башның уйлары да дөрес булмый, ә уйларга кирәк...
Иртән торгач, тагын "ау"га чыгып керергә булды. Киемеңә карап каршылыйлар, ди, Алинә дә, шкафын ачып, юньлерәк күлмәк эзләде. Барысы да модадан чыгып беткән иде, җенләнеп, киемнәрен элгечләреннән сөйрәп төшерде.
Ишегалларыннан үтеп, урам якка борылган иде, каршыга килүче өлкән яшьтәге хатында таныш чалымнар шәйләп туктап калды. Кем булды соң әле бу? Ә-ә, теге "маменькин сыночек"ның әнисе ич! Туктале, тукта! Сөйләштереп карасын әле, ниләр дип сайрар икән?
— Исәнмесез, ханым!
Рабига апа сискәнеп китте, куркынган күзләре белән Алинәгә күтәрелеп карады. Аннары тагын да бөкрәя төшеп, сүз дә катып тормыйча тизрәк китү ягын карады. 
— Юк инде, ашыкмагыз! — диде Алинә, күзләрендә зәһәр очкыннар уйнап алды. — Тотып ашамам, бер-ике сүз әйтешүдән телегез корырмы?
Ул, аякларын ерып басып, аның юлына аркылы төште. Рабига апа үзен кулга алып өлгерде, тураеп басты, хатынның күзләренә туры карарга тырышты — курка дип сөенмәсен әле!
— Ни кирәк? Сүзеңне әйт тә юлыңда бул, мине дә тоткарлама!
— Сездән — берни дә! Улыгыз ничек яши дип кенә белешмәкче идем. Ни әйтсәң дә, яшьлек дустым бит. Сагындыра! Уртак балабыз да бар бит әле безнең!
Рабига апа дерт итеп китте, тик эчендәген сиздермәскә тырышып, аңа якын ук килде:
— Син, кызый, кара уйларыңны ташла! Синең балаң түгел ул! Тапкан ана түгел, баккан ана! Киленне "әни" дип үсте, бала күңелен җәрәхәтләргә маташма!
Алинә бер секундка гына уйланып алды. Әһә, димәк, димәк... Болар үзләренә алып кайткан булып чыга бит малайны! Аның Раяны бөтенләй чит кешеләрне әти-әни дип үскән булып чыга! Бала күңелен, ди... Туктале, ничә яшь була соң әле үзенә? Егерме тирәсе булырга тиеш... Кайда икән соң ул хәзер?
— Ярый, ярый, сез сразы тиргәнергә тотынмагыз, теге чаклар түгел бит инде, — диде ул, көчәнеп кенә елмайган булды. — И-и, апа җаным, нинди кара уйларым булсын! Алар кайда да, мин кайда! Әйбәт кулларга эләккәненә куанам гына инде! — Шунда ук җиң эченнән кулъяулык чыгарып, яшьле күзләрен сөртергә тотынды.
Рабига апа секунд эчендә Алинәнең йөзе дә, хәрәкәтләре дә үзгәреп китүенә исе китеп карап торды. Чынлап та күңеле йомшардымы, әллә артистлана гынамы?
— Укыймы? Эшлиме? Хәйдәр барында төшеп калмас, ие бит? 
Ни дип җавап бирергә инде? Әйтмәсәң... Ни әйтсәң дә, әнисе бит инде ул аның.
— Армиягә китте. Үзе теләп. Шушы көннәрдә кайтып керүен көтәбез менә, — дип, Рабига апа үзе дә сизмәстән шатлыгын да уртаклашып куйды.
— Рәхмәт, апа җаным! — Алинә аны кочаклап үбүдән чак тыелып калды. Аннары, Рабига апаны аптырашка калдырып, уйнаклый-уйнаклый китеп барды.
Нишлим икән дигән уй кереп тә карамады Рабига апаның башына. Әйтмәскә балаларга бу очрашу хакында, бетте-китте! Хәзер үк онытырга! Ник иске җәрәхәткә тияргә? Болай да еллар буе сулкылдап тора бит ул.
Ә менә Алинә онытырга уйламады да. Бу хәбәрне ишетү аңа күк капусы ачылуга тиң иде. Раянны аларның үзләреннән ким көтмәгәндер, мөгаен. Ул көнне иртән үк Хәйдәрләрнең йорт каршыларындагы бакча эскәмиясенә — юан тополь агачы күләгәсенә килеп утырды. Ачык тәрәзәләре аша ишетелгән шатлыклы авазлар хатынның йөрәгенә ук булып кадала барды — түзде. Ашыкмагыз, безнең урамда да бәйрәм булыр әле, дип уйлады. Ниһаять, урам якка чыга торган ишек төбендә ике егет пәйда булды — берсе солдат киеменнән иде. Шау-гөр килеп сөйләштеләр дә саубуллаштылар. Ишек төбендә калганының: "Озак йөрмә, әниләр борчылыр!" — дигәне ишетелде. Менә анысын карарбыз инде...
...Раян икенче көнне әбәт тирәсендә генә кайтып керде. Йөзендә кичәге шатлыкның әсәре дә юк, таушалган, борчылган. Йокламаганлыгы да әллә каян күренеп тора. Суфия шашар дәрәҗәгә җиткән иде, аны күрүгә кочагына ташланды:
— Балам!
Бу ни бу, йә? Кичә генә күзләре тулы наз иде, ә бүген карашына боз салкыны иңгән. Әнисенең кулларын тупас кына читкә этәрде. Каршысына килеп чыккан әтисенең йөзенә йотардай булып карады. Беләгенә килеп кагылган Шамилне селтәп үк атты.
— Балам, дисеңме?! Кайчаннан башлап?! Ник мин моны хәзер генә беләм? Нишләттегез сез минем әнине? Үз әниемне?
Хәйдәр дә, Суфия да агарынды, телләренә бер юньле сүз дә килмәде. Җитмәсә, Шамил дә, аптырап, күзләрен тутырып, әле аларга, әле абыйсына карап тора иде. Раян җилфердәп килеп кәнәфигә утырды, аннан кабат сикереп торды. Әтисенең каршына терәлеп үк килеп басты:
— Ник ташладың син аны авырлы килеш? Шул ирләрчә булдымы? Ә үзең безгә акыл өйрәтергә бик оста идең!
Әнисенә күтәрелеп карамый гына әйтте:
— Ничек берни сиздерми яши алдың?! Кеше гаиләсен бозарга ярамый икәнлеген өйрәтмәгәннәр идеме сиңа?!
Хәйдәр белән Суфия бер үк вакытта аңнарына килделәр бугай. Эшнең нидә икәнлеге, ниһаять, башларына барып җитте. Бер-берсен бүлә-бүлә, ярсый-ярсый, кулларын бутый-бутый сөйләргә тотындылар. Алар тавышларын күтәрә барган саен, Раян да кычкырыпкычкырып җавап бирә барды.
— Ничек шулай уйлый алдың? Кем котыртты сине?!
— Котыртмады, дөресен сөйләде!
— Дөрес икәнен каян беләсең син аның? Алинә белән күрештегезме? Кайчан чыккан соң әле ул?
— Кайчан чыккан! Чыкмас дип уйлаган идеңме? Бөтенләйгә ябып куйдым дип куанган идеңме?
— Кем япкан! Акылыңа кил, Раян! Аны тыңлагансың, безне дә тыңлап кара! Шаһитлар алып килергәдер, бәлки...
— Шаһитлар ? Менә ул синең шаһитлар ! Алдак - чылар , хыянәтчеләр!.. 
Аның сүзе ярты юлда өзелеп калды — Суфия, киң итеп селтәнде дә улының яңагына чалтыратып сугып җибәрде. Бүлмәдә авыр тынлык урнашты. Аннары ят, күңелсез аваз ишетелде — Раян, кәнәфи култыкчасына капланган да иңрәп елый иде. Нәкъ бала вакытындагы шикелле... Суфия аның каршына килеп тезләнде, әле генә суккан куллары белән улының башыннан сыйпый, маңгаеннан үбә башлады. Үзе туктаусыз: "Тынычланыйк, балам... Аңлашыйк... Аннары үзең нәтиҗә ясарсың..." — дип кабатлый иде.
Ул төнне йортта берәү дә йокламады. Раян чак кына тынычлана төшкән иде — әти-әнисен бүлдерми тыңлый алды. Үзе шулай да: "Кайсы дөресен сөйли — шайтан белә", — дип икеләнеп утырды. Таң алдыннан гына таралыштылар. Иртәнге чәй өстәле артында йончылган, күзгә күренеп сулып киткән Раян уйланып кына әйтеп куйды:
— Сез мине үстергән, кеше иткән. Сез — минем гаиләм. Ул —бик кызганыч хәлдә. Эш тапканчы, сез аңа акчалата ярдәм итә аласызмы?
Хәйдәрнең йөрәген ут чорнап алгандай булды. Аңламаса да аңламас икән! Ул кулын өстәлгә шапылдатып сугып торып баскан иде, Суфия аны җиңеннән тартып туктатты:
— Сабыр... Әгәр шуңа калган икән... Дөрестән дә, башка әмәле юк икән... Ник ярдәм итмәскә? Шулай бит, әтисе?
Хәйдәр аңа сәерсенеп карады. Их, чын-чынлап белеп бетерми шул ул Алинәне! Хәер... Раян хакына эшли инде ул моны, шуның белән мәсьәлә хәл ителер дип уйлый. Ай-Һай...
Бирсә дә бирде, бирмәсә дә бирде Хәйдәр ул акчаны. Раян кыенсынып кына алгандай итте.
— Аңа ышанмасагыз, миңа ышаныгыз. Мин бит сезнең җилкәдә ятарга дип кайтмадым. Эшкә урнашкач, үзем кайтарырмын, — диде. 
"Илтәм дә кайтам", — дип ышандырган иде. Сүзендә тормады. Башта Хәйдәр улын үзе эзләп кайтты — яшьлек эзләрен хәтерли әле ул, Алинәнең кайсы йортта яшәгәнен яхшы белә. Каршына Алинә үзе чыкты — чәчрәп торган матур кыз иде, арзанлы тәмәке исе аңкып торган чиркангыч хатынга әйләнгән. Ничек ярата алды икән соң ул аны!
— Ул минеке, синең аңа бер хакың да юк! — дип өзеп әйтте.
Аның белән сүз көрәштерү мәгънәсезлек иде. Раян да яшь бала түгел, аны "дөреслек бездә" дип талап алып китеп булмый, дип уйлады Хәйдәр.
— Синеке, синеке! Мин аның белән сөйләшергә генә килдем, — дип тынычландырган булды ул аягында чак басып торган хатынны.
— Теләсә сөйләшер! — дип ыржайды Алинә. — Тик менә теләр микән?
Раян әллә өйдә булмады, әллә, чынлап та, теләмәде — Хәйдәр нәүмизләнеп кайтып китте.
...Адашкан юлчы сыман, өстерәлеп кенә кайтып килә Суфия. Алинә акрынлап үз арбасына утыртып килә улын — менә шунысы йөрәкне изә. Бер кайтмаса, бер кайтыр әле, дип өметләндерә үзен хатын. Тик... ничек булып кайтыр? Юллары артык урау булмасмы? 
МИН КАЙТТЫМ Алдашмавы хак микән?
— Һаман явамы? Туктамыймы?
— Исәбендә дә юк. Бөтен дөньяны томалап алган.
Салихҗанның өсте-башы юеш, яңгыр астында тагын шул килеш йөреп кергән. Маллар карарга дип чыгып китә дә сәгатьләр буе керми. Битенә чәчләреннән су ага — күз яшьләре белән бергә ага инде ул. Нурдидә сизми дип уйлый. Анысы иреннән качып елый. Шулай бер-берсен саклаган булалар, кайчанга хәтле барыр. Вакыт дәвалый, диләр. Дөрес түгел. Яраларны тирәнәйтә генә бара ул.
Хәер, өч ай болай да күп вакыт түгел әле. Фәнисләрен югалтуга шулкадәр генә узды — һаман менәменә кайтып керер кебек тоела ул аларга. Капка тавышы ишетелүгә, каерылып-каерылып тәрәзәгә карыйлар. Ул түгеллеген дә беләләр, барыбер өметләнәләр.
Армиядән исән-сау көтеп алганнар иде бит алар улларын. Авылда юньле эш юк дип, калага китте. Эшмәкәр туганнарына шофёр булып урнашты, Мәскәү белән ике арада йөреп, товар ташыды. Үлеме шул юлда көтеп торган балакайны, инде кайтып җиттем дигәндә, юл фаҗигасенә тарыган...
Көзге яңгыр — елак яңгыр. Ике бәхетсезнең җаннарын телгәләп ява да ява. Күңелгә шырпы кадалган кебек — шул бер уйдан этелеп китеп булмый...
Шыгырдап капка ачылганы ишетелде. Икесе дә тәрәзәгә капланды. Юк, Фәнис түгел. Ир кеше дә түгел әле. Бер кулына — кулчатыр, икенчесенә авыр юл сумкасы аскан хатын-кыз. Карана-карана кереп килә. Машинасы батып калгандыр, йортлары авыл кырыенда булгач, кайчак төнгә калган юлчылар аларның ишеген шакый. Бүген кирәкмәс иде. Читләр белән сүз алышып утырырлык чамалары юк... 
Чакырылмаган кунак аларның хәлен аңлыймыни? Үзе белән дымлы һава ияртеп, дөбердәп килеп керде. Идәнгә кулчатырыннан яңгыр суы агып төште. "Селкебрәк керергә ярамаганмы? " — дип уйлады Нурдидә күңелсез генә. Үзе урыныннан купмады, кызның сәламен дә алмады. Салихҗан торып басты, ияк кагып кына исәнләште. "Кунак кабул итә алмыйбыз" кебегрәк сүз әйтмәкче иде, юлчы үзе башлап авызын ачты.
— Мин туры сезгә дип кайттым, — диде.
Ир белән хатын икесе дә колакларын шомрайтты. Әмма берсе дә кайтарып сорау бирмәде.
— Мин Фәниснең хатыны булам...
Нурдидә ялт итеп иренә күтәрелеп карады. Нинди хатыны? Өйләнүе турында бер сүз дә әйткәне булмады бит улларының.
— Без язылышмаган идек. Бала буласын белгәч, сезгә кайтып әйтмәкче идек. Фәниснең туйны үз акчасына ясыйсы килде. Өлгермәде...
Нурдидә аңа текәлебрәк карады. Акрын гына кузгалып, шкафтан сөлге белән бумази халат алып килде.
— Мунча җылы. Өстеңне алыштыр. Балага салкын тимәсен.
Кунак кыз чыгып киткәч, Салихҗан хатыны янына килеп утырды.
— Дөрес әйтә микән?
Нурдидә авыр сулады. Шулай да йөзе ачылыбрак киткәндәй күренде.
— Алла белсен ... Куып чыгарып булмый инде . Торып карасын.
Ишек кабат шыгырдап ачылды. Башына чүмәләләп сөлге ураган кунак кызы күренде.
— Яңгыр туктаган. — Ул моны әллә кайчангы танышлары кебек әйтте. Нурдидә аш бүлмәсендә чәй әзерләп маташа иде, тәрәзәгә күтәрелеп карады.
— Чыннан да... Кояш та чыгып килә түгелме? 
Өй эче яктырып китте. Кычкырып әйтмәсәләр дә, ир белән хатын бу үзгәрешне яхшыга юрады.
Әрсез кыланмады Альмира ("килен"нең исеме шулай иде), алай да төшеп калганнардан түгел икән. Йортта кайда нәрсә ятканын тиз үзләштерде. Нурдидә нәрсә эшли башласа да, "үзем" дип, ул килеп тотына. Аш-суга да оста, идәнне дә ялт итеп юып чыгара.
— Үзең яшь кенә. Каян бөтенесен беләсең? Әниең өйрәттеме? — диде беркөнне Нурдидә. Аның юктан бар булган "килен" белән әллә ни ачылып сөйләшергә теләге юк иде. Бүген ничектер күңеле нечкәреп китте. Карап торырга сөйкемле генә бала, алда бәхете булырмы, дип уйлады.
— Беркемем юк минем. Булса, сезне борчып йөрер идемме? — Альмира тотлыгып калды. — Детдом баласы мин. Бөтенесен беләсең дип... Тулай торакта өйрәндем инде. Фәнис белән яшәгәндә дә аңа ошарга тырыштым...
Әйтеп бетерә алмады, яшенә тыгылды.
Алай... Яхшымы бу, яманмы? Баланы тапканчы гына сездә торыйм, дип сораган иде. Аннары да китәр урыны булмаячак моның, мөгаен.
Бу хакта Салихҗанга әйткәч, тегесе бераз уйланып алды.
— Ә нәрсә? Яшәсен шунда. Безгә дә юаныч булыр.
— Бала чыннан да безнеке микән соң? Үзебезнең кан булса, юаныч булыр. Ә булмаса?
Кичке аш вакытында Нурдидә сүз югында сүз булсын дигәндәй генә әйтеп куйды:
— Рәзиләләр күренми әле бу арада. Айга икешәр тапкыр кайтып торалар иде. Фәнис кайгысыннан соң атна саен да монда булдылар...
Альмира тураеп утырды:
— Рәзилә апа Фәнисне бик якын итә иде шул. Мин аларны башта бертуганнар дип уйлый идем. Сезнең апагызның кызы икәнне соңрак кына белдем. 
Дөрес әйтә. Алай белешә торган булгач, Рәзиләдән әйбәтләбрәк сораштырырга кирәк әле...
Аннары Альмира сумкасыннан альбом алып килеп утырды:
— Боларны күрү сезнең өчен авырдыр инде . Мин үзем көн саен бер кат карамыйча йоклап китә алмыйм.
Нурдидә башта бик батыраеп килеп утырды. Монысында Фәнис Альмира белән яр кырыенда утыра, бусында — машина кабинасында, монда Рәзиләләр өендә... Артыгын карый алмады, башын тотып, йокы бүлмәсенә кереп ауды.
Ярар, алдашмавы хак икән. Шикләре бераз тарала төште. Менә алар йортында Фәнисләре ятим иткән тагын бер бәхетсез җан өстәлде. Юк, икәү... Туганчы ук "атасыз" исеме күтәргән сабый... 4Бай кияү тапсаң гына..."
...Альмира әтисен бөтенләй белми. Әнисе ул укыган мәктәптә җыештыручы булып эшләде — югарырак классларга җиткәч, әй хурлана иде шуңа кызый. Киемсалымы да иптәшләренекеннән күпкә кайтыш булды. "Нишләп алай, нишләп болай түгел" дип, әнисенең күзен дә ачтырмады. Сәлимә апа ни дисен, "әти-әнине сайлап алмыйлар, сиңа шулай туры килгән инде" дип котыла. "Мәктәпне генә бетерим..." — Альмира мондый сүзне еш әйтә. Тик аннан соң ни эшләячәген тәгаен генә үзе дә белми. Әнисе кебек хәерчелектә яшәмәячәк — менә монысына иманы камил аның.
Тик мәктәпне бетергәч тә хәл әллә ни үзгәрмәде. Зуррагына көче җитмәде, медицина училищесына барып керде. Авылга бүтән әйләнеп кайтмыйм дип китте — тулай торакта яши башлады. Монда да шундый ук тигезсезлек иде. Үз йортларыннан, әтиәниләре яныннан килеп йөрүчеләрнең үз-үзләрен тотышларына кадәр башкача. Берсеннән-берсе кәттә киенәләр, кыйммәтле кафега кереп әбәт ашыйлар. Кайберләренең машиналарына кадәр бар. Альмираның башында көнчелек һәм нәфрәттән торган "ботка" әйләнә башлады. Ник берәүләргә өеп биргән дә, икенчеләрнең бернәрсәсе юк? Ник шулкадәр гаделсез бу дөнья? Альмираның да затлы тун, озын кунычлы итекләр киясе килә. Ә аның күзе төшкән ризыкны алып ашарлык та мөмкинлеге юк. Барлы-юклы стипендия акчасын нәрсәгә генә җиткерәсең? Әнине дә әйтер идем... Бала таба белгән, киләчәген күрә белмәгән...
Бервакыт Альмира базарда "челнокчы" хатын белән танышты. Оек-бияләй ише вак-төяк алырга дип килгән иде. Сатучы хатын аның бер акчасына, бер прилавкадагы әйберләргә карап торуын үзенчә аңлады.
— Хәерченең акчасын арзан товар бетерә, — диде. — Менә монысын ал, кыйммәтрәк булса да, озакка чыдый.
— Бер стипендия акчасы инде ул, күз арзанны эзли, нишләтәсең!
— Ник, ата-анаң бардыр бит? — Монысын сатучы аны янында озаграк тоту өчен генә әйтте, әйберен алмыйча китеп бармасын тагын...
— Юк... Детдом баласы мин...
Теленә ник килгәндер бу сүз. Жәлләтәсе килдеме соң? Андый әни турында "бар" дигәнче "юк" диюең хәерлерәк.
Сатучы ялт итеп кызга күтәрелеп карады:
— Кайда укыйсың соң?
— Медсестралыкка ...
— Әй җаным , ул медик халкының да акчалары песи төкереге генә. Беркемең дә булмагач, ничек яшәп бетерерсең соң син? Берәр бай кияү тапсаң гына инде... 
Андый уй башыннан гел чыкмый инде Альмираның. Ничек итсә итәр, әнисе шикелле булудан Ходай сакласын.
— Миңа эшкә кермисеңме соң ? Укудан бушаган чагыңда диюем. Товарын да берүзем алып кайтам, сатарга да үземә. Кыенга килә.
Альмираның күзләре ялтырап китте:
— Чынмы ?
— Чын, чын! Кичен менә бу адрес буенча кил. Сәрмәдия апа дип сорарсың. Эш җаен шунда сөйләшербез... "Уен-муен эш түгел бу!.. >
...Алдан юл күрсәтүчесе булмады — зерә медицинага барып кергән ул. Аның урыны менә монда — сатуалу тирәсендә. Бу юлы җәйге каникулга да авылга кайтмады, әнисенә исәнлеге турында ара-тирә хәбәр генә юллап торды. "Челнокчы" букчасын күтәртеп, Сәрмәдия апасы кызны ара-тирә якын-тирә авылларга да чыгарып җибәргәләде. Иренмәде Альмира, эшенә чытырдап ябышты. Көннекен-көнгә акчасын хуҗасына алып кайтып бирә торды, тегесе шундук аңа тиешлесен санап бирә барды. Тора-бара хәйләләргә дә өйрәнде кызый — Сәрмәдия әйткән бәядән арттырып сата алсаң, аны аңа әйтеп тә торасы түгел икән! Акчаның җиңелрәк кергәне бик рәхәт нәрсә икән ул, кулны ныграк җылыта икән!
Әллә ни затлы булмаса да, җылы тун, озын кунычлы итекләр белән каршылады кышны Альмира. Иске ахирәтләрен "онытты", машиналы кызлар белән беррәттән кыйммәтле кафеларга кереп утыра башлады. Курсташы Сәрия белән дә якыннанрак шунда танышты.
— Без башта сине танымадык, — дип сөйләде соңыннан Сәрия. — Бу җәйдә алыштырып куйдылар мәллә сине? Аяк атлауларыңа кадәр үзгәргән иде. 
Альмира сөрмәле күзләрен хәйләкәр ялтыратып елмайды:
— Секрет фирмы! Максатны куя белергә генә кирәк, аннары үзе бара ул!
...Барып бетерә алмады, сөртенде. Сәрмәдия белән ике аралары уйламаган җирдән бозылды.
Якшәмбе көн иде, ике олы букчасын иңнәренә аллап-артлап асып, автовокзалга китте Альмира. Юлда барганда, башына бик шәп фикер килде. Эше бара, акчасы кереп тора, ник болай интегеп йөрергә тиеш соң әле ул? Сәрмәдиянең үзенең җәяү йөргәне юк, нишләп аңа да бер кечкенә генә булса да машина алу турында уйлап карамаска? Хәзер адым саен кредит тәкъдим итеп торалар. Башлап җибәрү өчен Сәрмәдиянең үзеннән тагын берәр йөз мең сорап торсаң...
Бу хакта әйткәч, алай киреләнмәде тагын Сәрмәдия апасы, тик акчаны бик кисәтеп бирде.
— Алдыңны-артыңны уйлап бетер! — диде. — Машина алу уен-муен эш түгел ул!
Хак әйткән. Хәйран шомара төшкән тормышы менә шуннан аксый башлады инде Альмираның. Башта машинага права ала алмый тилмерде. Бер керде имтиханга, ике керде. Аннары тагын шул Сәрмәдия булышты — имтихан алучыны "калын конверт" белән ул "майлады". Соңыннан ул конверт акчасы теге йөзлеккә әҗәт булып өстәлде...
Читтән карап торырга гына рәхәт, машинаны туктаусыз карап, хасиятләп яшәү җиңелләрдән түгел икән. Әле тегесе эштән чыга, әле монысын яңартырга кирәк. Бөтенесе акча сорый! Өстәвенә, авылларга машинага төянеп чыгып китү күңелле булса да, артыннан ук өелеп-өелеп штраф кәгазьләре кайта башлады. Бер банктан алды кредит акчасын, икенчесенә түләде. Берзаман анысына да көче җитми башлады — башны алып качасымыни! Менә шунда сүзгә килештеләр Сәрмәдия белән. Машина кредитын түли алмаганны, әҗәтен аңа ничек кайтара алсын соң инде ул! Базар хатыннары теле белән бик яман янады Сәрмәдия, суд белән дә куркытты, кыйнатып ташлау белән дә. Булсын иде кешенеке кебек бай атаң, ник Альмираның гына тормышы болай булып чыккандыр!
Әнисен дә, язмышын да каһәрли-каһәрли яшәп карады да, ахыр чиктә машинасын сатып котылырга мәҗбүр булды. Сәрмәдия белән бөтен исәп-хисапны өзде, тик башка "койрыклар"ының әле берсе, әле икенчесе артыннан сөйрәлеп йөрүен дәвам итте...
Беркөнне кафеда Сәрия белән бер өстәл артына туры килделәр.
— Бу арада сөмсерең коелып йөри, сөйгән ярың ташлады мәллә? — дип, уенын-чынын кушып сорады Сәрия.
Альмира каушап калды. Абау! Сизелә микәнни? Сер бирәсе түгел иде бит...
— Шулайрак... Әй, бик исем китеп тормый әле. Беткән ди аның ишеләр...
— Дөрес, кызый! Синең кебекләргә юньлерәкләре дә табыла аның... — Аннары бераз уйлап торды да: — Иртәгә әниләр авылга китә. Кил безгә кунакка. Күңелле булачак! — диде.
...Вәт, малай, яшәп тә карый кешеләр! Альмираның төшенә дә кергән тормыш түгел бу! Бизәкле тимер рәшәткә белән уратып алынган ихата эчендә кызыл кирпечтән салынган галәмәт зур йорт калкып утыра. Әллә дүрт катлы ук инде?! Йорт каршындагы бакчада яшелчә-фәлән юк, чәчәк тә кыркылган яшел чирәм — нәкъ кинолардагы кебек! Альмира көнләшүеннән кара коелды. Сәрия артыннан иреннәрен чәйни-чәйни атлады. Иманы камил, ишектән кергәч тә өске катка менә торган бормалы баскычлар белән зәңгәр сулы бассейн каршы алачак аларны...
Кунакка Альмира үзе генә чакырулы түгел икән. Берничә курсташ кызлары янында таныш булмаган егетләр дә бар. Альмира аларның көлешә-көлешә биюләренә күңелсез генә карап утырды. Ни дип сөенә инде болар? Ул үзе нишләптер бернидән дә кызык тапмады, кара уйлары һаман комачау итеп тордымы? Инде китәргә дип кузгалганда гына Сәрия аны бер егет янына алып килде — болар компаниясеннән түгел, Альмира аның ишектән яңа килеп кергәнен абайлап алган иде.
— Әнинең туганнан туган энесе Фәнис, менә, танышыгыз, — диде.
Альмира егеткә күз чите белән генә карап алды. Әллә ние юк инде. Алай гына да түгел, теге егетләрдән күпкә кайтыш та әле. Әллә ничек, авылчарак дияргәме... Аннары кыз капыл гына айнып киткәндәй булды: әнинең энесе диме? Туктале, тукта...
Аннары Альмира Фәнис янына беркемне дә якын җибәрмәде. Җибәрмәде дип, ул аны кешегә сиздерми генә эшләде. Керфекләрен аска каратып кына сөйләшүе, тыйнак-сабыр хәрәкәтләре, "кыстамагыз, соктан башка нәрсә эчкәнем юк" дип, ягымлы елмаюы белән үзенә каратты ул Фәнисне. "И-ха-хай" килеп, егетләрне биюгә үзләре өстерәп чыгара торган курсташ кызларыннан бик нык аерылып торды кызый ул көнне.
Өч көн үткәч, Фәнис Альмираны үзе эзләп килде. Юкса, шуның белән шул микәнни дип, кызның эче дә поша башлаган иде.
— Онытып куймасын әле, мин әйтәм, үземнең исән икәнлегемне белдереп кайтыйм дидем, — дип, уйнапкөлеп сөйләште егет. — Дальнобойщик мин, ишеткәнең бармы? Кайчак атналар буена юкка чыгарга туры килә. Мин югында кара аны! — дип, бармак янаган булып та кыланды.
Урыс әйтмешли, "стерпится — слюбится", әллә ни мөкиббән китмәсә дә, Альмира аны "яшәргә яраклы" дип тапты. Акчалы гына булсын! Бай хуҗабикәнең туганы булгач, төшеп калганнардан түгелдер әле. 
Беркөнне Фәнис аны Сәрияләргә кабат кунакка дәште.
— Вакытлыча шуларда яшим мин, — диде. — Рәзилә апаның сине күрәсе килә, әйдә, бер әйләнеп кайтыйк әле! — дип кыстады.
Альмира ялындырып кына ризалашты. "Яхшы булыр микән?" — дигән булды.
Менә шулай матур гына башланып киткән иде аларның дуслыклары. Рәзилә апасына да ошагандыр, юкса аннан соң да кабат-кабат чәйгә дәшеп тормас иде. Тора-бара кызый аларда кунып ук кала башлады. Инде Фәнис "туй" дигән сүзләр дә чыгарган иде. Бу затлы гаилә Альмираның упкынга төшеп барган тормышына менә-менә килеп керәм дип тора иде...
Булмады. Дөньяның асты өскә килде. Коточкыч фаҗига Альмираның бөтен планнарын җимереп ташлады... "Бишектәге — биш төрле... >
... — Сиңа әйтәм... Бакча җимешләре беткән икән монда. Базга төшеп менче. Антоновка алмаларын күбрәк алып мен. Берәр банка тозлы кыяр белән помидор да эләктер. Киленгә витамин кирәк.
Нурдидәнең шулай вакыт-вакыт дәртләнеп китүенә Салихҗанның да күңеле була. Ул да җилпенебрәк йөри башлый. Фәнисне кайтарып булмый инде. Менә монысын сакларга кирәк. Киленнең үзенең фаразлавы хак булса, малай буласы. Шуннан арысын уйлыйсы килми әле аның, хәзергә шунысы белән юана.
Бу йортта гына түгел, бөтен авылга үз кеше булып бара Альмира. Ачык чырайлы, тәмле сүзле булганы өчен яраталар. Рәзилә апасын әйткән дә юк — кайткан саен кочаклашып бер елашып алалар. Алар га Нурдидә дә килеп кушыла.
— Улыбызның үзенә охшап туса иде, йа Раббем, — ди. 
Тора-бара ул киленен йорт эшләреннән читтәрәк тотарга тырыша башлады. "Авыр күтәрмә, сиңа ярамый", "Артык кызу хәрәкәтләнәсең, балага зыян килмәсен" дип, гел кисәткәләп тора. Альмира карышмый, зал ягындагы йомшак диванга җәелеп кереп утыра да сәгатьләр буе телевизор карый. Салихҗан бу хәлне килештереп бетерми, хатынына ияге белән генә ымлап, иңнәрен сикертә. Тегесе кулын селти, вакланма инде, янәсе, шулай кирәк!
Ниһаять, көтеп җиткерә алмастай тоелган көн килде — машина юллап, Альмираны райондагы бала тудыру йортыннан Салихҗан үзе алып кайтты.
Урамда май ае, өздереп-сыздырып кошлар сайрый, чалт аяз күктә кояш елмая иде. Шул матурлыкка өстәлеп, йортка өерелеп бала тавышы килеп керде. Җанлы төргәкне караватка җайлап салуга, ирлехатынлы икәүләп аның өстенә капланды. Кычкырып әйтмичә генә, тырышып-тырышып, баладан Фәнис чалымнарын эзләделәр. Охшаган да кебек, юк та кебек... Теләсә нишләсеннәр дигән кебек, читкәрәк китеп утырган Альмира аларга көлемсерәп карады:
— Бишектәге биш төрле, диләр түгелме? Үсә-үсә әллә ничә төрлегә үзгәрер әле.
Ярар, исән-сау үстерергә язсын. Әнә бит никадәр сөенеч алып кайтты ул йортка. Нурдидә кая басканын да белми шикелле. Салихҗан бала караваты яныннан бөтенләй китә алмый. Һәр икесенең күзләре ачылып, башлары сафланып киткәндәй хәзер.
— Исемен ничек кушыйк икән? — дип, киленнең үзләре белән киңәшләшүе дә күңелләренә хуш килде. — Фәнил дисәк ничек булыр? Фәнил Фәнисович дигәндә әйбәт яңгырый бит, иеме?
— Ие, ие! — дип, Салихҗан бала янына очып ук килде. "Фәнил улым!" дип, үчтеки иттермәкче булды. Нурдидә тотып калды:
— Китче, юләрләнмә, төшереп җибәрәсең бит! 
Көн дә шулай мәш килеш. Баланы өчәүләшеп карыйлар. Хәер, Альмираның үзенә юньләп эләкми дә бугай әле ул... "А һ, ул үткән көннәр!.."
...Үткән көннәр исенә төшкәндә өшеп киткәндәй була Альмира. Суд приставлары кешенең кайгысы барын аңлыймыни — кредитын түләргә кушып, "түләмәсәгез..." дип янап, көн аралаш килеп башын әйләндерделәр. Бөтен тулай торакка "даны" китте бугай инде — белгәне-белмәгәне борылып-борылып карап үтә. Училищега килеп утыргач кына бераз тынычлана кыз — Сәрия белән кайгылары уртак булгач, икәүләп елашып та алалар.
Менә шулай башын кая алып качарга белми йөргәндә, тагын бер яңалык исен җибәрә язды Альмираның. Соңгы араларда кәефе чуалды, дәрескә торып китәргә дә хәле булмый башлады. Ул моны бүлмәдәшләренә "стресстан" дип аңлатты. Алай гына булмаган икән шул — бала көтә булып чыкты ул. Шул гына җитмәгән иде! Иортсыз-җирсез, ирсез-нисез, җилкәңдә тау чаклы бурычың өелеп торганда ул бала белән кая барып егылмак кирәк! Күтәренеп, әнисе янына кайтыргамы? Ю-ук! Бер баласын кеше шикелле үстерә алмаганны... Хәер, ул үзе дә аны бусагасыннан да атлатмаячак, әллә нигә бер күрешкәндә дә "ташлап киттең" дип җанын ашый...
"Хәерче тәкәббер" дигән сүз Альмирага бик туры килә — ай-һай, кеше алдында сер бирергә яратмый да инде! Бөтен килеш-килбәте, күз карашларына кадәр "син кем дә, мин кем!" дип кычкырып тора... иде. Бу ят хәбәрдән сыгылды. Үз-үзен кочаклап, сәгатьләр буе караватында утырып тора башлады. Беркөнне бүлмәдәшләре Сәрияне ияртеп кайтты — "дустыңның хәле авыр, килеп күр әле" дигәннәрдер инде. Альмираның күңеле кузгалды. Юатучы кешең булганда үзеңне тагын да жәлләп җибәрәсең бит аны. Сәриянең иңенә башын куеп елады-елады да, түзмәде, бар хәсрәт-борчуларын бер сулышта сөйләп ташлады. Сәрия шаккатып тыңлап утырды. Китәр алдыннан:
— Тукта, алай ук бетеренмә әле, — диюдән башканы әйтә алмады.
Альмира аны озатырга да чыкмады, юрганын башыннан ук бөркәнеп ятты. Ялгышты, аңа ачылып ташлап, тагын бер кат ялгышты. Байлар кеше хәлен аңлыймыни алар!
Дөрес уйламаган икән. Сәрия икенче көнне үк кабат килеп җитте.
— Әйдә, тор, үзеңне рәткә китер. Әни чакырды, — диде.
Альмираның күзләре шар булды. Ник икән? Мораль укырга булса, кирәге бер тиен...
Ни гаҗәп, Рәзилә апасы аны бик җылы кабул итте. Юкса куллары белән дә, күзләре белән дә ут уйната торган гаярь хатын ул. Бөтен туганнары аның янында биеп кенә йөри кебек. Фәнис белән килеп-китеп йөргән чакларында да Альмира суларга да курка, җайлыҗайсыз сүз ычкындырмагаем дип коты алына иде. Бу юлы әллә ничегрәк, йомшарганрак дип әйтергәме...
— Әйдә, утыр әле, акыллым... Бу кайгы бөтенебезнең акылын алды, юньләп күрешкән-сөйләшкән дә юк. Сиңа алай ташлап бетермәскә иде безне. Шатлыкта гына түгел, борчу килгәндә дә бергә булырга кирәк...
Альмира үзен бик киеренке тотты. Тик торганда гына кешедән яхшылык күргәне юк аның. "Монда ниндидер подвох бар", — дип уйлады. Тик нинди?
— Миңа Сәрия барысын да әйтте. Бик дөрес эшләде — син аңа ачуланма. Кредитларыңны капларга булышырмын. Курыкма, процент алмам, эшли башлагач түләрсең. Теләсәң, эшле дә итәрмен... — Рәзилә сөйләде дә сөйләде. Альмираның башында томан иде, башта берни дә аңламады. Ничек булыша? Ник булыша? — Ә балаңа тимә. Тап син аны. Нурдидә апаларга да бер юаныч булыр. Бик әйбәт кешеләр алар. Күрсәң, үзең дә ышанырсың... Китсә ни дә, кайтса ни...
...Әйе, бик белеп әйткән Рәзилә апасы. Альмирага каената-каенанасының ышанычын акларга күп кирәкмәде дә. Баштагы тырышлыклары бушка китмәде кызның — хәзер инде аның үзен өрмәгән җиргә дә утыртмыйлар. Әллә чын, әллә ялган — баланың һәр хәрәкәтен Фәнисләренә охшаталар. Моның өчен бөртек тә ачуы килми Альмираның. Теләсә нишләсеннәр, куып кына чыгармасыннар. Хәер, нинди куу ди ул! Үзләре куркалардыр әле, чыгып китә күрмәсен ди торганнардыр. Бу кадәр дә "ялап" ятмаслар иде баланы. Өйдәге вагына-төягенә кадәр чаба-чаба үзләре эшли, Альмирага юньләп эләкми дә. Салихҗан абый "кызым" дип тә эндәште әле беркөнне...
Аларның бу кыланмышларына хатын үзе битараф. Эреп тә китми, ачуы да килми. Урыс әйтмешли, "не до этого". Ятса да, торса да, электән калган борчулары әле бер, әле икенче җирдән баш калкыта. Шуңадыр балага карата да әллә ни җылылыгы юк бугай аның. Хәер, кемгә генә бар икән соң аның җылылыгы?
Фәнилне алып кайткач, әнисе янына да бер генә тапкыр, анда да көнендә генә кайтып килде. Кызын югалтып, училищега барып эзләп йөрмәсен тагын дип хафаланудан гына кайтты. Баласы барлыгын да, кайда яшәве хакында да әйтмәде.
— Минем өчен пошынасы юк, — дип, әнисен каты итеп кисәтте. — Эшлим дә, укыйм да, шуңа күрә вакыт аз кала. Кирәксә, мин сиңа үзем хәбәргә чыгармын.
Менә шулай ара-тирә "хәбәргә чыгуы"н көтеп яши инде әнисе. Нишләтәсең, үзе гаепле. Раз Альмираның әтисеннән уңмаган икән, кабат юньлерәк кешегә кияүгә чыгарга булмаганмы? Бервакыт Альмира шулайрак дигән иде, әнисе мышкылдап елап ук җибәрде.
— Соң, синең хакка бит барысы да, үги әти белән үстерсәм, рәхмәт әйтер идеңме? — диде.
И Ходаем, сөйләгән дә була инде! Караучысы булмады дими! Ю-ук, ул, мәсәлән, бала дип үзенең тормышын корбан итәргә һич тә җыенмый!
Нурдидә белән Салихҗан (ул аларга "әти", "әни" дип тә, "апа", "абый" дип тә әйтә алмый, "сез" дип кенә эндәшә), баланы бик яраткач, аны үзләренә калдырып кына китим мәллә, дип тә уйлап куя Альмира. Андый җүләр уйлар башына болай гына кереп чыга — юк, юк, әлегә артык хәрәкәтләр ясарга ярамый. Суд приставларыннан качып китте бит ул монда, эз югалтыр өчен бик шәп урын булды бу. Юкса Рәзилә апасы әйткән иде, бала туганчы үзебездә яшәп тор, дигән иде. Кредитларының бер өлеше хакында гына әйтте аңа Альмира. Анда да: "Фәнис белән бергә алдык, туй расходларына булыр дигән идек", — дип ялганлады. Бөтенесен бер юлы әйтсәң, Рәзилә булып Рәзилә дә шартлар иде, мөгаен...
...Туйдырды. Көннәренең бертөрлелеге, алдагы билгесезлек туйдырды Альмираны. Каенана-каенатасы белән дә, сөйкемсез авыл кешеләре белән дә көчәнеп кенә сөйләшә башлады. Шундый итеп күз алдына китергән идемени ул тормышын? Вакыт бара — Фәнилгә дә ике яшь тулып китте, әллә Рәзилә белән киңәшеп карасынмы соң?
Шулай икеле-микеле уйлар эчендә бәргәләнеп йөргән көннәре иде, аны суд приставларының чакыру кәгазе эзләп тапты. Коелыплар иңде хатын, үзен кая куярга белмәде. Картларга гына ишетелә күрмәсен берүк...
Икенче көнне иртүк Альмира калага җыенды. 
— Укыган җиремдә административный алган идем, шуны озайтырга барып киләм, — диде.
Нурдидә белән Салихҗанның бер колакларыннан керде аның сүзе, икенчеләреннән чыкты. Аларга ни! Бөтенләйгә китеп барса да, әллә ни исләре китәргә охшамаган. Фәнил булгач, шул җитә. Иртәдән кичкә кадәр әле берсе, әле икенчесе шул бала белән әвәрә килә. Шуларга карый да бу дөньяның кызыклыгына исе китә Альмираның.
...Боргаланып тормады хатын, Рәзилә белән очрашкач, йомышын турыдан-туры әйтте:
— Эшле дә итәрмен дигән идегез... Әби-бабай өстендә болай озак ятып булмас инде. Сезгә дә әҗәтемне кайтарырга вакыт...
— Ә укуың? Аны нишләтерсең икән соң?
Альмира кулын гына селтәде. Уку кайгысымыни, янәсе. Рәзиләнең аннан шундыйрак җавап көткәнен күреп тора бит ул... 4Синең кебек булмам, дидемме? 1 >
...Артурны янәшәсенә утыртып, кап-кара джипта кайтып төште Альмира әнисе янына. Өйгә кергәч, дәү-дәү пакетларны шапылдатып өстәл өстенә китереп утыртты.
— Менә, әни, сиңа кияү күчтәнәчләре. Монысы — Артур, таныш бул. Без озакка түгел, вакыт тар. Иркенләп кайткан чаклар булыр әле...
Сәлимә апа әле кызына, әле таныш булмаган мут егеткә күзләрен мөлдерәтеп тик карап торды. Альмира гел шулай: давыллап кайтып керә дә, әнисенең куйган чәен эчәргә дә вакыты тими, җилфердәп китеп тә бара. Бу Артур дигәннәре ниндирәк бәндә икән тагын? Унбиш минут эчендә аны каян белеп бетерәсең... Хәер, белергә кирәкми дә. Альмира аны үзенең тормышына тыкшынмаска күптән өйрәтеп бетерде инде. Кайда, кем булып эшли аның кызы — монысын сораштырудан да мәгънә юк. Беркөнне шул хакта сүз кузгаткач, Альмира хәйран дорфа итеп:
— Әйткән идемме "синең кебек булмам" дип? — диде. — Әйбәт, акчалы урында эшлим! Бетте-китте!
Дөрес әйтә, бу юлы аның сүзләрендә тамчы да ялган юк. Рәзиләгә рәхмәт, тормышын ул рәтләде. Башта тегендә-монда йөгертеп йөрде дә тора-бара җитдирәк эшләр дә куша башлады. Базар гына дисәң дә, Сәрмәдия кул астындагы сату-алу эшләре Альмираны хәйран шомарткан иде. Кирәккәндә бер эштән дә чирканмый да, иренми дә ул, кемнеңдер ышанычын аклыйсы булганда, бигрәк тә.
Рәзиләнең берничә ноктада рестораны, кафесы бар. Шуның берсендә — "Тантана" кафесында администратор булып эшли хәзер Альмира. Жәл, авылдашлары, мәктәптә, училищеда бергә укып маташкан элеккеге дуслары күрми. Сәрия генә кергәли. Альмира аның шундый бай әнисе була торып, гап-гади шәфкать туташы булып эшләп йөрүенә аптырый. Беркөнне үзенә әйткән иде, Сәрия көлде генә.
— Бөтен кешегә бизнес-леди булырга димәгән бит! — диде. — Табиблыкка укыйсым килә әле минем. Быел да имтихан биреп караган идем, булмады. Әйтте диярсең, барыбер кермичә туктамыйм!
Йә, ни әйтәсең инде моңа? Тиле дисәң, тиле түгел...
Акчалы икәнеңне белгәч, яныңда бөтерелүчеләр дә күбәя икән. Альмира андыйларны берничә атна гына сынап карый да араны өзә. Йөрмәсеннәр баш әйләндереп! Эшләп ашасыннар. Хәерче асрап ятарга җыенмый әле ул.
Ә менә Артур беренче күрүендә үк йөрәгенә сары май булып ятты. Киенүе дә, үз-үзен тотышы да "культурный". Аның белән тегендә-монда барганда да йөзең кызарырлык түгел. Өстәвенә Рәзилә апасының коллегасы — үз шәһәрләрендә берничә рестораны бар икән. Шунысы жәл: читтә яшәгәч, сирәк күрешәләр. 
Бер килүендә Артур Альмираның кабинетына бер кочак роза чәчәкләре күтәреп керде.
— Җитте болай яшәргә, әйдә, өйләнешик! — диде.
Хатын аптырап калды.
— Ничек? Син кайда да, мин кайда...
— Ә нәрсә? Туймадыңмы хатын-кыз башың белән шундый йөкне сөйрәп барудан? Инде бер дә эшсез ята алмыйсың икән, миндә юкмыни ул кафелар?
— Белмим инде... Рәзилә апа белән киңәшеп карасам гына...
Монысына Артур гомер булмаганча күтәрелеп бәрелде:
— Тотасың да "Рәзилә апа" ди башлыйсың! Кем соң ул сиңа? Ни брат ни сват! Ничә ел тир түгәсең инде син аңа хәзер? Өч елмы? Әллә дүртме? Менә шул Рәзилә апаңның кесәсен калынайтып ятасың бит инде син!
Альмираның күзләре шар булды. Дөрес сөйлиме ул?
— Ничек инде аның кесәсен... Ул урнаштырмаса, йөрер идем хәзер каңгырап...
— Урнаштырган, рәхмәт. Но син бит инде аңа тиешлесен артыгы белән түләдең. Синең шикелле эт күк хезмәт итүчене тагын да таба алыр микән ул, ай-һай... Үз кадереңне үзең белмисең син, алтыным... -"Кулыңа керөм дип торганда...>
...Альмираның гөрләп барган тормышы бер көн эчендә җимерелде дә төште.
Мәхәббәт дигән нәрсә харап итте — үзеңнән башка берәүгә дә ышанырга ярамаганын күптән үзләштергән иде бит ул югыйсә! Хатын тормышына гына түгел, кафе эшенә дә ничек үтеп керде соң ул Артур? Баштарак биргән киңәшләре ярады, аларын Альмира Рәзиләгә үзенеке итеп җиткерә торган иде. Анысы: 
— Молодец, кызый! Баш бар синдә. Болай булса, эшләр тагын да хутка китәчәк әле безнең! — дип мактап җибәргәндә, әй рәхәт тә була иде инде.
Тора-бара Артур гел бер "җыр"ны көйләргә тотынды — җайлап кына, майлап кына, артык басым ясамыйча гына...
— Синең моңа тулысынча хакың бар... Тиешлесен отработала, җитәр... Бу дөньяда үзеңне җүләрсеттереп яшәргә ярамый... Кулыңа үзе килеп керәм дип торганда, киреләнеп маташу — ахмаклык... Тапшыр үземә — менә дигән итеп башкарып чыгармын... Ышанасыңдыр бит? Әйе, җаным, диген! Миңа да ышанмасаң аннары...
"Тантана" документларының Артур кулына ничек күчүен Альмира абайламый да калды. "Биш минуттан кафеның тулы хокуклы хуҗабикәсе булачаксың", — дип котыртты аны күңел түренә үк кереп оялаган Артур атлы "шайтан". Бу бәхетле мизгелләрне күз алдына китереп, бөтенләй изрәде хатын...
Ул "биш минут"тан соң ни булачагын алдан белгән булсамы?! Кем җиткергән, каян белгән — Рәзилә алар өстенә бер көтү "тән сакчылары"н ияртеп, кара өермә булып килеп керде. Күз ачып йомган арада Артурны бүлмәдән күтәреп кенә диярлек алып чыгып киттеләр... Рәзилә Альмира алдында яткан кәгазьләрне зур куллары белән көрәп кенә алды да, җил-җил атлап, бер агарып, бер күгәреп утырган хатын каршына килеп басты:
— Чүп-чарларыңны җыярга биш минут вакыт сиңа! Моннан соң күземә чалынып кара — аяк астына эләккән бөҗәк сыман сытып кына үтерәчәкмен! 4Бер тапкыр алып кайтсаммы?!"
...Әле син алаймы?! Ә бит мин баланы да синең сүзне тыңлап кына тапкан идем! Нәрсә куштың, эт шикелле шуны эшләп йөрдем. Ә син аңлашуны кирәк тә санамадың. Бер сүз әйттермичә куып чыгардың...
Кара джип ялан кыр уртасыннан ыжгыртып чаба. Альмираның уйлары да бәйдән ычкынган кебек — әле тегендә, әле монда "кереп" чыга. Алаймы?! Юк, җанкисәкләрем, берегез дә мәрхәмәт көтмәгез, таш белән атканга аш белән ату гадәте юк миндә...
Салихҗаннар капка төбенә дә машинасы белән давыллап килеп туктады хатын. Ишеген гадәттәгедән катырак япты, капканы да тибеп кенә ачты. Нурдидә белән Фәнил ян бакчада җиләк җыеп йөри иде, Альмираны күргәч, тураеп бастылар. Елмаерга дип ачылган авызлары шул килеш калды — "кунак"ның зәһәрлеге йөзенә кеше куркытырлык булып яткан иде. Малай янына атлап түгел, очып килде. Кулыннан каерып диярлек тотып, өйгә таба өстерәде:
— Киен!
Фәнил атлый-йөгерә әнисе артыннан иярде, бусагага җиткәч, абынып егылды да кычкырып елап җибәрде.
— Нәрсә дип үкерәсең?! Мужикмы син, юкмы? Иркәләп, тәмам бозып бетергәннәр инде!
Бусын тагын да кычкырыбрак, кызу-кызу артларыннан ияргән Нурдидә яхшырак ишетсен дип әйтте.
— Чү, чү... Нишләмәкче буласың, килен... Аңлатып эшләсәңче... — Нурдидә әле баланың күз яшьләрен сөртмәкче була, әле аш өстәленә килеп тотына — юлдан кайткан кешегә чәй куярга кирәктер бит инде...
— "Нишләмәкче", имеш! Син аны әнә Рәзиләңнән сора!.. Бер тапкыр алып кайтып күрсәтсәмме сезгә мин моны! — Альмира этә-йолка Фәнилне киендерә, шул арада комод тартмаларын тартып чыгарып, үзе белән өстерәп кергән зур юл сумкасына бала әйберләрен тутыра иде.
— Ничек Рәзиләдән... Аның ни эше бар? Килен, тукта, ярсымачы, зинһар...
— Килен, имеш! — Альмираның ярсудан зәңгәрләнеп килгән йөзенә мыскыллы елмаю килеп кунды. — Пычагым да килен түгел мин сезгә! Жәлләп, яралы күңелегезне ямар өчен генә әйттем мин аны оныгыгыз дип! Ә сезгә... Ит яхшылык, күр шакшылык... Кит, торма юлымда каккан казык кебек!..
Нурдидә бөтенләй каушап төште. Еларга да, көләргә дә белмичә тәмам шашып калган бала каршына чүгәләде. Тегесе баскан урынында тыпырдый-тыпырдый чырылдап елап җибәрде дә Нурдидәне муеныннан каты итеп кочаклап алды:
— Дәү әни, дәү әни...
Моны күреп, Альмира тагын да ныграк ярсыды, баланы әбисе кочагыннан кубарып алды да, шакышокы атлап, ишеккә юнәлде:
— Күрсәтәм мин сиңа хәзер дәү әниеңне!
Нурдидәнең аяклары атламас булды. Өстерәлеп барып, тәрәзә каршындагы кәнәфигә килеп ауды. Салихҗан кайтканчы шул торышын үзгәртмәде. Ишек тавышы ишетелгәч, эченә бераз җан кергән кебек булды.
— Синме ... Иртәрәк кайтмадың ... Күрми калдың ...
Салихҗан ишетеп кайткан иде. Сораулар биреп йөдәтмәде.
— Чү, чү... Алай бик бетеренмә әле. Бер кайтмаса, бер кайтыр. Үзебезнең кан...
— Алай түгел дип әйтте бугай ул...
— Ышанма син аңа. Рәзилә белән ике арада нидер булган, ачудан әйтә ул аны. Янымнан дуылдап узып китүеннән үк аңладым.
— Ышанмадым. Баланың кашларын кара — Фәнисебезнеке дә шулай бер-берсенә кушылып тора иде...
— Аяк атлаулары да тач аныкы. Укыйм дип торуын кара тагын. Фәнис тә биш яшеннән хәреф таный башлаган иде, хәтереңдәме?
Нурдидә сыгылып төште. Салихҗан да җайсыз итеп хатыны янына килеп төртелде. Аны "кайтыр" дип юатса да, үз сүзләренә үзе дә ышанмый иде ул. Хәрәкәт итәргә кирәк!
Альмираның эче тулы ут иде. Бер дөрләп янып китә, бер пыскып утыра башлый. Күңеленнән генә гел Рәзилә белән әйткәләшеп йөри. Кайчак, Фәнилне сискәндереп, кычкырып ук җибәрә:
— Ашыкма, безнең урамда да бәйрәм булыр әле!
Ул "бәйрәм"не, билгеле, Артурдан көтә хатын. Яратканын җай чыккан саен әйтеп торды бит ул аңа, үз шәһәренә күчәргә әнә ничек ялына-ялына чакыра иде. Шул чакта ук бөтенесенә төкереп китеп барасы булган! Кем белгән аның шулай килеп чыгасын...
Кайчаннан бирле хәбәре булмавы гына эчен пошыра. Телефонын бөтенләй өзеп куйганмы? Рәзиләгә ачу килде дип, аңа үпкәләп ятмый торгандыр бит инде? Юк, болай булмый, хәрәкәт итәргә кирәк! Акчасы да тоткан саен кими, кысылып яшәргә күнекмәгән лә ул!
Җитмәсә, бала чабуына ябышкан — суларга да бирми. Үзенең күзеннән яшь кипми, өзми-куймый дәү әнисе белән дәү әтисен таптыра. Җайлап та әйтеп карады Альмира, ярсып китеп, арт ягына да төшергәләде. Юк, тынычланмый. Аның белән ничек тормышын көйли алсын ул?
Беркөнне җыенды да юлга кузгалды. Әнисе бар бит әле аның, кызына авыр чагында да булышмаса... Дөрес анысы, Сәлимә апаның Фәнилне бер тапкыр да күргәне юк. Ул аның дөньяда барлыгын беләме икән әле... Кеше аша ишетелгән булса гына инде. Кызы белән алар бу хакта бер авыз сүз алышканнары булмады — Альмира кирәк тапмады. Менә хәзер күрешерләр инде.
Сәлимә апа аның хәбәрсез-нисез кайтып төшүенә ияләнгән инде — машина тавышын ишеткәч, кабаланып йөгереп чыкмады. Фәнилне күргәч кенә каушап китте. Бусы ни инде тагын? 
— Әни, аптырама да, мине дә аптыратма. Оныгың бу синең. Калдырырга урын юк, бер-ике кичкә генә үзеңдә тотып тор әле.
Ничек инде "тотып тор"? Әйбер түгел лә ул, җан иясе! Сәлимә апа авызын бер ачты, бер япты.
— Синең бер-ике кич дигәнең... Мине санлармы соң ул? Әле үк сытылырга чамалап тора...
— Бала сытылмый тормас инде! Килеп терәлмәсәм, сиңа ялыныр идемме? Вопрос жизни и смерти — берике кичкә генә, артыкка түгел!
Фәнилнең еларлык та хәле калмаган иде — аналыкызлы әйткәләшкән арада, төенчегенә терәлеп йоклап ук китте. Сәлимә апа аны чишендереп, караватка җайлап урнаштырган арада, Альмира, "пока-пока"сын тиз-тиз генә кабатлап чыгып та очты... "Дәү әнисен таптыра... >
Бәхетең бер булмаса, булмый икән инде ул. Альмираның туганда ук маңгаена шулай дип чәпәп куелгандыр, мөгаен. Күпме көчәнеп карады, булмады. Юлыңда рәтле-рәтсез кешеләр очрап торгач, шулай булмый хәле дә юк.
Артурның туган шәһәрен аркылыга-буйга урады хатын. Кермәгән ишеге калмады — ул әйткән кафеларның исемен ишеткән бер генә кеше дә табылмады. Аннары гына үзе өчен коточкыч ачыш ясады хатын — җайлап-майлап аның байлыгын кулга төшерергә йөргән ул егет!
Ни өчен аның "Тантана"сына ябышып ятуы хәзер генә башына китереп сукты Альмираның. Өйләнешик диюе дә күз буяу өчен генә булган бит инде аның! Исеме дә үзенеке микән әле? Әллә эзләтеп караргамы?
Бусы үзенә дә көлке тоелды. Йә, таптылар ди. Шуннан нәрсә? Мин аның аркасында урамда калдым, җәзасын алсын, диярме? Адәм көлкесе! 
Шул урында уйлары өзелде — кесә телефоны шылтырый башлады. Башына беренче килгән уй "Артур" булды. Мизгел эчендә фикере буталды — әгәр Артур шылтырата калса, бу минутта ул аны гафу итәргә дә әзер иде.
Юк икән, әнисе эзли икән. Альмираның кабат кәефе кырылды. Бер секунд кына уйланып торды. Алыргамы-юкмы? Шул гына җитмәгән иде...
— Ал - ло !
Сәлимә апаның тавышы калтырап чыкты:
— Алла хакы өчен үтенеп сорыйм, кайт!
— Ни булды тагын ?!
— Булмады... Жәлләп үләм инде мин аны. Ашамый да, эчми дә. Дәү әнисен таптыра. Кайда соң аның дәү әнисе? Үзем илтеп бирер идем...
Альмира җавап кайтарып тормады. Машинасына лапылдап кереп утырды да китеп барды. Әгәр ул булмаса...
...Бөтен нәрсә оныкларын хәтерләтә — шунысы читен. Ай читен дә инде! Нурдидә бакча җиләгеннән кайнатма ясап куйды, өстәлгә утырткан саен "Фәнил белән бергә җыйган идек" дип әйтми калмый. Салихҗан чормага киптерергә элгән балыкларын барларга менгәч, бер сытылып елап ала —кармак салырга өйрәткән иде бит ул аны, әй куанып кайткан иде балакаем. Теге көнне анасы ашыкты, уенчыкларының бөтенесен җыеп бетерә алмаган, күрәсең. Әле диван астыннан, әле комод тартмасыннан Фәнилнең машиналары килеп чыга — йөрәкләре өзелеп киткәндәй була инде шуларны күргәч...
Капка ачылып ябылган тавыш ишетелде. Икесе дә, сагаешып, бер-берсенә карап катты. Юк, ул түгелдер, күрше-күләндер... Тәрәзәгә күтәрелеп карарга да куркыта — әгәр ул булмаса?! 
Тавыш кабат ишетелмәде. Ишеккә килгән кеше дә күренмәде.
Салихҗан нәүмиз генә капка ягына күз төшерде. Аннары кисәк кенә ахылдап куйды да ашыга-кабалана ишеккә ташланды. Нурдидә аның артыннан чапты.
Ишегалды уртасында, үзеннән дә зуррак юл сумкасына сөялә төшеп, Фәнил басып тора иде.
— Мин кайттым, — диде ул, дәү әтисе белән дәү әнисенә күзләрен тутырып карап.
Капканың теге ягында машина кузгалып киткән тавыш ишетелде. Салихҗан белән Нурдидә аңа игътибар итеп тормады — Фәнилдән башка бер генә нәрсә дә кызыксындырмый иде инде ал арны. 
КАРАК
— Ник дәшмисең?! Атаңны чакыртып китергәнне көтәсеңме?! — Директорның тавышы калайга көрәк белән суккан шикелле яңгырады. Ислам куырылып килде. Башы аска иелгәннән-иелә барды.
Болай да Рания Рәисовнаны яратмый ул. Тирләп, маңгаена, муенына ябышкан аксыл сары чәчләренә, үтәли тишеп чыга торган сыек зәңгәр күзләренә чирканып карый. Төкерекләрен чәчә-чәчә сөйләгәндә, тимер (бәлки, көмештер инде ул) тешләре күренеп китә — андый чакта малай аны бөтенләй күрмәскә тырыша.
Күләгә шикелле генә килеп, завуч Сәлим абыйлары директорның колагына нидер пышылдады. Атасы юклыгын әйтте ул аңа — ишетмәсә дә сизеп тора Ислам. Бугазын нидер кытыклап алды. Рания Рәисовнаның исә чәч бөртеге дә селкенмәде.
— Ну и что?! Анасын дәшәргә кирәк, димәк!
Кемдер керде, кемдер чыкты. Кемдер ишекне ачып карады да кире япты. Ислам ишек шыгырдаган саен башын күтәреп карады — берсе дә Гөләндәм апасы түгел иде.
Ул булсамы?! Ул булса, бөтен дөреслекне шундук әйтеп бирер иде. Ник күренми соң инде ул, кайчанга кадәр җәфалаячаклар аны?! Укытучы апа
...Гөләндәм апасын беренче күрүдә яратты Ислам. Ул да малайның үзе шикелле — бу мәктәптә яңа кеше. Башка укытучыларга бөтенләй охшамаган шул ул. Монда берәү дә чәчләрен аның кебек бөдрәләтеп, иңнәренә килешле итеп салып йөрми. Без үкчәле ялтырап торган туфлиләр дә анда гына. Күзләре зәңгәр, тик директор апаныкы сыман түгел, җете. Дәресләрендә тынын да чыгармый — гел аңа гына карап утыра малай. Әй үртәшәләр инде иптәшләре, гашыйк булдыңмы әллә, дип көләләр. Көлмәгәйләре тагын! Башка дәресләрдә тик утыра алмый шул ул, урындыгыңа энә кадалган, ахры, дип тирги укытучылар. Ә Гөләндәм апасын гел тыңлыйсы гына килеп тора.
Беркөнне дәрестән соң калырга кушты әле. Өстенә кайнар су коелган кебек булды — ник икән? Җитмәсә, кызлар да чышын-пышын килеп пырхылдашты. Класс бүлмәсе бушап, икәүдән-икәү калганчы ук бер тирләп, бер суынып утырды малай, үзен читлеккә эләккәндәй хис итте.
Гөләндәм апасы аның каршысына ук килеп утырды, матур елмаеп, бераз карап торды. Кулында класс журналы иде.
— Монда менә болай язылган: Ислам Ихсан улы Алтынбәков. Дөресме? Сирәк фамилия. Әтиең Иясез Елга авылыннан түгелме синең?
Ислам ялт итеп күтәрелеп карады:
— Ие - е ...
— Шулайдыр дигән идем. Беренче күрүдә үк әтиеңә охшаткан идем аны. Ә ник болай еракка күчәргә булдыгыз? Иясез Елга бик матур бит ул...
Малай иңнәрен генә сикертте. Әтисенең кайда икәнен белмәвен, монда әнисе белән генә күченеп килүләрен әйтеп торсынмыни?! Ачу китереп, күңеле дә тулып китте тагын.
— Иә, ярый. Мин болай гына... Әтиеңә сәлам әйт, яме!
Монысына Ислам җавап биреп тормады, тиз генә кузгалып, ишеккә атылды.
Иясез Елга үзенеке иде инде анысы, малайның аннан бер дә китәсе килмәгән иде. Монда ул беркемне белми. Классташларын да өнәп бетерми, гел үртәшергә генә торалар. Укытучылар да кырыс. Ә менә Гөләндәм Харисовна керә башлагач, баш түбәсенә кояш чыккандай булды. Бигрәк үз итеп карый шул ул Исламга. Әтисе белән таныш булганга микәнни? 
Беркөнне тәнәфестә тагын янына дәшеп китерде әле.
— Без почти авылдашлар. Ярдәм сорарга синнән башка кешем юк, — диде. Исламның куанычыннан тыны кысылды. — Шушыларны авыл китапханәсеннән сайлап алып килеп бирче, — дип, ярты битлек исемлек тоттырды.
Очып барды кичен Ислам китапханәгә, очып кайтты. Китапларны туры Гөләндәм апасының фатир төшкән йортына илтте.
— Юк, юк, ашыкма, — диде апасы, малайның ишек тоткасын җибәрми торуын күреп. — Чәй эчәбез, менә тәмле коймаклар өлгерттем.
Коймаклар, чыннан да, тәмле иде. Алардан бигрәк, укытучысы белән сөйләшүе йөрәгенә сары май булып ятты малайның.
— Син читенсенмә, мәктәптә берәр проблемаң булса, үземә әйт.
— Нинди... проблема?
— Болай гына әйтәм инде. Төрле хәл булырга мөмкин, дим... Әти-әниеңне борчып торырга да кирәкми.
Әтисен точно борчый алмый инде ул. Әнисенә дә бик кирәген генә әйтә. Гөләндәм апасының Иясез Елгадан икәнен дә әйтмәде — ул авылның исемен дә ишетәсе килми әнисенең.
Исламның проблемасы булганы юк әле, ә менә апасына гел кирәге чыгып тора. Тегесен алып кил, монысын эшләп китер... Куана-куана йөгерә Ислам. Сине аңлый торган кешең булу бик рәхәт бит ул. Әнисе белән серләре артык килешми, иске дуслары белән аралашмый, яңаларын әлегә тапмады... "Тәрәзәдән керимме? >
— ...Партизан булып уйный бу малай! — Рания Рәисовнаның тавышы тагын да ямьсезрәк яңгырады. Аннары ул, башын борып, артында басып торган завучка карады. — Участковыйны дәштегезме?
— Юлга чыккан ...
— Минем белән сөйләшәсең килмәсә, менә аңа әйтерсең! Ачкычны ничек алуыңны да, ноутбукларны кая яшерүеңне дә... Әниең белми булмас, икәүләшеп җавап бирерсез!
Ислам сискәнеп китте, күзләрен түгәрәкләндереп, директорга карады.
— Монда аның катнашы юк! — Бу аның бер сәгать буе утырып, беренче әйткән җөмләсе булды.
Рания Рәисовна да җанланып китте:
— Шулаймы? Безгә әйтмисең, хотя бы аңа әйтерсең алайса!
— Минем дә катнашым юк! — Ислам дерелди үк башлады. Алдында кочаклап утырган букчасын изгәләп бетерде.
— Менә син аны участковыйга аңлатырсың! Кепкаң ничек минем кабинетка эләккән? Синеке бит, әйбәтләп кара! Рус теле дәфтәрең җирдә, тәрәзә астында ничек пәйда булган? Синнән төшеп калган бит инде ул! Ботинка эзләре точно синеке — анысын үзем тикшердем! Экспертиза үткәрерләр! Тәрәзә төбендә дә чалбар җепләрең калгандыр әле! Ачкычны да кулыңа син тотканны ачыкларлар!
Ислам Рания Рәисовнага сөзәргә килгән үгез шикелле карап утырды. Үзе ул әйткәннәрне уйлады. Кепкасын әллә кайчан югалткан иде, хәзер генә түгел. Каян белсен ул аның кабинетка ничек килеп эләккәнен? Ә дәфтәр... Менә анысын белми дә белми инде... Ачкыч... Дөрес, кинодагы шикелле тикшерсәләр, монысын ачыклаулары бар...
Рания Рәисовна малайның уйланып калуын үзенчә аңлады. Тавышын йомшарта төште:
— Синең миңа дөресен әйтүең кирәк , Ислам . Ноутбукларны кая куюыңны әйтүең. Миңа да район буенча шаулау кирәкми — участковыйны катнаштырмый да хәл итеп булыр иде бит!
Дөресе аның бик гади. Әмма шул "дөрес"не әйтсәң, бер гаепсез Гөләндәм Харисовнага яла яккан кебек килеп чыга шул. Менә үзе кереп әйтсен иде аны. Кайда йөри соң инде ул...
Олы башын кече итеп, кичә кич укытучысы Исламнарга үзе килде. Малай ишегалдында этен ашатып тора иде.
— Нишләргә дә белмим, — дип уфтанды апасы. Йөзе борчулы иде. — Бүген Рания Рәисовна дәресемә керде, шуннан соң кабинетына чакырды. Озак сөйләшеп утырдык. Класс журналын шунда онытып калдырганмын. Чыгуын бергә чыктык, күрмәгәндер. Иртән күзенә чалынса, баш бетте. Теләсә кая ташлап калдырасыз, дип, үзәккә үтәр. Беләсең бит син аны...
Ислам ни дияргә дә белмәде. Үзе тураеп басты. Нишләргә тиеш соң ул? Хәзер эшләп бирә...
— Тәрәзәдән керимме?
Гөләндәм Харисовна ирен чите белән генә елмайды.
— Карак кебекме? Юк инде. Аннан соң, эчтән бикле була бит ул тәрәзә. Менә болай итеп карасак димәкче идем...
Аннары үзенең планын аңлатты. Ул каравылчы янына килә дә, аны, йомыш табып, коридорның икенче башына алып китә. Ул арада Ислам, ачкычны алып, директор кабинеты янына килә. Шунда очрашалар. Керәләр, Ислам тәрәзәдән сикерә, Гөләндәм Харисовна аның артыннан тәрәзәне бикләп, журналны алып чыга. Ачкычны кире кую авыр булмас, ничек тә җаен табар әле.
"Өтере-ноктасы"на кадәр шулай эшләделәр, бер җирдә дә ялгышмадылар. Бик куанган иде Йслам, авызы колагына җитеп кайтып кергән иде. Әллә тәрәзәне аның артыннан бикләргә онытты микән Гөләндәм Харисовна, караклар шуннан керде микән?
Исламның ишеккә каерылып карый-карый муены талып бетте. Аның монда икәнен әйтмәделәр мәллә Гөләндәм апасына? Участковый килеп җиткәнче тизрәк керсен иде инде... Ихсан абый
... — Һайт! Кем карап тора анда?
Койма култыксасына басып, күршеләрнең ишегалдын күзәтә иде Гөләндәм, җәлт кенә җиргә сикереп төште. Гөнаһ шомлыгына, котырып үскән кычытканлыкка туры килде. Торып та утырды, үкереп еларга да тотынды. Шул арада койманың теге ягыннан бер баш күренде, аннары баш хуҗасы җитез генә Гөләндәмнәр ягына сикереп төште.
— Чү, чү, матур кыз, елама! Хәзер өф итәбез аны, — дип, кызчыкны көчле куллары белән күтәреп алды да өйгә алып кереп китте. Юлда барганда, Гөләндәм аның көлеп торган сипкелле бите белән матрос тельняшкасын гына күреп өлгерде.
— Мәгъфрүз апа, ал бу карга баласын, койма башына менеп кунаклаган иде! — дип дәште егет өйалды баскычыннан гына.
Гөләндәмнең әнисе йөгереп чыкты, кызчык аның кулына күчте.
— Тагын кычытканга егылдыңмы? Иә, ярар, бераз түз, файдага гына ул! — Аннары егеткә дәште: — Кайтканыңа атна була, Ихсан, күрше дип хәл белергә дә кермисең!
— Менә кердем бит!
— Гөләндәм алып кергәч... Әйдәле, әйдә, абзаң да өйдә, чәйләп утырыйк. Карыйк әле, бераз акыл утыртып кайттың микән?
Чәй янында гел Ихсан абыйсына гына карап утырды Гөләндәм. Армиядә булган, флотта хезмәт иткән, биш ел буе өенә кайтмаган булган — шуларны ишетте, әмма берни дә аңламады. Егет аңа елмаеп карый да күз кысып ала, Гөләндәм, оялып, җәлт кенә башын өстәл астына яшерә.
Аннан соң да әллә ничә менде ул койма башына, кычыткан арасына да әллә ничә сикерде. Берсендә Ихсан абыйсы аңа үзе дәште:
— Ник аннан гына карап торасың, төш монда!
Ничек төшсен, койманың теге ягында култыкса юк бит! Шулай аптырап торганда, килеп, егет аны үзе күтәреп чыгарды. Гөләндәм үзен һавада очып баргандай тойды.
— Менә бу безнең ишегалды була. Монысы — сарай. Анда тавыклар яши. Сезнең тавыклар бармы?
Ник булмасын! Тавыклар да, сарыклар да. Тик әнисе кызына сарайга керергә рөхсәт итми, сыер сөзәр дип курка.
— Ә синең тавыкларның күкәй салганын күргәнең бармы? Юкмыни? Әйдә күрсәтәм.
Ул көнне Гөләндәмне әнисе күрсә, коты очар иде. Ә кызчык үзе тамчы да курыкмады. Янында көчле беләкле Ихсан абыйсы булганда! Биек баскычтан печәнлеккә менделәр, күкәй салып утырган кара тавык болардан куркып, кытаклый-кытаклый җиргә мәтәлеп төште. Оядагы күкәйләрне Ихсан абыйсының кепкасына тутырдылар.
Икенче, өченче көнне дә шулай эшләделәр. Беркөнне Ихсан абыйсы койма ярыгы аша аны ян күршеләренең сарайларына алып керде.
— Безнең тавыклар салудан туктады, чеби чыгаралар, — диде.
Күршенекен дә алырга ярый микәнни? Гөләндәм уйлады гына, кычкырып сорамады. Ихсан абыйсы белми эшләмидер.
Тагын ике-өч сарайга кереп чыктылар да туктадылар . 
— Әни бер атнага кунакка китте, мин нәрсәдер ашап торырга тиеш бит, иеме? — диде абыйсы.
Икенче көнне Гөләндәм ян күршеләргә үзе генә кереп китте. Биек баскычтан менәргә курыкмый ул хәзер. Ихсан абыйсын куандырсын әле...
Әмма куандыра алмады, баскычтан җиргә төшеп басуына, хуҗабикә тотты үзен. Итәгендәге өч күкәйне йолкып алды да, кулыннан сөйрәп, капкага таба өстерәп китте:
— Тагын бер генә күрсәмме!
Соңыннан Гөләндәм бу вакыйганы Ихсан абыйсына сөйләгәч, тегесе эче катып көлде.
— Ну, маладис, синең белән разведкага барырга була! — диде.
Аннан соң да әллә ничә кабатлады әле шул сүзләрне. Түбән оч Шакир бабай түтәленнән бергәләп кишер йолкып чыккач та, кичләтеп колхозның кәбестә бакчасына кергәч тә — анысында абыйсы аны чын разведчикларча шуышып йөрергә өйрәтте. Гөләндәм мактау сүзе ишеткән саен дәртләнеп китә, Ихсанның шулай чәчрәп китеп көлүен ярата.
Беркөнне икәүләшеп алма кимереп кайталар иде (идарә кырыендагы йорт коймасыннан урам якка асылынып төшкән ботактан җыеп алдылар), Мәгъфрүз апа каршыларына чыкты.
— Син, Ихсан, ни дип ияртеп йөрисең ул баланы? — дип аптырады. — Тапкан үзенә иптәш!
— Соң, кызык бит! — дип көлде егет. — Борчылма, Мәгъфрүз апа, миңа ияреп йөрсә югалмас! Бик үткен кызыгыз, малайларың бер якта торсын! Матур күзләрдән салкынлык бөркелә
...Ул көнне Гөләндәм Харисовнаны Ислам көтеп җиткерә алмады. Участковый да күренмәде — аның турында, мөгаен, малайны куркыту өчен генә әйткәннәрдер. Әнисен дә чакыртмадылар, Сәлим Салихович аларның өйләренә үзе китте. Ислам завуч артыннан сөйрәлеп кенә атлады. Аның башы әйләнә, күңеле болгана иде. Директор кабинетында озак утырдылар — шуңа микән? Капка ачылуга, әнисе каршыларына үзе чыкты. Йөзе бик аптыраулы иде.
— Менә нәрсә, Нәсимә ханым, — дип, сүзен бик җайлап кына башлады Сәлим Салихович, — алдан ук борчылып куймагыз, сезнең белән фикерләшергә дип кенә килдем...
Алар сөйләшә калды, Ислам әнисенә бәрелеп диярлек өйгә кереп китте дә караватына йөзтүбән капланды. Аның үтереп башы шаулый, өстәвенә, кемгә икәнен дә аңламастан, котырып ачуы кайный. Директор янында ник берсе аны яклап бер сүз әйтсен! Кая югалды Гөләндәм Харисовна, үзенә кирәктә хәзер килеп җитә иде бит! Шунда башына кисәктән генә бер уй керде дә, сикереп торып, ишегалдына йөгереп чыкты. Әнисе "ах-ух" итә, "булмас, булмас" дип кабатлый, "җан тартмаса да, кан тарта диюләре хак икән" дип уфылдый. Сәлим Салихович аны тынычландырмакчы була. Ислам аларны уратып үтте дә капка келәсенә тотынды, әнисенең: "Кая киттең, туктале!" — дип дәшүенә дә карамады. Аның нинди кан тартуы хакында уйларлык чамасы юк иде.
Гөләндәм Харисовна өйдә иде, атылып килеп кергән Исламны тыныч йөз белән каршы алды.
— Сез ... Сез белмәдегезмени ? Ник килмәдегез ? Алар бит миңа ике ноутбук тагалар! Тәрәзәне эчтән бикләгән идегезме соң сез?!
Гөләндәм малайның бер сулыштан әйтеп ташлаган җөмләләрен тыңлап бетерде дә, каты-каты атлап, каршысына килеп басты. Матур зәңгәр күзләреннән салкынлык бөркелә иде.
— Мин синең сорауларыңа җавап бирергә тиеш дип уйлыйсыңмы? Каян килеп? Тикшерсеннәр, ачыкласыннар — карак түгеллегеңә шуннан соң ышанырмын! — Аннары ишекне төртеп ачты: сүзем бетте, чыгып китсәң дә була, янәсе.
Их!.. Шушы бусаганы атлап чыгу белән бушлыкка төшеп югаласы иде... Чир китми икән...
...Мәктәпкә укырга кергәндә, Гөләндәмнең башында "кешенеке", "минеке" дигән төшенчәләр буталган иде инде. Парта өстендә кемдер онытып калдырган ручкафәләнне портфеленә алып салуны ул чүпкә дә санамады. Әбәт вакытында буфет прилавкасында чәчелеп яткан вак акча булса, алар, һичшиксез, Гөләндәм кесәсенә күчә иде. Күпме эзләнеп карамасыннар, "карак"ны таба алмадылар. Ихсан абыйсының "мәктәбе" бик көчле булып чыкты, үз осталыгына кайчак үзе дә шакката иде кызый. Әнисе генә рәхәт күрсәтмәде. Өйдә чит әйбер күрсә, "илтеп бир" дип, теңкәсен корытты.
Бервакыт коймак пешерде дә, Гөләндәмне күршедә яшәүче ялгыз әбигә кертеп җибәрде Мәгъфрүз апа. "Суынганчы ашасын", — диде. Ялт итеп керде, ялт итеп чыкты Гөләндәм. Шул арада мич кучкарында яткан йөзлекне кесәсенә шудырырга да өлгерде. Үзе күзгә керәм дип тора бит, ник калдырган инде әби аны анда! Кичен елый-елый кереп тә җитте, үзе:
— Ачуланма, Мәгъфрүз, синең кыз гына керде, бүтән берәү дә булмады, соңгы йөзлегем иде бит! — дип тәкрарлый.
Әнисе ярсыды, Гөләндәмне анадан тума чишендереп тентеде, табалмады. Табарга, егермегә бөкләп, тел астына яшергән иде бит аны кызый!
Андый хәлләр күп булды, шикләнсәләр дә, кулыннан тотмагач, йөзенә бәреп әйтә алмадылар. Сирәк булса да, әнисе кесәсенә дә кергәләде. Авыл кибетенә чипсы ише нәрсәләр кайта гына башлаган иде әле, бервакыт шуны кочагы белән алып чыгып, күл буена барып сыйланды. Ахыры гына күңелсез бетте. Тоттылар үзен. Кыз бала дип тормады, әтисе каеш белән ярды. Соңыннан әнисе кызын кочаклап елады, үзе: "Нәселдә булмаганны, каян килеп каптың соң син бу чиргә?!" — дип, әллә ничә кабатлады.
Аптыраш инде, тиеш булмаган әйберләрнең ничек кулына килеп керүен Гөләндәм үзе дә аңышмый кала. Аннары: "Теләсә кайда калдырып йөриләр дә мине гаеплиләр", — дип аклана.
Тиздән аңа "карак" кушаматы ябышты.
Мәктәпне бетергәч, авылдан чыгып китәр алдыннан әнисе аны каршысына утыртып сөйләште.
— Кызым, яхшылык белән әйткәнне аңла, болай дәвам итсә, юкка чыгачаксың син, — диде.
Гөләндәм аңлап утырды.
— Яңа җирдә яңа тормыш булыр, ул кадәр җүләргә санама инде мине, — диде.
Шул урында әтисе ишетеп алып, өстәлгә йодрык белән сукты:
— Артыңнан бер генә сүз ияреп кайтсамы?! — дип янады. Нәрсә эшләтәчәген генә әйтмәде.
Чирнең бер эләгүе генә кирәк, ансат кына котылып булмый икән шул аннан. Баштарак бик тырышып караган иде дә, булдыра алмады. Институтның тулай торагында яшәгәндә кер киптерү бүлмәсеннән затлы эчке кием-салымны күп ташыды — берәү дә Гөләндәм эше дип уйламады. Сөйкемле, тыйнак авыл кызыннан кем шикләнсен инде! Җитмәсә, бүлмәдәш кызларга ияреп:
— Шул угры мәктәптә балаларга тәрбия бирәчәк бит әле! — дип тиргәнеп тә җибәрә иде.
Кием кибетләре яныннан да болай гына узып китә алмады кыз. Ширма артына күлмәк-блузкаларны кочагы белән алып керә — моңа кадәр аларны күргәнмени ул! Берсен кия, икенчесен сала, шулай маташа торгач, берәр яңасын эчке күлмәге астында ук калдырып, өстеннән үзенекен киеп чыгып китә. Гөләндәмнең күлмәк арты күлмәк алыштыруын күреп, дус кызлары аһ итә иде. "Әтиләрең берни кызганмый инде синнән", — дип көнләштеләр.
Әмма көннәрдән бер көнне кызның мондый "батырлыгы"на чик куелды — ул тотылды. Кибеттә шау-шу купты, Гөләндәмне, этеп-төртеп, директор кабинетына алып керделәр, милиция чакырттылар. Кызый елыйелый шешенеп бетте — бусы чын күңелдән иде. Күпме кәсеп итеп, мондый хурлыкка калганы юк иде бит аның. Милиция капитаны кибет хуҗаларыннан аларның икесен генә калдыруларын сорады.
— Әбием тәрбиясендә яшим, стипендиям ашарга да җитми, — дип шыңшыды Гөләндәм, күз яшьләрен сөртә-сөртә. — Безне мәктәпкә практикага җибәрәләр, балалар каршына чыгып басарлык күлмәгем юк... Сез мине җибәрегез, зинһар өчен. Гомерлек сабак алдым инде...
Бик әйбәт кеше булып чыкты милиция капитаны Шамил, кибет директорын ничек җайлагандыр. Яңа күлмәге кызның өстендә калды, аның өчен акчаны ул түләде.
Шушы көннән Гөләндәм тормышында борылыш чоры башланды. Шамил белән ике арада кабынган мәхәббәт уты бөтен нәрсәнең астын өскә китерде. Кемне дә булса шулкадәр ярата алырмын дип башына да китереп караганы юк иде әле аның. Юкса моңа кадәр дә сүз кушучылар булмады түгел, әмма берсенә дә артык күңеле ятмаган иде. Шамиле хакына ул бөтен барлыгын изеп торган яман гадәтләреннән арына барганын да сизми калды.
Егет аңа диплом яклаган көнендә тәкъдим ясады. Гөләндәм бәхет диңгезендә коенды — аның тәкъдимен бишкуллап кабул итте. Аннары Шамилләрнең өенә киттеләр. "Әнинең синең белән танышасы килә", — диде егет.
Кыенсынып кына килеп кергән иде, ярты сәгать дигәндә үз кеше булды да куйды Гөләндәм. Шамилнең әнисе Гөлчирә апа да егетнең үзе кебек бик ягымлы, чибәр ханым икән. Өстәл артында гөр килеп утырдылар, сөйләшеп сүзләре бетмәде. Аннары кызның кайсы яктан икәнен сораштылар.
— Иясез Елгадан? — дип кабатлап сорады Гөлчирә апа, бу исемне ишеткәч, йөзе яктырып китте. — Минем бер ахирәтем шул авылга кияүгә чыккан иде, син белмисеңдер инде. Алар аннан күчеп киткәндә бәләкәй булгансыңдыр.
Гөләндәм ул исемне, чыннан да, белми иде. Анысына никтер сөенеп тә куйды.
Озакламый туй мәшәкатьләре башланды да... бер урынга җиткәч, капыл гына тукталып та куйды.
...Гөләндәм тулай торакта соңгы төнен йокларга җыена иде — төенчекләре тутырылган, институт хуҗалары белән саубуллашкан, иртәгә авылга кайтып китәчәк. Кызның гаҗәпләнүдән башы әйләнеп китте — кичләтеп кенә бүлмәгә Гөлчирә апа килеп керде. Йөзе караңгы иде. Бер мизгелгә генә Гөләндәмнең башыннан: "Әллә Шамил белән бер-бер хәл булганмы?" — дигән шомлы уй йөгереп узды.
Сөйләшү җайсыз башланды:
— Ничек таныштыгыз әле сез минем малай белән? Әйтмә, әйтмә, болай гына сорыйм. Шамил миңа бөтенесен сөйләп бара. И жәлләгән идем сине шул чакта...
Шуннан?.. Гөләндәм аңа күзләрен түгәрәкләндереп карап утырды. Күңелен билгесезлек томаны каплады.
— Менә шул... Ялганнан башланган тормыш тормыш булмый ул...
Гөләндәм эчтән генә ярсыды. Нәрсә сөйләгән малае аңа?! 
— Теге ахирәт дустым янына барып кайттым. Иясез Елганыкы. Харис кызы буласың бит син, әйеме? Менә ул әйтте...
— Нәрсә әйтте ?! — Гөләндәмнең тыгылып торган буасы агып киткәндәй булды. — Лучше турысын әйтегез, малаемны сиңа өйләндерәсем килми, диегез! Ни дип гайбәт җыеп йөрисез минем хакта?!
Гөлчирә апа бик нык дулкынланса да, үзен сабыр тотарга азаплана иде. Булмады. Гөләндәмнең кисәктән дулап китүе аның эшен җиңеләйтте.
— Гайбәтең түгел, гадәтең, үскәнем! Дуңгыздан коңгыз ясап булмый! Иясез Елганың атаклы карагы икәнеңне онытып җибәрдеңме?
— Сез... Син... Чыгып кит моннан хәзер үк! Үзең дә, малаең да кирәкми!
Әйтүен әйтте, соңыннан үзенең кайнарлыгына үзе үкенде. Гөлчирә апа чыгып киткәч, озак аңгыраеп утырды. Шамил... Ул да шулай уйлый микән? Иртән озатырга килергә тиеш иде, бүтән күрә алмасмыни инде ул аны? Төне буе елап чыкты, күзенә йокы кермәде.
Ялгышкан икән, егет әйткән вакытына сәгате-минуты белән килеп җитте. Гөләндәмнең сөенече бугазына килде, сикереп торып, Шамилнең кочагына атылмакчы булды. Тик... егетнең дә йөзе әнисенеке кебек караңгы иде.
— Дөресме?
Кыз дәшмәде. Нәрсә инде бу, йә? Дөрес булса ни дә, дөрес булмаса ни? Бөтенесе үткәндә калган, аларның тормышы "чиста бит"тән башлана түгелме соң?
— Синең белән танышканнан бирле ярты сынык ипигә дә сораусыз кагылганым юк бит минем...
Гөләндәм елый ук башлады. Шамил, жәлләп, аның башыннан сыйпарга үрелгән иде, кулын кире алды.
— Эш анда гына да түгел. Тормышымны әнине рәнҗетүдән башлыйсым килми. — Ул, гаҗизләнеп, урындыкка шуып төште. — Аңа өйләнсәң, мине юк дип бел, ди...
Авыр тынлыкта шактый утырдылар. Аннары Шамил соңгы сүзен әйтте:
— Бераз сабыр итик. Узар. Мин сине үзем эзләп табармын...
Бу сөйләшүне беркемгә әйтмә
...Ислам бушлыкка төшеп югала алмады. Капка төбенә чыккач, бераз басып торды. Башы шаулый, күңеле айкала иде. Гөләндәм Харисовнадан көтмәгән иде ул моны, ай, һич тә көтмәгән иде! Иң якын кешесеннән ишетсен әле мондый сүзләрне! Абау!
Алай булгач... Дөрестән дә, ачыкласыннар каракның кем икәнен. Һәрхәлдә, ул түгел бит инде!
Малай, ярсып атлый-атлый, кабат мәктәпкә таба юнәлде. Рания Рәисовна китеп өлгермәгән иде әле, кабинетын бикләп маташа иде. Исламны күргәч аптырап китте.
— Берәр нәрсә исеңә төште мәллә?
— Төште...
Ислам бераз тотлыгып торды.
— Гөләндәм Харисовна бүлмәгездә класс журналын онытып калдырган булган, кичә икәүләшеп шуны алырга кердек...
— Нинди журнал ?
— Ну ... Сез аның дәресенә кергән булгансыз . Аннары сөйләшеп утыргансыз...
Директор берни аңламыйча карап торды.
— Беренчедән, кермәдем. Икенчедән, калса, мин барында алып булмыймыни ул журналны?
Ислам "белмим" дигәндәй, иңнәрен сикертте.
— Аннары мин тәрәзәдән төштем. Гөләндәм Харисовна артымнан аны бикләми киткәндер, караклар шуннан кергәндер... 
Рания Рәисовна малайга шактый гына текәлеп карап торды. Йөзе баягы кебек ачулы түгел иде. Күзләре дә җылынып киткәндәй булган иде.
— Бар , кайт . Бу сөйләшүне хәзергә беркемгә дә әйтмә... "Син генә харап иттең"
"...Эзләп табармын" дигән сүзен болай гына әйткән булгандыр инде — күпме көтсә дә, кабат Шамилне очрата алмады Гөләндәм. Әле бер, әле икенче эшкә керде, бушаган арада егетнең фатир тирәсендә дә йөргәләде, эш урынына да барып чыкты. Сораштырды да. Өйләренә генә керергә базмады. Бик яраткан иде шул ул Шамилен. Аны сагыну ачысыннан кипте, күзләренә йокы кермәде. Бер-ике ел шулай тилмереп йөрде дә өметен өзде. Әти-әнисе белән киңәшеп тә тормады, хәбәр генә җибәрде дә, төенчекләрен төйнәп, ерак районга китеп барды. Үзен: "Чиста бит"не Шамилсез дә башлап була аны", — дип тынычландырырга тырышты.
Шулай уйлаган иде, бу авылны да, аның балаларын да яратырга планлаштырган иде. Әмма беренче дәресендә үк Ислам белән күзгә-күз очрашкач, тынычлыгы качты. Коеп куйган Йхсан абыйсы иде ул! Битендәге сипкелләренә чаклы аныкы иде! Матрос тельняшкасы гына киертәсе бар...
Балачагы исенә төште дә, йөрәге сулкылдап куйды Гөләндәмнең. Үзенә ияләндермәгән булсамы аны Ихсан! Аның белән күргән маҗаралары бик кызык була торган иде шул. Кызчык аны шулай булырга тиеш дип белеп үсте, "карак" дигән сүзнең мәгънәсен бөтенләй аңламады. Аңлап җиткергәндә соң иде инде...
Чир китә, гадәт китми... Әнисе шулай кабатларга ярата иде. Хактыр. Гөләндәмнең дә кара сакалы бу авылга да ияреп килде. Зурдан купмаса да, тегендәмонда "чәчелеп" яткан нәрсәләр яныннан битараф кына узып китә алмады. Берәү дә аннан шикләнмәде — чибәр, ягымлы укытучы кыз, кирәксә, үзенең соңгы тиенен бирергә әзер тора иде. Район үзәгенә еш йөргәнен белгәч, хезмәттәшләре аннан тегесен-монысын алып кайтуны сорыйлар — Гөләндәм алар биреп җибәргән акчага кагылмый, калганын тиененә кадәр кайтарып бирә. Укучылардан театрга-фәләнгә дип җыелганына да тими. Андыйлардан кызык тапмый. Кызыгы — башкада. Урла — тотылма, дигәнендә...
...Әгәр балачак тормышына шул Ихсан килеп кермәгән булсамы?! Күптән хәтереннән сызып ташланырга тиешле хәлләр аның өчен кабат җанланды. Исламнар классына кергән саен шулай булды. Гөләндәм малайга текәлеп карый, үзенең күзләре, йөзе елмая, ә күңелендә ачы буран дулый. Их, син генә харап иттең мине, Ихсан абый! Бөтен тормышымны карага буядың. Бәхетемне тартып алдың — Шамилемне дә синең аркада гына югалттым...
Дөньяның тарлыгын күр син! Ул сайлап алган авылга Исламнарның да күченеп килүен күр! Гөләндәм берничә тапкыр малай аша әтисенә сәлам җибәрде — җавап булмады. Исламнарның өйләренә дә сугылгалады — Ихсанны туры китерә алмады. Күзләренә карыйсы килгән иде, ачы сүзләрен дә әзерләп куйган иде. Аның кайдалыгын Нәсимә ападан сорарга читенсенде, йә әллә ни уйлар. Ислам исә югалып калгандай булды: "Китте әле ул, тиз генә кайтмас", — диде.
Ярар, китсә китәр. Кайтышына бүләкнең зурысын әзерләп куячак Гөләндәм аңа... Берсе елый, берсе елмая
...Укытучысы коймак белән чәй эчәргә чакыргач, Ислам анда кепкасын онытып калдырды. Гөләндәм аны малайга кайтарып бирмәде, "на всякий случай" җыеп куйды. Дәфтәрен рус теле укытучысының өстәлендәге өемнән эзләп алды — тикшерергә дип алып кергән булгандыр инде. Калганы — "техника" эше.
Ул ноутбукларның берсе дә кирәк түгел Гөләндәмгә — күрәләтә алардан файдаланып ята алмаячак ул. Ә менә Исламга кирәк. Дөресрәге — Ихсанга. "Хезмәте"нең ачы җимешләрен татысын әле бер. Күзләренә карап әйтер ул аңа соңыннан, "син — миңа, мин — сиңа" дияр...
Директор кабинетында Исламны тәрәзәдән озатып калгач, Гөләндәм ноутбукларны туры малайлар бәдрәфенә алып керде. Алдан әзерләнгән букчага салып, тәрәзәдән ташлады. Каравылчы абзый белән тегене-моны сөйләшкән булып торганда, ачкычлар да җай гына үз урыннарына менеп кунаклады. Кичке караңгылык иңгән иде инде, кычыткан арасыннан ноутбуклы букчаны тартып чыгарып, Гөләндәм туры Исламнарның абзар артына китте.
Икенче көнне дәресләре иртә бетте, "ноутбук" дип шаулашкан авазлар ишетелә башлауга, тиз-тиз җыенды да мәктәптән чыгып китте. Хәзер директорга "Исламнарның абзар арты" хакында сиздерү планын гына уйлыйсы калды. Исламның үзен сатмаячагына ышана Гөләндәм, "разведкага барып була торган" малай ул.
Бүген исә мәктәп капкасыннан кереп тә җитмәгән иде, директор кабинетына дәштеләр. Бернинди хәвеф сизмәде, гадәттәгечә ялтырап килеп керде. Рания Рәисовна ишек тавышына күтәрелеп тә карамады, үзалдына сөйләнгән кебек, арыган тавыш белән әйтеп куйды:
— Гөләндәм Харисовна... Ноутбуклар ярты сәгать эчендә урыннарында булсын. Үзегезгә генә авыр булса, әнә Исламга әйтегез. 
Гөләндәмнең эче жу итеп китте. Ничек?! Каян белгән? Ислам, диме? Димәк... Менә сиңа "разведчик"! Мондый зур хыянәтне көтмәгән иде ул аннан!
— Рания Рәисовна, сез нәрсә! Әллә шул малайга ышандыгызмы?! Ул бит...
Директор аны шунда ук бүлдерде:
— Ул малай әйтмәде. Ислам сездән тамчы да шикләнми. Районнан тикшерүчеләр килде. Экспертиза үткәрделәр. Тарткалашып, минем дә, үзегезнең дә вакытны әрәм итмәгез.
Бернинди тикшерүчеләр килмәгән иде. Район буенча шау-шу куптарырга, Аллам сакласын! Кичә Ислам белән очрашканнан соң Рания Рәисовна төне буе уйланып чыкты. Ничек итсә итте, телефон аша әллә кайдагы Иясез Елга белән элемтәгә керде. Пазллар җыйган кебек, һәрнәрсәне башында берәм-берәм үз урынына куеп чыкты. Исламның өзек-төтек әйткән җөмләләрен дә кабат башыннан кичерде. Тик менә үзенең корбаны итеп Гөләндәмнең нәкъ менә шул малайны сайлавын гына аңламады.
— Үз теләгегез белән китәсезме, әллә... — Җөмләсен төгәлләп тә өлгермәде, Гөләндәм каты-каты басып, ишектән чыгып китте. Шунда басып торган Исламны чак бәреп екмады — аны да Рания Рәисовнага дәшкәннәр иде. Бер мизгелгә генә тукталды, аңа карап, әүвәлгечә матур итеп елмайды. Матур булса да, салкын, усал иде елмаюы. Малай куырылып килде.
Ислам акрын гына ишекне ачты да нәрсәгәдер сөртенгәндәй тукталып калды. Башын күтәрмичә генә исәнләште. Рания Рәисовна аның сәламен алмады, урыныннан авыр гына кузгалып, янына килде. Кытыршы куллары белән башыннан сыйпады:
— Ни кызганыч, өлкәннәр дә саташып куя шул!
Үзе турында әйттеме ул, әллә Гөләндәмне күздә тоттымы — анысын үзе дә аңламады. 
— Мин синнән гафу үтенергә тиеш инде, акыллым...
Ислам ялт итеп башын күтәрде. Каракларны тоттылар микәнни? Рания Рәисовнаның күзләрендә яшь иде.
"Берсе елый, берсе елмая... Мин нишләргә тиеш икән соң?.,"
Бу минутта яраткан укытучысы хакындагы чын дөреслекне белмәве белән бәхетле иде Ислам.
"0" 
кол Мәхәббәт сагыштан тора ул...
— Нурания апа, почта килдеме әле?
— Күрәсең ич, аралап утырам. Көт бераз.
Әлфинур ишектән башын тыгып кына дәшкән иде, эчкә узды.
— Кая, безнең урамныкыларны миңа гына бир. Үзем өләшәм.
Бик рәхәтләнеп бирә Нурания апасы. Үзе хәйләкәр елмая:
— Ай, кызый! Бушка эшләргә дә риза шул егет хакына. Каян таптың соң син аны?
— Ник, бер мин генәме? Безнең класс кызлары бөтенесе языша ич, үзең дә беләсең!
— Беләм инде, аптырап әйтәм. Ни кызыгы бардыр күрмәгән-белмәгән кеше белән мәхәббәт хатлары алышуның. Мәхәббәтнең башта чәчәкле-конфетлы вакыты булырга тиештер ул. Ә болай... Армия срогы беткәнчегә хәтле генә бит инде алар.
Нәрсә аңлыйсың соң син, Нурания апа-а! Асланның фотосурәтен көнгә әллә ничә тапкыр алып карый Әлфинур. Хатларын хасиятләп җыеп бара, өйдә ялгызы гына калганда кабат-кабат укып чыга. Классларындагы бер генә малай да андый матур сүзләр әйтә белми. Күрмәгән килеш, ди... Күрер! Күп калмады инде. Хезмәте бетүгә, башта туры монда кайтырга ышандырды. Аңарчы алар классы мәктәпне бетергән була инде.
— Мә, кызый, бие!
Әлфинур урыныннан сикереп үк торды. Битләре кызышып яна башлады.
— Тукта , күршеләреңә дигән гәзитләрне алырга онытма!
— Син ул хатлар турында әнигә әйтеп торма инде, җәме, Нурания апа! 
— Ярар ла! Кеше серен кешегә чәчеп йөргәнем юк әле.
Ул көнне хатлар классларындагы башка кызларга да килгән булып чыкты. Иртән күрешүгә, китте чыштыр-чыштыр конверт актару, бер-берсенә күрсәтеп мактанышу. Әллә аңлап, әллә болай гына, малайлар аларны кызлар кулыннан йолкып ала, тегеләре чырыйлап кычкыра. Дәрес башланганчы мәш килделәр.
Бөтенесе Хәлимәнең абыйсы Салих армиягә киткәч башланды. Кызларның адресларын хезмәттәш дусларына ул тараткан. Юри генә языша башлаганнар иде, тора-бара кызып киттеләр. Әлфинурга Аслан атлы абхаз егете туры килде. Икенче хатында ук ул фотосурәтен салды. Шуны күргәч, тынычлыгы качты кызның. Әттәгенәм, булса да булыр икән шундый чибәр кеше! Кап-кара кашлар, кап-кара күзләр... Бөтен йөрәкне өтеп ала инде. Әлфинурның үзен дә ошаткандыр, фотолар алышкач, хаты тагын да "тәмлерәк" килеп чыга башлады Асланның. Русча язса да, соңыннан: "Сау бул, матурым, очрашырбыз!" — дип, саф татарча сүзләр "төртеп" куярга да онытмый иде.
Нурания апа "чәчмим" дисә дә, авыл кешеләренең теленә керү озакмы? "Солдат хатлары" турындагы хәбәр Шәмсенур апага да килеп иреште.
— И-и, болай гына бит инде ул, әни! — дип акланды Әлфинур, әнисе сораштыра башлагач, үзенең йөзе кызарып китте. — Салих абый, кызлар белән хат алышканда солдат хезмәте тизрәк уза, дип әйтә, ди...
Шәмсенур апа:
— Тапканнар кызык... — дип, яратып кына сукранудан узмады.
Нурания апа хатларны төгәл бер ел — кызлар тугызынчыны бетергәнче ташыды. Аннары аңа эш җиңеләйде — әллә егетләр уйнап туйды, әллә болары кызык тапмый башлады — хатлар йөрү сирәгәйде. Тора-бара бөтенләй туктады. Әлфинур белән Аслан гына элемтәне өзмәде. Озаграк хәбәрсез торгандай тоелса, ашы — аш, йокысы йокы булмады кызның.
Чыгарылыш кичәсендә бигрәк ямансу булды. Егетләрнең әле берсе, әле икенчесе биергә чакыра, теләр-теләмәс кенә чыга Әлфинур. Күзләрен йома да Асланны алар урынында итеп күрә. Менә шулай вальс әйләнсәң иде аның белән! Бу болагай малайлар көнләшеп карап торсын иде!
Ул җәйне классташларының күбесе кайсы кая таралышып бетте. Шәһәргә китеп, укырга керүчеләр дә булды, кайсылары шунда эшкә дә урнашып кайтты. Авылда берничәсе генә калды. Мәктәптә хәйран яхшы укыгач, укытучылары Әлфинурны институтка барып карарга кыстаганнар иде, кызый аяк терәп каршы килде. "Әнине ялгызын гына калдырыр хәлем юк!" — диде. Моны ишеткәч, Шәмсенур апа шаккатты. Кызын каршысына утыртып сөйләште:
— Син нәрсә! Әни үзе генә кала дип әйтәсең диме?! Урын өстендәге карчык түгел лә мин, синнән башка да тормышымны бик әйбәт алып барам. Укып, кеше булганыңны күрәсем килмимени минем дә!
Әлфинурның хәлен аңлыймыни ул? Чын дөресен әйтсә, буран очырачак шул. Дөрес, кызның башында — томан, алда ни булачагын тәгаен генә үзе дә күз алдына китерми. Шуны гына белә: Аслан көзгә кайтачак. Монда торып калачакмы ул, Әлфинурны үзе белән алып китәчәкме, анысын менә күз күрер.
Шәмсенур апага кызый башкача әйтте:
— Әни, бер генә ел укудан ял итеп торыйм инде, ә! Аннары кая кушсаң, шунда барырмын!
Күзен дә йоммый ялганлый алуына үзе дә аптырады. Мәхәббәт дигән шайтан шулай иләсләндерде инде аны.
Классташларын шаккатырып, тотты да колхоз фермасына сыер саварга керде Әлфинур. Әнисе башта киреләнеп маташкан иде, кызы "бер генә ел" дип тәкрарлагач, күнде тагын.
Җәйләрне көчкә уздырып җибәрде кызый. Һәр иртәне Асланның кайту көнен исәпләп чыгарудан башлый. "Октябрьдә" дип язган иде бер хатында, инде анысы да узып бара. Алай гынамы, соңгы арада никтер хаты да тукталды әле. Кайту мәшәкатьләре белән йөридер, дип тынычландыра Әлфинур үзен. Тик Хәлимәнең абыйсы кайтып утырганын ишеткәч, күңеленә шом керде. Юк йомышын бар итеп, Салихларга китте. Эчкә узып торасы булмады, егет ишегалдында йөри иде.
— О - о , солдат кайткан икән ! — дигән булды Әлфинур, гаҗәпләнгән кыяфәт чыгарып. Үзе Салих белән ике куллап күреште. — Хәлимәнең күренгәне юк микән дип килүем иде.
— Сеңелнең укуы каты, ди. Киләсе атнада гына күрешербез инде, Алла теләсә.
— Бөтенләйгә кайткансыңдыр, иеме, Салих абый?
— Бөтенләйгә инде! Күпме йөрергә була тагын.
— Һәммә кеше кайтып беттеме?
Егет Әлфинурга шактый гына текәлеп карап торды.
— Ә син ... ник алай дип сорыйсың ? — Ул нидер исенә төшерергә азаплана иде бугай.
— Болай гына. Бергә килгәннәр бергә китә торгандыр дип. Әллә алай түгелме?
— Туктале, кызый... Синең теге абхаз егете турында сорашуың мәллә?
Әлфинур кызарынды, "ыкы-мыкы" килеп, күзләре белән җирне бораулады.
— Соң, монда кайтырга тиеш түгел бит ул, аны үз әнисе көтә торгандыр. Син инде бигрәк, бала-чага шикелле... Алай бөтен нәрсәне серьёзныйга алырга димәгән.
Әлфинур капканы бәреп диярлек чыгып китте. Асланның монда туры кайтмавында Салихның гаебе бар диярсең. Аның үз артыннан: 
— Төкер син аңа, башында җил уйный торган егет, кирәк түгел ул сиңа! — дип кычкырып калуы бер колагыннан керде, икенчесеннән чыкты.
Менә ышан син егетләргә! Әнисе барлыгы яңа исенә төшмәгәндер бит инде Асланның... Йә, ярар, дип юатты кызый соңыннан үз-үзен, туры кайтмаган икән, димәк, сәбәбе булган. Әнисе белән күрешергәкиңәшергә теләгәндер, озак йөрмәс, шап итеп килеп төшәр әле...
Шулаен шулай да, озаккарак китте шул. Инде кыш та ишекне шакый. Асланны уйлый-уйлый йоклап китә Әлфинур, күзен ачуга, тагын Аслан дип саташа башлый. Сөйрәлеп бара фермага, сөйрәлеп кайта. Ашаудан калды, шуңадыр ябыгып та китте. Шәмсенур апа аңламый, ул үзенчә борчыла.
— Без аңламаган чирең бар мәллә, Ходаем?! Күзләреңнән нур качты, өшкертеп карыйсымы соң?
Әлфинур аның бу сүзләренә моңсу гына елмая:
— Юк ла инде, арый төшкәнмендер. Узар.
— Арыйсыңдыр да. Ял итә дә белмисең бит. Кеше шикелле клубка чыгар идең, күңелең ачылып китәр иде.
Мондыйларына бөтенләй җавап биреп тормый Әлфинур. Аслан тегендә, ә ул монда бүтән егетләр белән биеп йөрсенме? Булмаганны. -"Урының монда түгел синең..."
Сабыр канатлары сынды кызның, өмете тәмам киселде — Асланның соңгы хаты килүгә дә төгәл ярты ел узды. Нишләп туган җиренең адресын сорый белмәде икән ул аннан теге вакытта?.. И-и, исәр баш дип, яшь аралаш көлә аннары үз-үзеннән, белсәң нишләр идең икән соң син?
Шулайдыр, Салихның "серьёзныйга алма" диюендә хаклык бардыр. Аслан өчен уен гына булган инде бу хат алышу. Ә ул, юләр кызый, читтән торып башаягы белән шуңа гашыйк булып йөри...
Бүген дә эшкә авыр уйлар белән килде. Савымчы кызларның гадәттәгечә чырык-чырык килеп көлешүе, мәгънәсез сөйләшүләре ачуын китерде. Ферма мөдире күренүгә, кызлар төртмәле сүзләр белән аңа ташланды. Әлфинур аларны күрмәскә, ишетмәскә тырышты. Ул тозсыз шаяртулардан үзләре ничек туймый диген! Тегесе дә түзә тагын, артыгын дәшми.
— Фазылҗан абый, комың коелып бара бит инде, ник өйләнмисең син, ә?
— Менә мине ал, үкенмәссең! Колхоз эшенә йөртмәсәң, мин сиңа барырга риза!
Фазылҗан, аларны узып, Әлфинур янына килде.
— Нихәл, сеңел! Кәефсез күренәсең, бер-бер хәл булмагандыр бит?
— Юк ла ... Боларның кыланмышларыннан күңел болгана. Тыя да белмисең үзләрен, Фазылҗан абый.
— Сөйләнсеннәр, тел сөяксез бит ул. Миңа димәгәе...
Соңгы арада ул гел шулай аның янында кайнаша. Әллә аңлый, әллә жәлли...
Кышын Әлфинур уйларын тәртипкә китерә башлады. Дәреслекләрен барлады, имтиханнарны кайсы институтка биреп карарга икән дип, план корды. Әнисе белән дә киңәште. Анысы моңа кызыннан артыграк сөенде.
— Кая барсаң да, бар, гомереңне фермада үткәрмә берүк!— диде.
Тик... Бер булмаса булмый торгандыр, ахры, ул. Әллә булган белеме әрәм үткәргән бер елы эчендә шул сыерлар янында коелып беттеме?
Ничек күтәренеп чыгып киткән булса, ике атна дигәндә шулай күтәренеп кайтып төште Әлфинур авылга. Авыз-борыны болай да салынган иде — әнисе сорашып җанын талкымады. 
— Ярар, быел булмаса, киләсе елда булыр, — диде. Тик ул моны болай гына, кызын юатыр өчен генә әйтте.
Үзенә үзе урын таба алмыйча, бер ай чамасы селкенеп йөрде әле Әлфинур. Күңелендә бушлык иде. Әнисе кыстагач, клубка да чыккалап карады. Телләренә салынып, теләсә ни сөйләгән, сагыз шикелле сыланырга маташкан авыл егетләреннән гайрәте чикте. Алар урынында Аслан булсамы?!
Ниһаять, җыенып, ферма мөдире янына китте.
— Менә кайттым, — диде. — Кабат аласыңмы мине эшкә, Фазылҗан абый?
Фазылҗан озак кына дәшмичә торды. Кулындагы көрәген бер куйды, бер алды.
— Аласыңмы дип... Монда түгел бит синең урының, сеңел...
Әлфинур аңа аптырап карады. Ник монда түгел? Нәрсә, начар эшләде мәллә ул? Берәүнең дә аннан артык җире юк.
Соңгы җөмләсен кычкырып ук әйтте бугай. Фазылҗан көлеп куйды:
— Юк, сеңел, киресенчә... Мондагыларның берсенә дә охшамагансың. Былтырдан бирле күзәтәм инде мин сине.
Шуннан? Ни җитми соң сиңа, абзый кеше? Әлфинурның аптыравы йөзенә чыккан иде.
— Менә нәрсә, Әлфинур. — Фазылҗан аңа беренче тапкыр исеме белән дәште. — Чык миңа кияүгә. Үзең беләсең, мин алай төчеләнә белмим, ну син минем начар кеше түгел икәнемне беләсең. — Ул көрәген шап итеп җиргә кадады. — Ашыктырмыйм. Уйла. Иртәгә өегезгә керәм, җавабыңны шунда әйтерсең, — диде дә кызу-кызу атлап китеп барды.
Әлфинур телсез калды. Менә сиңа Фазылҗан абый! Уйла, ди. Уйларга иртәрәк бит әле аңа... Иртәрәк дип... Ә Аслан кайткан булса? Ул чакта иртәсен-соңын карап тормаган булыр идең бит, кызый! 
Ә бер карасаң... Укырга керә алмады, тагын шул сыерлар янына кайтып утырды. Киләсе елга, дигән була әнисе. Әлфинур үзе ул "киләсе елга" тамчы да ышанмый. Асланны уйлап яшәү дә көлке. Ә болай... юньле кеше чакырып торганда, аны онытырга да ярап куймасмы әле.
Иртән аның Фазылҗанга әйтәсе җавабы әзер иде. Егет капкадан күренүгә, каршы чыкты. Йөзе белән генә әнисе ягына ымлап күрсәтте. Мин риза, әни белән үзең сөйләш, янәсе... Карлыгандай кара күзләрең...
— Әбием, мә! Сиңа иң зурысы! Әнием, монысы сиңа карап тора, менә, кап!
— Һай, бәбекәчем! Бигрәк юмарт инде үзең! — Сәбиха апа ике арада чабып йөргән оныгын алдына алып, шапы-шопы сөйде дә карлыган куаклары арасына кереп чумган Әлфинурга эндәште: — Бүгенгә җитәрдер, килен? Без кереп чәй куя торыйк, син дә озаклама, яме!
— Ярар, ярар! Җитешмәсәм, сез эчә торыгыз, мин бу куагымны бетерим инде!
Быел карлыган бигрәк эре. Үзләре ишле, җыеп бетерешле түгел. Мине ал да мине ал дип, күзгә үк кереп торалар.
Абау! Бусы ни тагын?!
Әлфинур тураеп басты. Куаклар артында, карлыгандай кап-кара күзләрен аңа төбәп, ят бер ир басып тора иде. Хатын, шикләнеп, артка чигенде.
— Кем кирәк сезгә?
— Не бойся, красавица! — Татарчасы юк, димәк. Русчасы да төзек түгел. — Это я, Аслан. Ты помнишь меня?
Әлфинур егылып китә язды. Ничек танымый торды соң ул аны? Төн йокыларын калдырган шул Аслан бит инде! Нәкъ фотодагы кебек — бераз олыгайган гына. Их, егет, ничек шулай бик соң эзләп таптың соң син мине?!
Әлфинур сыгылып төште. Карлыган төбенә чүгәләде, ул арада Аслан да аның каршына килеп утырды:
— Не ждала меня, красавица?
Көтмәгән кая! Хәзер күрешерлек булгач, ник алданрак хәбәр бирмәдең соң син? Инде онытыла төшкән яраларны каезларга дип кайттыңмы?!
Хатынның күз яшьләре гөрләвектәй акты. Соң инде хәзер, җаным, соң!..
Аслан көрәктәй зур учы белән аның күз яшьләрен сөртә, җилкәсеннән сөеп ала, башыннан сыйпый. Егетнең өзек-төтек җөмләләреннән шуны гына аңлады Әлфинур: теге вакытта ул әнисенең авыруы хакында телеграмма алган, ашыгыч төстә өенә кайтып китәргә мәҗбүр булган. Аннары аны тәрбияләп яткан. Бик теләсә дә, Әлфинурны оныта алмаган.
— Не могу без тебя, моя хорошая! — дип, Аслан үзе дә хатынның күкрәгенә башын төртеп үкседе.
Карлыган төбендә күпме шулай акылларын җуеп утырганнардыр, Әлфинур каенанасы тавышыннан айнып киткәндәй булды.
— Җитәрсәнә, килен, кер инде! Рәмие тә юксына! Иртәгә дә көн бетмәгән!
Сискәнеп торып басты Әлфинур. Көн бетмәгән дип... Кемгә беткән, кемгә юк...
— Хәзер , хәзер ... Ике минут ...
Аслан яфрак кебек калтырап торган Әлфинурны кочагына алды. Тегесе шунда сеңде, эреде...
— Анда сезнең посадка... Иртән мин сине шунда көтәм. Сәгать ничәгә хәтле булса да көтәм. Син килмичә китмим. Җыенып кил. Мин сине монда калдырмыйм... Үзем Салихларда кунам. Аңа синең өчен кайтканны әйтмим... 
Төсе качкан киленен күреп, Сәбиха апа куркып калды.
— Абау, ни булды? Күбрәккә китте, ахры?
Бигрәк артыгын кайгырта инде! Шул гадәтенә Әлфинурның кайчак ачуы да килеп куя. Ник икәнен үзе дә белми.
Яратып чыкмады бит ул Фазылҗанга, "чыгам да керәм" дип уйлады, ахры. Инде ияләшә төшкән иде, Рәмие тугач, Фазылҗан үзе дә һавада очып йөри башлаган иде... Хәер, ияләшү ярату дигән сүз түгел бит әле ул... Мәхәббәтсез яшәү үзе гөнаһ дигәнне дә ишеткәне бар Әлфинурның... Их, ичмасам, каксыннар, суксыннар иде аны, түзә алмыйча качып киткән дип уйларлар иде хет...
Уйларының берсеннән керде Әлфинур, икенчесеннән чыкты. Башы буталып бетте. Шаулап кайтып кергән Фазылҗанга күтәрелеп тә карыйсы килмәде. Кичке аш вакытында күбрәк Сәбиха апа белән Рәмие сөйләде, Фазылҗан каш астыннан гына хатынын күзәтте. Рәмискә иптәш алып кайтам, дип сөйләнә иде, шуңа кәефсездер дип юрады.
— Алай карама миңа, көне буе карлыган җыйдык, башыма капты, — дип акланды Әлфинур. Үзенең зиһене чуалды, кулына тоткан әйберен кая куярга белми аптырады.
Күзгә йокы кермәгәндә, ай-һай, төн бигрәкләр дә озын икән! Хатын боргаланып ятып карады да, мендәрен кочаклап, зал ягына чыгып китте. Фазылҗанның иртән эшкә барасы бар, аңа да йокларга бирми бит.
Таң атып килгәндә, икеләнүдән туктаган иде Әлфинур. Үзем белән ниләр алырга, уңай вакытны ничегрәк туры китерергә дип кенә уйлана иде. Ә Рәмие... Үзе барып урнашсын әле башта, аннары кайтып алачак ул аны. Ташлап китми ич, ышанычлы кулларда калдыра.
Иртә гадәттәгечә башланды: Фазылҗан, ашыкпошык чәйләп, эшенә чапты, Сәбиха апа оныгын бакчага илтергә кузгалды, Әлфинур өйдәге вак-төякне карарга калды. Каенанасы артыннан капка ябылуга, хатын юл сумкасын тартып чыгарды да тиз-тиз генә кирәк тапкан нәрсәләрен тутырырга тотынды. Кайсын алды, кайсын салды да, арт бакча аша җилферҗилфер атлап, авыл башындагы посадкага таба юл алды...
Төш авышканда, Әлфинурның югалуы турында олысы-кечесе хәбәрдар иде инде. Бөтен авыл ду килде. Ни уйларга белмәделәр. Фазылҗан, аптыраганнан, урман юлларын, елга буйларын уратып кайтып килә иде, машинасы каршына Салих атылып килеп чыкты.
— Хет ас, хет кис, бөтенесенә мин гаепле, — диде. Өзек-төтек җөмләләре белән Асланның бу якларга эш белән килүен, үзләрендә кунып чыгуын әйтте. — Шулай ук булыр дип башыма да килеп карамады. Бер җилкуар ул, хатыныңны харап итеп ташламагае. Әйдә, ерак китә алмаганнардыр әле, очтык станциягә!
Фазылҗан "Аслан кем ул?" дип сорамады. Машина рулен чытырдатып кысты. Күкрәгеннән ахылдаган тавыш иңрәп чыкты. Салих ачкан ишекне аның борын төбендә кире шапылдатып япты да ыжгыртып китеп барды. Саумы, диңгез! Саумы, яңа тормыш!
Әлфинурның поездга гомерендә беренче утыруы. Нинди поезд, калага да йомыш белән әллә нигә бер барып кайталар иде. Тормышның менә мондые да була икән! Ул Асланнан күпме барабыз дип тә, кая барабыз дип тә сорамады. Яраткан кешең белән дөнья читенә китәргә дә әзер буласың икән аны. Мәхәббәткә тел кирәкми диюләре хак — икесенең дә русчасы такы-токы, шулай да рәхәтләнеп серләштеләр. Вагонның өске шүрлегенә менеп кунакладылар да, табигатькә хозурланып карап барып, поездның рәхәт теркелдәвенә оеп-оеп та киткәләделәр. Алдагысы хакында Әлфинур әллә ни тирәнгә кереп уйламаска тырышты. Янәшәсендә — еллар буе зарыгып көткән Асланы, калганы — вакыт эше. Җайланыр, боерган булса.
Шәһәрне чыгып киткәннең өченче көнендә хатынның бөтенләй йокысы качты. "Озакламый килеп җитәбез", — диде Аслан. Әлфинур тәрәзәгә баккан иде, хәйран калды. Бер якта — башлары болытлардан да ашып киткән биек таулар, икенче якта — Әлфинурның төшенә дә кермәгән очсыз-кырыйсыз диңгез. Китаплардан гына укып белгән әкияти җирләр бит бу! Аның сулышы кысылды, сөенечтән башы әйләнде.
Рәхәт булса да ардырды. Адлер шәһәрендә поезддан автобуска күчтеләр, аннары Абхазия чигенә кадәр ни өчендер җәяү тәпиләделәр. Менә алда бер-бер артлы тезелешеп баскан яшел фургоннар күренде. Бөтен халык шунда ябырылды. Әлфинур белән Аслан да, тыгылышып, фургоннарның берсе эченә кереп басты.
Юлның иң авыры шушы булган икән. Тирләппешеп, ниһаять, фургон ишегеннән сикереп төшкәндә, Әлфинурның җеп өзәрлек тә хәле калмаган иде.
— Поездда чакта ук диңгезне күреп һушсыз калдың, әйдә, башта шунда алып төшәм, — диде Аслан. — Юл тузаннарын кагуыбыз да булыр.
Әлфинур аңа аптырап карады. Нинди диңгез, өйгә дә кермәгән килешме? Өлгерерләр иде әле. Тик нихәл итәсең, кунак — хуҗаның ишәге, ди, Аслан әйткәч, көйсезләнеп торып булмый инде.
Кайчан килеп күрер иде әле ул Кара диңгезне! Каралҗымланып торган су өстендә, күзләрне чагылдырып, кояш нурлары җемелди, чуерташлы ярга бербер артлы күбекләнеп күтәрелгән дулкыннар килеп бәрелә. Әлфинур суга куркыбрак кына кереп киткән иде, соңыннан аның рәхәтлегеннән тәмам изрәде. Җитәкләшеп тә йөзделәр, су эчендә куышлы да уйнадылар. Хатынның күңеле бәхетле мизгелләрдән шартлар хәлгә җиткәндәй булды.
Ул мизгелләрнең башы да, ахыры да шул икәнен белгән булсамы!..
...Биек тау итәгендә утырган авыл бөтенләй Әлфинурларныкына охшамаган. Акшарга буялган тәбәнәк таш йортларны, чуерташ түшәлгән тар урамнарны күргәч, хатынга ямансу булып китте. Кисәктән генә еракта калган якыннары исенә төште, өзелеп-өзелеп, Рәмисен сагына башлады.
— Не кисни, моя хорошая! — дип, иңнәреннән кочып алды аны Аслан. — Ну-ка, улыбайся! Пусть все думают, что мы прекрасная пара!
Хатын көчәнеп кенә елмайды. Ул арада әле бер, әле икенче капкадан егетләр, кызлар чыгып, Аслан белән исәнләшеп үтә башлады. Үзләре Әлфинурга сынап-текәлеп карый сыман тоелды. Кыз оялуыннан гел җиргә карап атлады.
Монысы Асланнар йорты икән. Башкаларныкыннан әллә ни аерылмый. Хатын капка төбендә үсеп утыручы таныш булмаган җимеш агачларына сәерсенеп карады. Ул да булмады, Асланның көр тавышы аны сискәндереп җибәрде:
— Мы пришли, Замира, выходи! Сдержал я своё слово!
Ишектән, атылып, Асланның үзе кебек үк капкара чәчле, кап-кара күзле чибәр генә хатын килеп чыкты. Боларны күрүгә, "исәнме" юк, "саумы" юк, кулларын болгый-болгый, үз телләрендә нидер кычкырынырга тотынды. Хатын артыннан берсе мүкәләп, икенчесе тәпиләп, ике яшь бала да чыгып килә иде. Аслан Замираның кыланмышларына игътибар итмичә, балаларның икесен ике беләгенә алып утыртты да алар белән гөлдер-гөлдер үзенчә сөйләшергә тотынды.
Әлфинурны баскан урынына кадаклап куйдылармыни! Ни алга, ни артка китә алмады. Нәрсә дә булса аңларга тырышып карады, булмады. Матур күзләрендә ут уйнатып, кара хатынның аның өстенә килгәнен хәтерләргә өлгерде әле. Үз телендә ниләрдер кычкырганын да ишеткәндәй булды. Аннары — тоташ бушлык. Әлфинур өчен бөтен дөнья тирбәлә башлады, аны талгын гына каядыр караңгылыкка очырып алып китте... 4 Үз теләгең белән килдең... >
Ул бер караңгы сарай эчендә уянып китте. Яткан урынын капшап карады — агач карават, өстенә иске кием-салым түшәлгән. Бераздан күзләре ияләште, сарай стенасына көрәктер, сәнәктер ише нәрсәләр сөяп куелганын күрде. Торак йорт түгел бу, димәк. Кая килеп эләкте соң ул? Ә Аслан кайда? Аслан... Әлфинур соңгы тапкыр аның ике бала күтәреп торганын исенә төшерде. Нинди балалар икән ул? Ә кара хатын? Исемен Замира диде бугай... Ә үзен нишләп бирегә кертеп салганнар соң?
Әлфинур сак кына торып утырды. Аның башы әйләнә, күңеле болгана иде. Юл өстендә ни бар, шуларга тотына-тотына, ишеккә таба юнәлде. Үз аякларына урала-урала барды. Барып җитә алмады, ишек үзе киерелеп ачылып китте. Әлфинурның кисәк яктылыктан күзләре чагылды. Башын күтәреп караганда, бер кулы белән ишек баганасына, икенчесе белән бөеренә таянып, Замира басып тора иде.
— Ну что, красавица, поговорим?
Әлфинур чайкалып куйды. Куллары белән тотыныр урын эзләде. Моны күреп, Замира аңа таба үзе кузгалды. Култыклап алды да кире караватына илтә китте.
— Ты беременная, да? — Әлфинурның "ие" дигән кебек ияк какканын абайлап, үзләренчә нидер кычкырып куйды. — От Аслана? Мужа моего? 
— Нет, нет, что вы! Моңа кадәр күргәнем дә булмады минем аны. Өч айлык авырым белән чыгып киттем. Исә-әр!..
Әлфинур сыгылып төште. Аңына әле генә килә башлады бугай ул.
Замира киң итәкләрен җилфердәтеп чыгып китте дә озакламый кабат әйләнеп керде. Кулында зур подноска салынган ашамлык иде.
— Перекуси. Хәл җый. Аннары берәр нәрсә уйларбыз.
Ул ахылдап куйды, йодрыклары белән тезләренә суккалап алды.
— Акыл керәсе юк икән. Син ничек килеп каптың соң аңа?
Әлфинурның сөйләп бирми чарасы юк иде. Алар кулында бит хәзер, туган җире кайда да, ул кайда? Гаебе юклыгын аңлатырга кирәк бит инде, юкса Замира бик гайрәтле күренә, бәргәләп ташламагае... Болай икәнен белгән булсамы?! Бөтен нәсел-нәсәбен калдырып чыгып китәр идемени ул!
Яшенә тыгыла-тыгыла сөйләде хатын. Үзе туктаусыз:
— Ник алай эшләде соң ул, ник алай, ә? — дип кабатлады.
— Күңел ачар өчен тапкан инде бер юләрне! — диде Замира, Асланны тиргиме ул, әллә Әлфинурнымы, аңлашылмады. — Әнә эшенә чыкты да китте, әллә кайчан онытты инде ул сине.
Аның яртылаш русча, яртылаш үзләренчә сөйләгәненнән шул кадәресе барып җитте Әлфинурга: иптәшләренә карта уенында оттырган Аслан. Откан очракта нишләргә тиеш булгандыр, отылсам, тагын бер кәләш алып кайтам, дип мактанган. "Татарстанда йөргән кызым елап калды", — дигән.
— Алдашмыйча яши белми ул, ну бу кадәресенә үк ышанмаган идем, — дип, үзләренчә сүгенеп куйды Замира, тешләрен шыгырдатып. 
— Нишләргә, нишләргә...
— "Нишләргә", имеш... Тик елап утыр инде хәзер. Шулкадәр дә беркатлы булырга кирәк бит, ә?!
Замира, чәчрәп, урыныннан сикереп торды, йодрыкларын йомарлап, арлы-бирле йөренде. Әлфинурның коты очты: артына тибеп, капкадан очырып чыгарса ни хәл итәрсең?! Кайту юлын да белми, кесәсендә бер тиен акчасы да юк... Аның кабат күз аллары караңгылана башлады, ишелеп төшмәс өчен, карават тимеренә ябышты.
— Ну, ну, ну... Син нәрсә?!
Кызулап килеп, Замира аның башын тотып карады.
— Абау! Ут та ут, син дә ут... Иә, чәбәләнмә, ятып тор әле, уйларбыз...
Замира йә дулап китә, йә йомшарып төшә. Әлфинур үзен аның янында ничек тотарга белми аптырый. Ят дигәч, ятаргадыр дип, караватына менеп капланды да күзләрен йомды. Башы ни дә булса уйларлык хәлдә түгел иде.
Уяулы-саташулы көннәр бер-бер артлы уза торды. Әлфинур озак рәтләнмәде. Төннәр буе кызышып, бәргәләнеп чыкты. Көндезләрен өстерәлеп кенә ишегалдына чыга да, һава сулап, тагын ятагына кереп ава. Замира аңа үлән сулары кайнатып эчерде, җылы шулпадан да өзмәде. Аслан ник бер тапкыр янына кереп карасын! Еш кына хатыны белән ут чәчеп кычкырышкан тавышы ишетелә, русча яман итеп сүгенә, ярый әле аларчаны аңлап җиткерми Әлфинур.
Ник табиб-фәлән чакыртмыйлар икән соң аңа? Ярамыймы? Үлеме шулай чит-ят җирләрдә булыр микәнни?
Әлфинурның күңеле тулды, Рәмисе, Фазылҗаны күз алдына килеп басты. Мендәренә капланды да үксеп-үксеп елап җибәрде.
— Ну что, красавица, весело тебе у нас? 
Хатын сискәнеп китте, үзе дә сизмәстән, карават читенә торып утырды. Нәкъ әүвәлгечә матур елмаеп, каршында Аслан басып тора иде. Әлфинур ачудан шартлар хәлгә җитте. Ах, шушы җирәнгеч бәндәне ничекләр генә "яратам" дип йөри алды икән ул? Булдыра алса, үз куллары белән ботарлап атар иде ул аны хәзер!
— Не вини меня, дорогая! Полюбил тебя, я, что, виноват за это?!
Аслан, көрәк кулларын сузып, аны кочагына алырга теләгән хәрәкәт ясады.
Әлфинур ыңгырашып куйды, йөрәге тагын да ешрак тибә башлады. Бар көченә талпынып торып басты да, бармакларын җәеп, Аслан өстенә ташланды:
— Кол итәргә уйладыңмы мине, кабахәт!..
— Кол ?.. — Аслан аңа селтәнергә ирек бирмәде , кулларыннан кысып тотып алды да шаркылдап көлеп җибәрде. — Нинди кол? Колның аяк-кулларын богаулап, ач килеш көне-төне эшләтәләр аны, җанкисәгем. Ә синең урының рәхәттә, тамагың тук. Мин сине сатып та, урлап та алып китмәдем. Үзең килдең бит. Үзеңме? Иә, шулай түгел диген? Теләсәң, бүгеннән чыгып китә аласың — беркем мәҗбүри ләп тотмый...
Шулай ул, шулай... Әлфинур Асланнан ычкынды да аңа нәфрәт тулы күзләрен текәде. Кол ул, кол... Үз теләге белән сайлап алган язмыш колы... "Юллык акча табып бирсәң...>
...Ах, дип әйтүләре кыен,
Исемә төшәсең дә...
Әлфинур, җырлый-җырлый, елый-елый, учак тирәсендә кайнаша. Соңгы вакытларда Замира аңа әбәт әзерләүне ышанып тапшыра башлады. Плитә ишегалдында, карт инҗир куагы төбендә. Өйгә кереп торасы юк. Хәер, болай да аяк басканы юк аның анда, ничә айга бер кереп чыкты микән...
Боларның бөтен ризыгы яшелчәдән, ахры. Токмач турап аш пешерсәң иде аны... Пәрәмәч пешереп күрсәтсәң иде... Шуларны уйлый да, тагын күңеле тула Әлфинурның, еламый калган көне бар микән?
Теге хәлдән соң Аслан аңа якын килми. Иренең сарай тирәсендә кайнашканын күрсә, Замира да, карчыга шикелле, аның өстенә ташланырга гына тора.
Тора-торса, ул Әлфинурны әрләп ташлый, бераздан, йомшарып, "нишләргә икән соң синең белән" диебрәк сөйләнергә тотына. Әлфинурның хәле элекке кебек түгел инде, уңайлана бара. Аллага тапшырып, юл хәстәрен күрә башласа да ярый үзе. Баласын монда табып ятарга язмасын...
Беркөнне Замираның кәефе күтәренке чагын туры китереп, үзе сүз башлады.
— Юллык акча табып бирсәң, Аллам белән ант итәм, кайтып җитүгә әзерләп җибәрер идем, — диде.
— Табып бирсәң дип... Табучысы Аслан инде аның. Сорадым инде бер тапкыр, ничек килгән, шулай китсен, өстерәп алып кайтмадым мин аны, ди. Җир бит!..
— Ай, Замира!.. Ничекләр итеп яшәмәк кирәк шундый кеше белән!.. — Әлфинурның тавышы иңрәп чыкты.
Замираның күзләрендә яшен уйнаклап алды:
— Менә шулай яшисең инде, кая бармак кирәк! Аздыручы хатыннар булганда, ирләрнең бөтенесе бер аның!
Юк, юк! Фазылҗан андый түгел — хәзер генә аңлады моны Әлфинур. Ул Асланга тагын бер кат нәфрәтләнде, гаҗизлектән беркавым аңгыраеп утырды. Ул арада Замира җәлт кенә кереп, өйдән кәгазь белән карандаш алып чыкты.
— Язып җибәр туганнарыңа сәлам хаты. Адресны әйбәтләп күрсәт. Килеп алсыннар... 
Әйтте бер сүз! Кем килеп алсын аны? Әнисеме? Фазылҗанмы? Күптән тормышларыннан сызып атканнардыр инде, бу кадәр хурлыкны ничек күтәрә алсын алар?!
Шулай да кәгазьне Замира кулыннан алып, сараена кереп бикләнде. Тагын авылы күз алдына килеп басты. Сагынудан йөрәге кысылды. Ах, шушы хәлләрне күрәсен алдан белгән булсамы?!
Туктале... Ахирәт дусты Хәлимә калды бит әле анда. Теге вакытта әйткән иде ул аңа, чистый мәхәббәт колы булгансың син, дигән иде. Булды шул. Тик мәхәббәтнеке түгел. Аслан колы...
Ярдәм итә алмас алуын Хәлимә, шулай да бер рәхәтләнеп эчен бушатсын әле аңа...
Тезде дә тезде хәсрәт тулы ачынулы сүзләрен Әлфинур, кәгазь битендә урын калмады. Ул сүзләр күз яшьләренә чыланып бетте, кайсылары танылмаслык хәлгә килде. Соңыннан иң кирәклесен төртеп куйды: "Фәлән хәтле акча табып җибәрә алсаң, бу афәттән котылыр идем", — диде.
Китте хаты очып туган ягына. Әлфинурга караганда бәхетлерәк ул! Иң әүвәл Нурания апа кулына килеп керәчәк, кире адресны күргәч, шаккатып калыр инде. Тәки үзенекен иткән бу җүләр кызый, дияр... "Саклый алмадым сине..."
Озакламый Әлфинурның хәле тагын кирегә китте. Туктаусыз башы әйләнә, йөрәге уйнаклый. Хәйран түгәрәкләнеп килгән "көндәш"ен күреп, Замира ахух итә, ире янына барып талашып килә, шуннан арыдан уза алмый. "Акча табып бирсәм дә, ничек чыгып китәсең инде бу хәлеңдә!" — дип аптырый.
Бер иртәне Әлфинур бөтенләй урыныннан тормас булды. Башыннан: "Ходаем, кичер, үлемем шушы икән", — дигән уй сызылып узды. Күпме яткандыр, ишегалдындагы шау-шуга сискәнеп уянып китте. Кемдер нидер әйтеп кычкыра, нәрсәдер дөберди, аңа балалар елашкан тавыш килеп кушыла. Әлфинур коты очып тыңлап ятты. Ул арада шау-шу сарайга якынлашты, хатын, куркып, урыныннан кубарга азапланды. Менә кисәк кенә килеп, сарай ишеген каерып ачып җибәрделәр. Яктылыктан чагылган күзләрен Әлфинур учлары белән каплады. Дөп-дөп басып, янына кем килеп басуын күрми калды. Ул "кемдер" бер кулы белән аның аркасыннан, икенче кулы белән беләгеннән тотып, урыныннан торгызды.
Чү, акылдан язуы түгелдер бит инде... Әллә саташамы?
Бу куллар аңа шулкадәр якын, шулкадәр үз иде. Күптән онытылган мондый җылылыктан Әлфинур изрәде, гәүдәсенең мамыкка әйләнә баруын тойды. Күзләре кабат йомылды, һәм ул, һушсыз калып, Фазылҗанның (әйе, әйе, аның Фазылҗаны иде бу!) кочагына авып төште.
...Ике көнлек юлда Фазылҗан хатынына ике сүз әйттеме икән? Поездга килеп керү белән, иң әүвәл ятып бару өчен аңа урын көйләде, кайнар чәй ташып торды, җылы ризыктан өзмәде. Тик теленнән ялгышып та "Хәлең ничек?" дигән сүз төшмәде. Машинасын вокзал тирәсендә генә калдырган булган, кайтып җиткәч, анда да Әлфинурны күтәреп диярлек алып барды, арткы утыргычны ятып кайту өчен көйләде.
— Фазылҗан ...
Гафу сорамакчы булдымы хатын, рәхмәт әйтергә теләдеме — сүзе тел очында эленеп калды. Аның ялварулы хәлсез тавышын ишеткәч тә борылып карамады ире, киресенчә, радиосын катырак кычкыртып куйды. Хәер, авызын ни әйтергә теләп ачканын Әлфинур үзе дә белмәде. Аның тәне дә, җаны да сыкрый иде. 
Авылга кайтып төшкәч тә Әлфинур яткан урыныннан кузгалмады — олысы-кечесенең Фазылҗан машинасы артыннан ашардай булып карап калуларын күрмәде. Фазылҗан үзләренең капка турысыннан выжылдап узып китте дә, чаттан борылып, Шәмсенур апаларга турылап китте. Әлфинурны машинадан чыгарганчы башта капка келәсенә берничә тапкыр шакылдатып бәреп алды: кайтып җиттек, каршы ал, янәсе. Аннары гына машина ишеген ачты:
— Чык .
Капка шыгырдап ачылды, әкрен генә атлап килүче Шәмсенур апа күренде. Әлфинур аһ итте: әнисе тәмам бетерешкән, тәнендә карга чукырлык та ите калмаган иде. Чыгу белән, койма каршындагы эскәмиягә лапылдап килеп утырды, учлары белән йөзен каплады.
— Йа Аллам ...
— Менә, әнкәй... э-э... Шәмсенур апа. Миннән калмады. Калганын үзең кара. Баласын тапсын, минеке ул — анысын ташларга җыенмыйм. Рәсимне сорамагыз — барыбер бирмим. Аның өчен анасы юк, үлде...
...Әлфинурның җитлекмәгән баласы үле туды. Хатынның еларлык та чамасы юк иде. Шәмсенур апаны хәсрәт утында яндырып, бер ноктага карап тик ятты.
Халык зираттан чыгып, таралышып беткәч тә, яңа кабер янында Фазылҗан озак утырды. Иреннәре туктаусыз: "Кичер, балам, саклый алмадым мин сине, саклый алмадым", — дип пышылдый, күзләреннән тыелгысыз яшь ага иде... 
КАРГЫШ <Кичерерсең өле бер..."
— Кызый, кер! Тагын шунда чуаласыңмы? Башыңа тай типмәгән булса, кер, дим!
Абау, тавышы! Әнзия чүгеп китә язды. Нишләгән инде ул, йә? Капка ярыгыннан урам якны күзәтә — шул гына.
Алар тыкрыгыннан клубка бара торган сукмак үтә. Кич саен киенгән-ясанган яшьләр шуннан уза. Араларында Әнзиянең сыйныфташлары да була — йөрәге өзелеп киткәндәй тоела инде кызның. Аның алардан кай җире ким, йә? Бит урталары чокыраеп торган матур йөзе, янып торган яшькелт күзләре... Буй-сыны да килешле...
Кызының көзге каршында бөтерелгән чагында килеп кергән әнисе тагын кара тавыш чыгарды: "Эшең беткән мәллә, оятсыз! Нәрсә дип көязләнәсең анда?!" — дип җикерде.
Яратмыйдыр инде ул аны. Яратса, гел болай тиргәнеп тормас иде. Тегендә барма, аның белән сөйләшмә... Өйдә бикләп кенә дә асрар иде — укытып бетерәсе бар. Аннан соңгысына да планны үзе корып куйган: мәктәптән соң укырга-фәлән китәсе түгел, үзе янына кибеткә урнаштырачак. "Калада себерелеп йөрүчеләр синнән башка да җитәрлек, укыганнар да әллә кем түгел әле!" — дип өзеп әйтте.
Киләчәген гел ямьсез итеп күрә Әнзия. Башына бер генә дә якты уй керми. Беркөнге хәлдән соң бигрәк тә...
Гадәттәгечә, елга буеннан каз бәбкәләрен куып алып кайтты да, бераз капкалап алыйм дип, атылып аш бүлмәсенә керде кыз. Буфет янында басып торган әнисе (юкса аңа эштән кайтырга иртәрәк иде әле, кызы юкта килеп кергәндер инде) ишек тавышына сискәнеп китте дә лапылдап урындыкка утырды. 
— Өйне күчерәсең бит инде! — диде аннары, йөзен ямьсез кыйшайтып. — Кеше шикелле йөрергә өйрәнәсеңме син, юкмы?!
Ничек килеп кергән булса, шулай капылт чыгып та китте Әнзия. Кибетеннән тагын ачуы килеп кайткан, андый чагында күзенә чалынмавың яхшы. Тагын әллә ниләр әйтеп җанга тиячәк...
Әнисе сыер саварга чыгып киткәч, кызый кабат керде, чынаяк алырга дип буфет ишеген ачты. Абау! Шүрлектә, кукыраеп, аракы шешәсе утыра иде! Янында яртылаш эчелгән кырлы стаканы да тора... Әнзия өшеп киткәндәй булды. Буфет ишеген ябарга да онытып, югары очта яшәүче әбисе янына чыгып чапты.
Капка төбендә утыручы күрше карчыклар, Халидәнең эштән кайткан вакытына туры килсәләр, башта сәламен алалар да артыннан чышын-пышын сөйләшеп калалар. Әй яратмый Әнзия шул гадәтләрен. Хәзер менә эченә корт керде: тикмәгә генә пышылдашмыйлар микәнни?! Әнисе болай да гел тиргәнеп тора иде, соңгы вакытта бигрәк ямьсез итеп, зәңгәрләнеп кычкыра башлады бит. Ә кайчак, киресенчә, бөтенләй үзенә охшамаганча, зур куллары белән көрәп алып кына кызын янына тартып китерә дә елый-елый кочаклый, иркәләгән сыман итә. Андый чакларда Әнзия нишләргә белми. Үзе дә кочаклап алыр иде — икенче минутта ук әнисенең аны этеп җибәрүе дә бар. Тик тора шулай каккан казык кебек аптырап.
Әбисенә килеп кергәч, башта тыелып тора алган иде, бераздан үкси-үкси аның күкрәгенә капланды:
— Ан... анда... Буфетта... Әбекәй, ул бит... Ул бит...
Әбисе аның авызын учы белән томалады:
— Тс-с... Син күрмәдең дә, белмәдең дә, кызым... Мин үзем сөйләшермен, яме...
Күргәнен дә, белгәнен дә әнисе сизде. Кайтып керешенә, әчеле-төчеле тавышы белән кычкырына башлады: 
— Әниең артыннан шпионлык итәсеңме? Нәрсә дип актарындың анда буфетта? Йә, әбиеңә әләкләргә чаптыңмы? Куркытам дип уйладыңмы?
Аннары җилфердәп кызының каршына килеп басты — сугып җибәрә дип (андый чаклары да була аның), Әнзиянең коты очты. Әмма Халидә сугарга дип сузылган куллары белән кызын кисәктән генә киң итеп кочаклап алды, башын аның иңбашына төртеп, ахылдый-ахылдый елады:
— Нишлим инде, йә? Берүзем тартам бит тормыш йөген... Авыр... Сине кеше итеп бетерәсе бар... Бәхеткәйләрең генә була күрсен инде...
Бәхет... нәрсәдер инде ул. Әнисе гел елмаеп торса, аның белән дә матур сөйләшсә, вак-төяк нәрсәләргә бәйләнмәсә... әнә Галиянең әнисе кебек. Бәхет шундый буладыр ул.
Кайчак Әнзия: "Их, әти исән булса..." — дип уфтанып куя. Юкса ул аны бөтенләй белми. Әнисенә бу хакта авыз ачарга курка, җае килеп, бервакыт әбисеннән сораштырган иде. "Син туганчы ук машина белән бәрелеп үлде", — диде. Жәл! Ул булса, әнисе дә йомшаграк булыр иде әле, һәрхәлдә, аннан куркыбрак торыр иде.
Ә беркөнне кызык кына (әллә кызганычмы?) бер сөйләшүнең шаһиты булды Әнзия. Соңгы дәресләре юк иде, өйгә вакытыннан алда кайтты. Өйалды ишеген ачып керүгә, эчке яктан ярсып сөйләшкән тавышлар ишетеп туктап калды. Әбисе кергән икән, берберсен бүлә-бүлә әйткәләшәләр. "Эшсез дә, ашсыз да калачаксың бит син, — ди әбисе, үзенең тавышы калтырап чыга. — Бөтен авыл сөйли, кеше күзенә күренергә оят!" —"Ә син күренмә! — ди әнисе, ярсып.—Үзем башладым, үзем ташлармын. Йөрәк ярсуын басар өчен генә ул, мин дә кеше бит, әни!" Әбисе: "Хатын-кыз бер башласа ташлый алмый инде ул аны! — ди. — Әнзия белән дә ник ул кадәр каты кыланасың, анысына да шул нәмәстәкәй гаепле, юкса үз балаң бит ул синең!" — кебегрәк сүзләр әйткән иде, әнисе моңа каршы тагын да ярсыбрак тезеп китте: "Үз балам шул! Ничек кирәк, шулай эшлим! Синең хатаңны төзәтәм, беләсең килсә! Син бит минем кайда йөргәнемне дә белмәдең, эшеңә багынган идең! Белгән булсаң, итәгемдә бала алып кайтмаган булыр идем! Әтисе кем, дип үзәгемә үттең, син түгел, үзем дә белмим бит мин аны! Синең аркаңда бу! Ул минем язмышны кабатласын дисеңме?!"
Әнзия урыныннан куба алмый торды. Аннары тиз генә кире чыгып чапты, мунча алачыгына кереп утырды. Уйлады да уйлады. Машинасы белән бәрелгән, имеш... Әле ничек "лётчик иде" димәделәр...
Шул көннән соң Әнзиянең әнисенә булган ихтирамы бөтенләй бетте. Куркуы да кимегәндәй булды. Халидә кызын оялтып-хурлап берәр сүз әйтә башласа, җилфердәп торып баса да чыга да китә. Ярсып кабына әнисе, кулында ни бар, артыннан шуны томырып атып кала...
Чыгарылыш кичәсенә кадәр шулай булды. Имтиханнар беткәч, Әнзия эченә тагын да ныграк бикләнде, мунча алачыгына кереп утырып, рәхәтләнеп бер елап алмыйча чыкмый иде. Ник елаганын үзе дә рәтләп белми, күңеле кузгала да китә. Халидә апаның: "Кибеткә эшкә керәсең", — дигән сүзләренә "ә" дә, "җә" дә дими, үзалдына тик уйланып йөри.
Чыгарылыш кичәсе алдыннан сүз каты булды.
— Кичке уннан калсаң , үзем барып сөйрәп алып кайтам! — диде әнисе. Шулай итәчәгенә һич шикләнми Әнзия. Юкса күлмәк-туфлиләргә акчасын кызганмады, кибетеннән иң матурларын сайлап алып кайтты. Ник кирәк алар Әнзиягә, ике сәгать кенә киярлек булгач!
Кыз әнисе әйткәнчә эшләде — сәгать ун тулып ун минутта өйгә кайтып утырды. Моннан бик канәгать булган Халидә кызыннан анысын-монысын сораштырып караган иде, тегесе этелеп-төртелеп кенә җавап биреп утыргач, кулын селтәде дә кереп ятты. Әнзия дә шыпырт кына бүлмәсенә кереп бикләнде.
Иртән сыер саварга торганда, Халидә ишекләрне әкрен генә ачып ябарга тырышты. Йокласын тынычлап, тиздән яңа тормышы башлана, дип уйлады. Кичтән үпкәләгән сыман иде, зыян юк. Беренче тапкыр гынамы? Турсаеп йөри-йөри дә барыбер әнисе сүзеннән чыкмый бит ул. Соңыннан үзе үк рәхмәт әйтер әле...
Йнде чәй дә кайнап чыкты, кайнар коймаклар да өстәлгә менеп утырды. Әнзиянең һаман тавыш-тыны ишетелми. Юк, монысы артыграк инде дип, Халидә, җилфердәп килеп, йокы бүлмәсен ачты. Ачты да... шаккатып басып калды: кызының урын-җире җыелган (әллә җәелмәгәнме?!) иде. Атылып килеп тәрәзәгә капланды — анысы ябылып кына куелган, келәсе эләктерелмәгән. Шкафны каерып ачып җибәрде — киемнәре кайсы асылынган, кайсы төшкән, кайсылары бөтенләй юк! Аннары гына өстәлдәге язуга күзе төште: "Әни, мине эзләмә дә, карганма да. Балаң дип исәпләсәң, кайчан да булса бер кичерерсең әле..." 4Икәүләшеп йөрер идек..."
Әнзия әле зал тәрәзәсенә килә, әле кухня ягындагысына килеп төртелә. Юк, бүген дә кайтырга җыенмый бугай Фуаты. Өченче көнгә китте инде. Бер генә кичкә дип чыгып киткән иде...
Яратмый хатын аның туктаусыз командировкаларга йөрүен. Дүрт стена эчендә ялгызы тилмереп утыра бит ул. Хәер, ялгыз дип әйтү дөрес тә түгел, биш айлык Рәсимәсе чабуыннан тоткан, ишекнең теге ягына бер адым да атлатмый. Фуат киткәнче чыгып алып кергән сөт-эремчекләре күптән бетте, иртән бала янында торып торырга күрше карчыгын дәшкән иде. Анысы да бик авырсынып кына ризалаша шул. Әле намаз вакытым җитә дип, әле онык кайтасы бар дип, энә өстендә утырган кебек утыра. Йөгереп бара Әнзия кибеткә, йөгереп кайта.
...Теге вакытта авылдан чыгып киткәндә, Әнзия кырык тапкыр ризалашып, кырык тапкыр кире уйлаган иде. Соңга таба Фуат авыз ачарга да бирми башлады. "Шушы караңгы авылда саргаеп гомерең үтәчәк, суларга да бирми бит сиңа әниең. Тәвәккәлләсәң, хәзер китәргә кирәк, кабат мин монда кайтып йөри алмам", — диде.
Әнзия аның белән су буенда, әлеге дә баягы каз бәбкәләрен куып алып кайтырга төшкәч танышты. Менә бит ул ничек! Халидә апа кызын ана каз кебек гел каравыллап яшәде, "тегендә барма, моның белән сөйләшмә, кеше барында кычкырып көлмә, юләр дип уйларлар..." Ә үзе Әнзиясенең бакча артларыннан гына ага торган елга буенда егет белән очрашып йөри башлавын сизми калды!
Күршедә яшәүче классташ дусты Галиягә генә "рөхсәт" иде Әнзия белән аралашырга. Кызый бөтен кимсенүләрен аңа гына сөйли, тик ул да нишли алсын инде! Уфтана-ахылдый да, шуның белән бетә. Үзе кичен клубта кем белән вальс әйләнүен, югары очта яшәүче кызларга кич утырырга менүен авыз суларын корыта-корыта сөйли дә, дустының нәүмизләнеп калуын абайлап, сүзен читкә бора...
Ә Фуат хакында Әнзия хәтта Галиягә дә әйтмәде. Әнисенә барып җитәр дип курыкты. Алай гына да түгел, моңа кадәр аз гына да таныш булмаган ләззәтле хисләрен хәтта үзеннән дә яшерә кебек иде. Сөзәклек кырыена, Фуат янәшәсенә килеп утыргач, күңеле белән әллә кайларга очып киткәндәй була. Үзе әллә ни дәшми, күбрәк егет сөйләгәнне тыңлап утыра. Тыңлый дип тә әйтеп була микән әле... 
Хәер, кайбер сүзләре колагына керде үзе. Калада рәссам булып эшли икән, монда "чыбык очы — тал башы" туганнарына ялга кайткан. Мольбертын да үзе белән алган. "Табигатегез искиткеч матур, менә шуны үзем белән алып китәм", — дип шаярта. Кич саен елга буенда ятуы шуңа икән. Рәсемнәрен дә күрсәтте. Аларны күргәч, Әнзиянең сулуы капкандай булды. Мату-ур!
"Нәкъ үзе кебек..." — дип тә уйлап куйды әле. Алар классында моның кебекләр юк — кызлар күрсә, көнләшүләреннән шартларлар иде! Йөрсеннәр шунда клубта җыен әтрәк-әләм белән вальс әйләнеп. Ә Фуат бер генә, һәм ул кичләрен нәкъ менә Әнзия белән сөйләшеп уздыра! Кызый үзе дә сизмәстән көннән-көн аңа ныграк тартыла барды. Зәп-зәңгәр күзләре әллә никадәр сер сыйдырган бит аның, гел елмаеп торган иреннәре дә матур сүзләр сөйләргә генә яратылган.
Әнисе тәмам үзәгенә үткән инде — аннан куркуы барыбер күңелен басып тора. Бик теләсә дә, унбишегерме минуттан артык утырмый Фуат янында. Әнисе сизә калсамы! Тормышының шушы кечкенә генә матур кисәге дә юкка чыгачак бит аннары.
Соңга таба егет гел калага китү турында сөйли башлады. "Кибеткә керәм дигән уйларыңны башыңнан чыгарып ташла. Авыл ул ялга кайтып йөргәндә генә рәхәт. Тирескә батып үләсең киләмени?!" — диде. Әнзия "әни" дип авызын ачса, тагын да катырак әйтте: "Калада кеше булганыңны күргәч, үзе үк кайтып төшәчәк. Соң, ул синең гомерне яшәми бит, үзеңә үзең хуҗа булырга өйрән инде! — диде. Ярым шаяртып: — Юлыңда сине үзе белән алып китәргә әзер торучы егетләр гел булып тормас, моменттан файдаланып кал!" — дип тә өстәде.
Ә иртәгә чыгарылыш кичәсе була дигән кичне Әнзия кулын үзенең иңенә салып утырган Фуатның ярым пышылдап әйткән сүзләреннән бөтенләй эреп киткәндәй булды: "Яратам бит мин сине, күрмисеңмени? Бер күрүдә йөрәгемә май булып яттың, хәзер миннән котылам димә!"
Иә, кемнән ишеткәне бар әле аның мондый матур сүзләрне? Бүтәнне әйткән дә юк, иң якын кешесе — әнисеннән дә гел эткеле-төрткеле сүзләр генә чыга бит! Башкалар шикелле "кызым" дип тә әйткәне юк бит аның, йә исеме белән дәшә, йә "кызый" дип кычкыра...
Тегеләй уйлады Әнзия, болай үлчәде... Ахырда мәсьәләне Фуат файдасына (дөресрәге, үз файдасына) хәл итте. Чыгарылыш кичәсе буласы көнне туган авылы белән саубуллашачак ул...
Җиңел чемоданына иң кирәкле әйберләрен генә салды — Фуат шулай кушты. Аннары, алдан килешенгәнчә, авыл башында очраштылар. Төннең кыска чагы, кеше-кара күреп калмагае дип коты очты Әнзиянең, әйбер урларга барамыни — кача-поса гына атлады. Ул-бу булмады тагын. Аннары станциягә кадәр биш чакрымлап җәяү тәпиләделәр. Алар утырган поезд кузгалып киткәч, әллә нинди каршылыклы уйлар өермәсендә калды Әнзия. "Дөрес эшләдемме?" дигәнен куарга тырышты. Янында Фуаты бар, башка беркемгә дә түгел, нәкъ менә аңа кирәк бит ул! Бара торгач, вагон эчен яңгыратып "ура!" кычкырасы килә башлады.
Аннан соңгы вакыйгаларны матур төш кебек кенә хәтерли Әнзия. "Фатирым — бер бүлмәле хрущёвка, баштарак ярап торыр", — диде Фуат. Ярамыймы соң! Тоташ бер бүлмә бит! Иркәләнеп үскән бала түгел ул, кием-салымының да, ашау-эчүнең дә бар булганына риза булып яши белә. Тирги-тирги булса да, эшкә өйрәтеп үстерде аны әнисе.
Тик менә укырга гына керә алмады — медицина училищесына дип төбәп барган иде...
"Ярар, бер булмаса, бер булыр әле, армиягә китәсең юк!"—диде Фуаты. Үзе икенче көнне үк аңа эш белешеп тә кайтты: "Моннан ике урам аркылы гына балалар шифаханәсе бар, шунда няня итеп алырга сөйләштем, таныш врачым бар, — диде. — Киләсе елга стажым бар дип, күкрәк киереп барырсың училищеңа".
Иөгерә-йөгерә бара эшенә Әнзия, өйгә дә йөгерәйөгерә кайта. Көне буе аяк өсте булгач, хәйран арый. Кайтышлый кибеткә сугылып, тегесен-монысын ала, аннары кичке аш әзерли. Тик тамчы да зарланмый — мондый иркен тормышны күргәне бар идемени аның! Беркем кычкырмый, тиргәми, хурламый — рәхәт! Фуаты "матурым" дип кенә дәшә, пешергән ризыкларын мактый-мактый ашый. Ул үзе Әнзия киткәндә йоклап кала. "Эшем нормаланмаган минем, иҗат кешесенең хезмәте шундый", — ди. Акчаны гына артык исәпләп бирүе бераз күңеленә тия үзе. "Күргәзмәмне оештырырга әзерләнәм, әлегә кысынкы вакыт, аптырама", — диде беркөнне. Ярар, озакламый Әнзиянең үзенең дә хезмәт хакы алыр вакыты җитә.
Тагын менә...
"Ник язылышмый ул синең белән? Һич югы, ник никах укытмыйсыз? — дип, теңкәсенә тиде беркөнне бергә эшләүче Тәскирә апа. — Эшме инде бу, йә? Пычраклыкка өйрәтә торган кинолар карап үсәсез шул сез. Татар кызы бит син! Әниеңне әйтер идем, ни карыйдыр инде..." Тәскирә апаның болай тыкшынуы ачуын китерсә дә, уйга калды Әнзия. Чынлап та, ник? Моны Фуатка әйткән иде, тегесе, баланы юаткан кебек, башыннан гына сыйпады: "Һәрнәрсәнең үз вакыты, матурым, ашыктырма, яме!" И-и-и, чыннан да, вакыты җиткәч булыр әле. Моның ишеләре чүп кенә бит аның! Яшәргә фатирлары бар, үзләре берберсе өчен өзелеп торалар, чөкердәшеп сүзләре бетми. Әнзия дә элекке кебек оялчан кызый түгел хәзер, бик тиз ияләнде Фуатына.
Ә беркөнне уйламаганда-көтмәгәндә Әнзиянең юлына мәктәп дусты Галия очрады. Абына-сөртенә ашыгып кайтып барышы иде, берәүнең җилкәсенә кагылуына сискәнеп китте.
— Ай-яй, малай, танырлык та түгел сине хәзер! — диде Галия, дустын кочаклап ук алды. — Тазарып та киткәнсең димме?
— Галия - я ...
Әнзия ни әйтергә белми тукталып калды. Авылдан чыгып киткәннән бирле берсен дә исенә төшермәде бит ул (дөресрәге, төшермәскә тырышты). Ә Галия үзе белән бергә элеккеге тормышны да алып килгән кебек тоелды. Күз аллары караңгыланып китте хәтта. Шулай беркавым аңгыраеп басып торгач, куллары белән чебен кугандай селтәнеп алды да сорауларын бер-бер артлы тезеп тә китте:
— Син ничек? Укырга кердеңме? Эшкәме? Авылда ничек, анда кайтканың бармы? Мине бик сөйлиләрме? Безнекеләрне күргәнең бармы? Юк, туктале, мин кайтып җиттем бит инде, әйдә безгә, шунда сөйләшербез...
Галия керә-керешкә стена тутырып эленгән рәсемкартиналарны (Фуатныкылар инде!) карый калды, Әнзия, аш бүлмәсенә үтеп, савыт-саба шалтыратырга тотынды. Берочтан Фуаты кайтышка кичке аш та әзерлисе бар бит әле.
— Нәрсә дип әйтим инде, Әнзия... Сине гаепләү минем эш түгел. Үзең беләсеңдер, — диде Галия, чәй ясалган чынаягына кагылып та карамыйча. — Әбиең жәл. Син китеп югалганнан бирле әллә ничә таптады инде кала юлын. Бөтен уку йортын йөреп чыкты. Әниең... Аны эштән чыгардылар. Сәбәбен беләсеңдер инде. Бөтен авыл белгәнне. Ну ул синең аркаңда димәкче була. Беркөнне безгә кергән иде. Дулый, сине бик каргый. Бөтен авыл алдында хур итте, ди. Кайтып кына күренсен, нишләтергә белермен, дип яный.
Әнзия тын алырга да куркып утырды. Дөрес эшләмәгәнен белми түгел инде ул. Һич югы, әбисенә хәбәр бирергә иде бит! Бөтенләй башын әйләндерде бит Фуаты.
— Талиякәем, син торып тор, хат кына языймчы әбиемә. Зинһар, үз кулларың белән илтеп бир, яме...
"Әбекәем, алтыным, син мине гафу итә күр, яме! Синең алдыңда мин бик гаепле! Башкача барып чыкмады бит, нишлим. Монда тормышым бик әйбәт, Фуат яхшы кеше булып чыкты, син минем өчен бер дә борчылма! Әнине тынычландыра алсаң иде син, аннары авылга икәүләшеп кайтып йөри башлар идек. ..Тик ачуланма, адресымны әйтмим, әни килеп җитәр дип куркам. Үзем кайтып күренермен әле, яме..." "Башка чараң юк!.."
Их, һаман шулай аллы-гөлле төсләрдән генә торса икән ул дөнья! Әнзиянеке менә бер мизгел эчендә соры төскә буялды да куйды.
Эшендә Тәскирә апаның гел аны күзәтеп, тикшереп торуына күнегә төшкән иде инде. Болай начар кеше түгел ул үзе, үзенчә яшьләргә ярдәм итүе дип атыйдыр инде ул бу гадәтен.
— Карап-карап торам да, әллә нишләгәнсең әле син бүген, — диде беркөнне, Әнзия каршында туктап. — Эшеңнең дә рәте юк, бәдрәф юлыннан кайтып кермисең...
— Кичәдән бирле эчем бора, күңел болгана, — диде Әнзия, аклангандай итеп. — Берәр ярамаган нәрсә каптыммы...
— Капкансың шул... Бар, тикшеренеп ал, мөгаен, юкка түгелдер.
Нәрсә тикшеренергә? Элек тә мондый хәлләр булып тора иде ул, сары мәтрүшкә кайнатып эчсәң бетәр иде дә. Тик кайдан аласың ул мәтрүшкәне? 
Ай, шул вакытта тыңлаган булса Тәскирә апаны! Эшнең нидә икәнен аңлап алганда соң иде шул инде. Аны караган врач өзеп әйтте: "Мондый срок белән балаңны бары тик табарга дип кенә әзерләнергә кирәк", — диде.
Юл буе тыела алмыйча үксеп кайтты Әнзия. Көз иде инде, агачларга сары төс иңгән иде. Табигатьнең елак чагы — Әнзиянең күңелен бу тагын да ямансу уйлар белән тутырды. Кирәкми иде әле, бик яшь бит әле ул, нинди бала аңа!
Тартты-сузды, әллә ничә көн буе Фуатка да әйтергә базмады бу яңалыкны Әнзия. Фуат ни булганын үзе сорады.
— Авылыңны сагынасың мәллә? Бәйләп куймадым мин сине, теләсәң, кайтып кил, — диде.
— Ю-у-ук... Эш анда түгел әле... —дип, бераз тотлыгып торды да бөтенесен бер сулышта әйтте дә салды. Үзе, шым калып, куркып кына ирнең күзләренә текәлде.
— Ала - а - й ... — дип сузды Фуат , аннары шактый гына тын утырды. — Минем планга кергән әйбер түгел иде бит әле бу. Бернишләп тә булмыймы? Чынлап та, соңга калгансың, диделәрме? Ник алай сузып йөрдең соң син аны?
Әнзия ни дияргә белмәде, гаепле бала кебек, башын аска иеп тик утырды. Кич буе Фуаттан салкынлык бөркелеп торган кебек булды.
Икенче көнне генә бераз ачылып киткәндәй булды ИР- "
— Йә, ярар, булган эш булган, җан биргәнгә җүн бирер әле, — диде дә, гадәтенчә, Әнзиянең башыннан сыйпап алды. Хатынның эченә җылы йөгергәндәй булды.
Ике арадагы әүвәлге җылылык кимегәннән-кими барды. Әнзиягә генә шулай тоелды микән? Алай дисәң... Фуат "матурым"ны да сирәк әйтә, табын яныннан да "рәхмәт"сез генә торып китә. Гомер булмаганны, "мескен кеше кебек карап торма миңа", "яратмыйм шул тәлинкәләрне шалтыр-шолтыр китереп юуыңны" кебек мәгънәсез кисәтүләр ясый башлады.
...Май аенда, алмагачлар шаулап чәчәк аткан чакта алып кайтты Әнзия Рәсимәсен. Бу исемне дә үзе куйды. Фуаты: "Ничек телисең, шулай эшлә, мин каршы килмәм", — диде. Бала тудыру йортына бер тапкыр да хәл белергә килмәде үзе, Әнзия борчылып бетте. Ярый, каршылавына рәхмәт инде.
Баласын табасы килмәгән чакларына исе китә хәзер Әнзиянең. Бик якын, бик тәмле була икән бит ул бала дигәнең. Көне-төне яныннан китми, яламый гына инде. Арый, билгеле, йокысыз төннәре күп була. Андый чакларда аягүрә баскан килеш төш күреп йөргәндәй була. Менә Фуаты да бераз вакыт тапса... Икегә бүлсәң, алай авыр булмас иде үзе бу тәмле мәшәкать. Алай гына булса әле... Иртән эшкә дулыйдулый әзерләнә, "бала тавышына башым тубал булды" дип зарлана. Һаман шул күргәзмәсен сөйли, аннары акча керәчәк инде, дип куандыра. Бик озакка сузылды анысы да. Шуның аркасында өйгә дә юньләп кайтып керми, кайчакларда командировкага дип берәр атнага чит шәһәрләргә дә барып кайта.
Ниһаять! Звонок тавышына йөгереп түгел, очып килде Әнзия. Кем икәнен дә сорап тормады — Фуаты булмый, кем булсын инде, аларга килгән-киткән кеше юк бит. Тик... Кем соң әле бу? Башына әллә ниткән эшләпәләр кигән усал чырайлы бу апа ни йомыш белән йөри?
Ханым аннан рөхсәт тә сорап тормады, аяк киемен дә салмыйча, үкчәләрен шакы-шокы китереп түргә узды.
— Оятыгыз бармы сезнең, юкмы? Дүртенче айга китте бит инде! Бер генә айга кичектерергә сораган иде ирең, кайда әле ул үзе? 
Баскан урыныннан кузгалырга да куркып, Әнзия түтәйгә карады да катты. Ни сөйли ул? Нинди оят? Нишләмәкче була соң бу?
Ул арада давыл булып килеп кергән хатын тагын да дәһшәтлерәк хәрәкәтләр ясый башлады: иңенә элгән сумкасыннан өстәлгә кәгазь папка чыгарып атты да, куллары белән селтәнә-селтәнә:
— Ни диелгән, күрәсеңме? Өч көннән... Юк, әйдә, миннән булсын яхшылык. Бер атна вакыт бирәм мин сезгә. Бер атнадан акча белән фатир ачкычын китереп китмәсәгез, алга таба ни булачагын үзегез беләсез! Белмәсәң, әнә, укы договорны! Паспортың миндә — качып котылам димә! — диде.
"Давыл апа" идәнгә каты-каты басып чыгып китте. Әнзия аның артыннан күзләрен түгәрәкләндереп карап калды. Аның белән бергә Рәсимә дә аптырады, ахры, сөйләшү беткәнче тынын да чыгармады.
Менә сиңа мә! Фуатның бер бүлмәле хрущёвкасы бу хатынныкы булып чыга түгелме соң? Нигә кирәк булган соң аңа шулай алдашырга? Әнзия аны аңламас идемени?!
Ах...
Хатын корт чаккандай сикереп куйды. Озакка китте дип... Әллә ул монда бөтенләй кайтмаска дип киткәнме?!
Ах...
Бер атна... Бер атнада нәрсәне үзгәртеп була соң? Фуатны эзләргәме? Акча табаргамы? Качып китәргәме? Ә паспорт? Ник анда булып чыкты соң әле ул?
Әнзия, кабаланып, ишек кырыендагы комодка ташланды. Документлар саклана торган тартманы "казып" чыгарды. Аттестаты бар, баланың яшь язуы бар, ә паспорт юк! Димәк, Фуат фатир хуҗасына аның паспортын биргән булган!
Әнзия гүя күктә очып йөргән җиреннән җиргә төшеп утырды. Әкрен генә кузгалып, кулындагы баланы урынына салды да, мендәргә капланып, илерәилерә еларга тотынды. Исәр баш! Ана кулыннан ычкынып, рәхәткә чыктым дип белдеңме? Ни генә дисәң дә, әнисе бу кадәр әшәкелек эшләмәгән булыр иде әле!
Тукта... Галия фатир төшкән хуҗаларының телефон номерын биргән иде, әллә аңа шылтыратып караргамы? Әнзия балага күз төшерде — сөт шешәсе янына тәгәрәп төшкән, үзе нәрсәгәдер елмайган сыман итеп тәмләп йоклый иде. Телефон будкасы йорт каршыларында гына, йөгереп кенә чыгып керсен әле...
Галия озак көттермәде, Әнзиянең тик торганнан гына шылтыратмаганын аңламый түгел инде ул. Килеп кергәч, дустының елаудан шешенеп беткән йөзенә, тегендә-монда аунап яткан бала чүпрәкләренә аптырап карап торды. Үзе сүз башлаганчы, сорау биреп тә йөдәтмәде, "Ала-ай!" дип кенә куйды да, баланы Әнзия кулыннан алып, үчтеки-үчтеки итәргә тотынды.
— Аптыраганнан дәштем... Ярдәм итә алырсың дип тә түгел... Бик зур хата эшләдем шул, төзәтерлек кенә түгел. Ичмасам, берәр киңәш бирмәссеңме?
Галия аның сөйләгәннәрен чиктән тыш аптырап тыңлап утырды. Башы түбән иелде — әйтерсең гаеп Әнзиядә түгел, аның үзендә!
— Киңәш... Ул кадәр зур сумма бирерлек акчам юк. Үзеңне дә алып китә алмыйм — үзем дә кеше өстендә яшим... Үзең дә инде! Моңа кадәр аз гына да шикләнеп карамадыңмыни?
— Акыл өйрәтүеңне тыңларга чакырмадым мин сине, Галия! Ни әйтсәң дә, хәзер соң инде, терсәкне тешли алмыйм. Башка беркемем дә юк бит! Әле үзенә бер-бер хәл булмадымы икән дип тә шикләнәм. Тик торганнан гына болай ташлап китә алмас бит инде ул?!
Галия уйланып алды.
— Элек тә шундый беркатлы идең син, кызый. Дөнья ак һәм карадан гына тормаган кебек, кешеләр дә гел бертөрле генә булмый бит!.. Ярар, кайда эшли дип әйттең әле син аны? Рәссамнар берлегендә? Фамилиясе ничек?
Бар белгән мәгълүматны алып, дусты китәргә җыенды.
— Ярый, ни булса, шул, бер әйләнеп кайтыйм әле, — диде.
Галия ике-өч сәгатьтән генә әйләнеп кайтты. Йөзе әллә усал, әллә борчулы иде.
— Берни дә булмаган Фуатыңа, — дип каты итеп әйтте. — Өч ел элек Башкортстанда хатынын, ике баласын калдырып килгән. Сиңа егерме ике яшь дидеме? Утыз өч тула инде аңа! Шул өч ел эчендә генә дә әллә ничә хатын-кызны төп башына утырткан ул. Әле ничек синең белән озаграк яшәгән! Төпле эш урыны да юк, тегеннән-моннан заказлар алып эшләп йөри. Дөресрәге, йөргән. Хәзер тагын эзен югалткан. Азапланмагыз да, таба алмаячаксыз сез аны, диделәр. Соң, уйлап кара, нәрсә бәйли аны синең белән? Баламы? Кайда соң шуны раслый торган кәгазең? Таба алсаң да, нәрсә эшләтә аласың син аны? Ул синең законлы ирең түгел, уртак малыгыз да юк... Юлда уйлый-уйлый килдем: авылга кайтудан башка чараң юк синең, Әнзия. Әллә башта әбиең белән сөйләшеп килимме?
Монысына бик авырлык белән ризалашты Әнзия. Тик, чыннан да, башка бернинди чарасы да юк иде. ч Үстереп җиткерде..."
Бер елдан гына арткан әле күрешмәгәннәренә. Әнзиягә инде ун ел вакыт узган кебек тоелды — әбисе бигрәк олыгаеп киткән инде! Хатын кулындагы баласын кая куярга белми аптырады — әле карават янына килә, әле әбисе каршына атламакчы була. Булмады, чүгәләп утырды да пысык-пысык еларга тотынды. 
— Башым буталды, нишләгәнемне үзем дә белмим, әбекәем... Хәзер нишләргә икәнен дә... Хет үтер, хет кис...
Әбисе дәшми-тынмый гына Әнзия кулыннан йокыга талган баланы алды, ипләп кенә караватына салды. Оныгын кочаклап диярлек алып килеп янына утыртты.
— Нишләтәсең инде аны хәзер , буласы булган . Кире кайтарып булмый. Алдагысын уйларга кирәк. Йоклап торыйк әле, аннан күз күрер...
...Сабира бик яшьли тол калды.
Сугыш арты еллары иде, белгечләргә кытлык — бухгалтерлар курсында укып кайткан кызны ерак районга эшкә җибәрделәр. Шәһәрдә туып үскәнгә, авылга ияләнү авыррак булды. Кешеләрен дә өнәмәде — аңа бөтенесе килмешәк итеп карый кебек иде. Бердәнбер йөрешер кеше — күршесе Гөлсинә булды. Ул да колхоз идарәсендә эшли, ул да бу авылныкы түгел, монда кияүгә чыгып килгән — шуңа да серләре килеште, ахры. Гөлсинә ире Мәсәлим белән Сабира фатир төшкән йорт урамында яши иде, бәйрәм көннәрендә кунакка йөрештеләр, өй юу, каз йолку кебек өмәләрдә Гөлсинәгә булышып йөри торгач, Сабира күп нәрсәгә өйрәнде. Авыл тормышына да шулай ияләнде. Ике ел срогымны тутырам да китәм, дип йөргән иде башта, уйламаганда-көтмәгәндә Мәсәлимгә башы-аягы белән гашыйк булып куймасынмы! Кеше ире бит дип, әй, үзен үзе талый иде инде. Мәсәлим үзе дә бик игътибарлы булды шул кызга. Гөлсинә юкта йомыш белән килеп кергән чакларында: "Нишләп алданрак белмәдем икән мин сине?" —дип, кочагына алып маташмакчы була иде. Ике ут арасында хәйран яшәде Сабира. Күзенә ак-кара күренмәгән чаклары күп булды. Үз-үзеннән куркып, колхоз рәисенә вакытыннан алда җибәрүен дә сорап керде. Сүзенә колак салган булса шунда!.. 
Ә беркөнне Гөлсинә аларның өсләренә барып керде... Керде дә тораташ булып катты да калды. Аз гына да шикләнмәгән булган икән, мескен. Аннары иренә түгел, Сабирага карап әйтте: "Моннан да зуррак явызлык була аламы? Куендагы елан икән син! Атттыкма, татырсың әле бу әшәкелегеңнең ачысын. Гомерең буе ир бәхете дә, бала сөенече дә күрмәссең! Балаларың да күрмәс, әйткән иде диярсең! Кыз бала тапсаң, бигрәк тә!" Күз яшен күрсәтмәде, әмма сүзләрен әрнеп, ачынаачына әйтте.
Биш елдан артык яшәп тә, аларның балалары юк иде. Мәсәлим әллә шуны сәбәп иткән иде микән? Ник дисәң, Халидәсе тугач, яшь хатыныннан бигрәк, шул баланы яратып туя алмый иде.
Сабира тыштан исе китмәгән кебек кыланса да, гомере буе Гөлсинәнең каргышыннан куркып яшәде. Курыкмаска, сүзләре гел рас килеп торды бит! Ире үлгәндә Халидәсе мәктәпкә дә кермәгән иде әле — күпме генә күрде инде ул ир бәхетен?! Яшәгән кадәресендә дә Мәсәлименең баштагы җылысы әкренләп кимеде, кайчакларда, саташып, хатынына "Гөлсинә" дип дәшә иде. Үлеме дә көтелмәгәндә булды. Колхоз йомышы белән күрше районга киткән җиреннән кайтмады — кунакханәдә йоклаган җирендә йөрәге туктаган, диделәр... Гөлсинә Сабираның Мәсәлим белән кавышкан көнендә үк авылдан чыгып югалган иде, шуннан соң үзенең кайдалыгын берәүгә дә белдермәде. Мәсәлимнең өчесен уздырган көнне Сабираны почтага телефонга дәштеләр. Гөлсинә булып чыкты — "кайгыңны уртаклашам" гына диде, башка бер сүз әйтми, трубканы куйды. Шул минуттан Сабираның күңеленә олы бер корт кереп оялагандай булды...
Кызын кеше итим, башкалар алдында ким-хур булмасын дип, алны-ялны белми эшләде хатын. Сүз катучы булса да, кабат кияүгә чыгу турында уйлап та карамады. Ник дисәң, ул сүз катучыларның кайсы эчә, кайсы хатыны өстеннән йөри, кайсы тормыш алып барырга бөтенләй сәләтсез... Гөлсинәнең сүзләре дә исеннән чыкмый — бәхетең бер булмаса булмый инде ул, язмышыңны ник сынап азапланырга?! Колхоз кая куша, берсеннән дә калмады. Соңрак авыл Советы рәисе иттеләр, анысында өйгә дә йокларга гына кайта торган иде. Шул ыгы-зыгы белән кызының үсеп җиткәнен дә сизмәде. Халидә үзе сиздерде — уйламаганда-көтмәгәндә унҗиде яшендә өйгә кыз бала алып кайтып утырды...
Менә шунда Гөлсинәне тагын бер кат искә төшерде Сабира...
Халидәсе дә ир бәхете күрмәде. Күпме талпынып караса да, балалы хатынга өйләнергә атлыгып торучы булмады. Яшәп карыйлар да ташлап китәләр. Үзләренә чакыручы юк та юк инде. Сабира бар булган запасын җыеп, яңа өй җиткезгән иде — кызын шунда аерып чыгарды, Әнзияне үз янында калдырды. Без комачаулыйбыздыр, үзе генә яшәп карасын әле дип уйлады. Булмады. Холкы бозылып беткән иде инде Халидәсенең, явызлыгы тирә-юньгә таралган иде. Җитмәсә, кычкыртып диярлек кызын үз янына алып кайтып утыртты — иркәләп бозып бетерәсең, үз янымда булсын, кеше итеп үстерәм мин аны, диде.
Менә үстереп җиткерде инде...
...Сабира тыштан гына сабыр булырга тырыша, йөрәге ялкынланып яна үзенең. Әй Гөлсинә, Гөлсинә, каргышың шулкадәр дә каты булган икән...
Галиядән оныгы турында адәм ышанмаслык хәбәрләр ишеткәч, егылып китә язган иде. Бер утырып уйлады, ике... Халидә белән киңәшүнең һич мәгънәсе юк, кычкырыныр-кычкырыныр да шешәсенә ябышыр... Сабира сандык төбендәге бар булган запасын исәпләп карады. Җитәрлек түгел иде. Күршедәге ахирәте янына кереп, эч серләрен түкте: "Кайту белән сыерны сатам, тиз арада кайтарырмын", — дип, калган акчаны аннан алып чыкты...
Әнзияне баласы белән авылга алып кайтудан башка бернинди әмәл дә юк. Бер чәйнәрләр дә туктарлар әле. Ничек тә аякка бастырыр, исән генә булсын... "Башларымны алып качар идем..."
"Әнзия әнисен кыйнаган!.."
Әлеге хәбәр бөтен авылга яшен тизлеге белән таралып өлгерде. Таралмас та иде, Халидә, кулын калын итеп бинт белән урап, очраган бер кешегә үзе сөйләп йөргән. Сабира апаның урамга чыгар хәле юк, эте-бете шуны сораша хәзер.
...Әнзия кайтып утырганнан бирле Халидәдән аңа тынгы юк. Килеп утыра да, әле тиргәнеп, әле акча сорап җәфалый. "Каян килсен миңа акча, әни! — дип өзгәләнә Әнзия. — Декрет акчасына яшим, күп бирмиләр бит аны!" — "Алимент аласыңдыр әле, ялганлама! — дип, очып-очып куна тегесе. — Ташлап чыгып киткәндә нәрсә уйлаган идең?! Әниеңне карарга обязана син!"
Шулай ике ут арасында — оныгын анасыннан саклап көн күрергә калды Сабира апага. Халидәне дә тормышыннан сызып ташлый алмый — үз кызы, бәгырь җимеше бит! Аның өчен дә күңеле бик өзгәләнә. Кибеттән куганнан бирле әле тегендә, әле монда эшләштереп йөри, бер урынга да теләп кенә алмыйлар. Урамга чыгарга да хурлана Сабира апа, аны күрүгә, чышын-пышын сөйләшә башлаганнарын йөрәге белән тоя. Бервакыт оятын аяк астына салып, калага — эчкечеләрне дәвалый торган шифаханә белән сөйләшергә барып кайтты. Халидә, моны ишеткәч, башта бик ярсыды: "Син кем дип белдең мине, әллә үз акылым юкмы?!" —дип кычкырынды. Әмма бер атнадан соң үзе килде: "Ярар, болай булмый, әйдә, әйт адресын", — диде. Әй куанган иде Сабира апа, олы башын кече итеп, юлга кызы белән бергә чыгып китте, үзе урнаштырып кайтты. Тик өметләре генә акланмады... Ике атна дигәндә, аягында көчкә басып торган Халидә авылга үзе кайтып төште. "Син нәрсә, шифаханә түгел, төрмә бит ул! — дип дулады. — Шунда көеп үләр дип уйлаган идеңме? Мине берни алмый — аларның дарулары да!"
Сабира апа оныгы белән оныкчыгына сөенеп, кызы өчен көенеп көннәрен уздыра. Әнзия кечкенәдән бик тырыш бала булып үсте, әле дә әбисе җилкәсендә ятмый, ни туры килсә, шуны эшли. Рәсимәгә өч яшь булганда, бухгалтерлар әзерли торган техникумга читтән торып укырга кергән иде, аны бетерүгә, колхоз идарәсендә урын бушады. Монда да әбисенең элекке абруе роль уйнагандыр инде, һич икеләнми, эшкә дәштеләр.
Беркөнне, мәктәптә укыганда, Әнзиягә күзе төшеп йөргән Мәннаф кереп утырды, ялга кайткан икән. "Әниеңнән куркып гомер үтте, хәзерге акылым булса, беркемгә дә бирмәгән булыр идем мин сине, кызый", — ди. Ул беренче елны ук институтка кергән, заводта эшли икән. "Инженер акчасына карап ятып булмый, өстәмә керемем дә бар, — дип мактанып та алды. — Кала читендәге йортымны үзем салдым. Хатыннан гына уңмадым. Ни җитмәгәндер инде, баланы да үзе белән алып китте. Законный аерылыштык".
Ешлады соңгы вакытта Мәннаф авылга. Кайткан саен Әнзия янына кереп утыра. Сабира апа баштарак өнәмәгән иде бу гадәтен — тагын авылда сүз таратырга! Туйган инде... Әмма сөйләшүләренә юк-юк та колак салып йөри торгач, башына уй керде. Ә нәрсә... Оныгының бәхетле булырга хакы бардыр бит? Монда барыбер анасыннан тынгы юк, кечкенәдән ипле бала иде Мәннаф, юкка гына сөйләнеп утыруы түгелдер, күңелендә, бәлки, чыннан да, Әнзиядер? Яшь чактагы мәхәббәт онытылмый бит ул...
Беркөнне капкада Мәннаф күренүгә, Сабира апа аның каршысына үзе чыкты:
— Кер, Әнзия хәзер кайтып җитәр. Әйдә, чәйли торыйк.
Сабира апа сүзен турыдан башлады:
— Син, үскәнем, ни дип бөтереләсең Әнзия янында? Болай гынамы? Классташ итеп кенәмени? Ә-ә-ә... Мин башкача уйлаган идем. Классташ итеп кенә булса, алай сукмак салма инде, үскәнем, безгә. Кешедән яхшы түгел. Гайбәт китәр... Туйган инде гайбәттән.
Мәннаф каушап киткән кебек булды:
— Ну, әгәр "болай гына түгел" дисәм? Каршы килер идеңме, Сабира апа? Юкмы? Үз эшегез, дисеңме? Алайса алып китәр идем мин аны. Рәсимә дә зур үскән инде, икенчене бетерде, диме? Кала тормышына ияләнә торыр иде ул да...
Бусына бигрәк күңеле булды Сабира апаның. Әле ул Рәсимәне үз янында калдырырга да риза, тик Әнзиясенең генә бәхете булсын дип тели иде. Ә бу баланы да үзе белән алмакчы...
— Тик менә гайбәт дигәннән... Ни сөйлиләр соң ул авылда? Әнзия әнисен кыйнаган... дип ишеттем. Ник? Дөресме бу?
Сабира апа кулын селтәде:
— Ышанмасана... Исерек ни сөйләмәс. Килә дә Әнзиядән акча таптыра, килә дә акча даулый. Бирмәсәң, үзеңә дә, балаңа да көн күрсәтмим, дип куркыта. Балаңа, ди бит! Шунда ашап утырган Рәсимә өстенә йодрыклары белән очып куна да башлады. Шунда эләкте инде үзенә әзрәк... Туйдым инде үзем дә, балакаем. Башларымны алып качар идем. Әнзияне алып китсәң, рәхмәтле генә булыр идем сиңа, хәерфатихамны бирер идем. Үзе риза булыр ул, булыр. Ни күрә инде ул монда? 
...Әнзиянең кулыннан эш төште. Нишләргә дә белми тик уйланып йөри. Бер керде Мәннаф аның янына, ике... Кергән саен телендә бер сүз: "җыен, китәбез". Әбисе дә аның сүзен куәтли: монда ятып, бәхетеңне таба алмассың, ди. Китсә дә, бәхет эзләп китми инде ул. Авылдашларының мыскыллы карашларыннан, бугазына таш булып тыгылган гайбәтләрдән, анасының газаплауларыннан туеп китә. Дөрес анысы, Мәннафның элек-электән сөйкемле сөяге бар иде, Әнзия аны "яратам, ахры" дип уйлап йөри, шул уеннан үзе ояла иде. Ә Фуат белән танышкач, "чын мәхәббәт менә нинди була икән" дип, үзенә үзе шаккатып йөргәне хәтердә. Фуатның хыянәтеннән соң ир-атларга ышанычы бөтенләй бетте. Шуңа күрә, китсә дә, әллә ни зур өметләр баглап китмәс. Тик Рәсимә нишләр? Фуат үз баласы турында уйламаганны, Мәннаф аның кызын ничек үз итә алыр икән? Рәсимә үзе дә, ул килеп кергәч, нидер сизенгәндәй, үзен бик сәер тота. Каш астыннан гына карап йөри, сорауларына да җавап бирми. Ир кеше күргәнмени ул, әнисе дә әбисе бит аның янында. Әле ул риза булыр микән? Җитмәсә, мәктәбен алыштырасы була...
Күңеле сизгән икән — Рәсимә риза булмады. Әнисе җайлап кына аңлата башлаган иде, Сабира әбисенең итәгенә менеп утырды да мышык-мышык еларга ук тотынды.
— Иә, ярар, елама, балакаем. Беркая да китмәссең. Әниең кайтып-китеп йөрер. Каладан сиңа тәмле күчтәнәчләр алып кайтыр... — дип юатырга калды әбекәенә.
Әбисе Әнзия белән киңәшеп тә тормады, мәсьәләне үзе генә хәл итте дә куйды.
— Ярар, Ходай язмаган эш булмас. Үсә төшсен, аңлар да ияләнер әле. Миңа да иптәш булыр, яшәп карыйк әле шулай, — диде, оныкчыгы белән икәүдәникәү генә калгач. "Син үзең гаепле!.."
Үзе белән күпме генә көрәшсә дә, Әнзия Мәннафны Фуатны яраткан кебек ярата алмады. Күңеле читтә дә булмады югыйсә, ирен тәмле ашатып, чиста киендереп яшәде, хуҗалык эшләрен дә бик теләп башкара иде. Өйләрендә гел тәртип булды. Тик йөрәге таш булып каткан иде инде, андагы җылылык Фуаты белән бергә мәңгегә югалган иде, күрәсең. Үзе назлы итеп карарга тырыша, иркәләнгән кебек тә була, әмма бу кыланмышларының ясалма икәнен Мәннаф аңламый түгел иде шул.
Элегрәк Әнзиянең аны-моны сизгәне юк иде, соңгы вакытларда ире кичләрен соңарып кайта башлады, үзеннән чит хушбуй исләре дә килә. Тик хатын тавыш кубармый, тыныч кына каршы ала, икенче көнне дә берни сорашып йөдәтми.
— Яши-яши ияләнерсең дип өметләнгән идем, — диде беркөнне Мәннаф, ачынулы сүзләрен өзеп-өзеп әйтте. — Кайда, кем белән булуым да кызыксындырмыймы сине? Көнләшә дә белмисеңме? Нәрсәгә дип яшисең соң син минем белән? Чыгып китәр урының булмаганга гынамы? Һаман да Фуатыңны көтәсеңме?
Әнзия монысына да җавап бирмәде. Иңнәрен генә сикертте дә бакчага чүп утарга чыгып китте.
Дистә елга якын яшәсәләр дә, уртак балалары булмады аларның. Аның каравы Рәсимәне Мәннаф бик якын итте, ул киләсе көнгә тәмнүшкәләрен дә, уенчыкларын да өеп-өеп алып кайтып куя иде. Баштарак Рәсимә әбисе белән килде, анда да аның яныннан китмәде, Мәннафның үзен дә, әнисе белән бергә яшәүләрен дә ятсынды, көнләште. Үсә төшкәч, инде үзе генә дә юлга чыга ала башлагач, килгән саен Әнзиягә тупас-тупас сүзләр әйткәли башлады. Мәннаф исә хатынын гел тынычландыра килде: "Үсмер вакытта була торган хәл, әйдә, йөрәгеңә артык якын алма, узар әле", — ди торган иде.
Әнзия баласын "әтиең шофёр иде" дип үстермәде. Дөресен әйтте: "Рәссам иде, иҗат кешеләре шундый инде, бер урында гына, бер гаиләдә генә төпләнеп яши белмиләр", — диебрәк аңлатты. Исем-фамилиясен дә яшермәде. "Минем турыда начар уйлап йөрмәсен" дигән иде. Ә Рәсимә, киресенчә, очрашканда тота да сүзне шуңа китереп чыгара: "Ул түгел, син үзең ташлагансың әтине. Тик торганнан әйтмәс Халидә әби, ул белми түгел. Мине син әтисез иткәнсең. Ә бу (ул Мәннаф хакында әйткәндә шулай сөйләшә, үзенә дә исеме белән түгел, "сез" дип кенә эндәшә) барыбер үз әтием түгел, миңа ярарга тырышып азапланмасын да","- ди.
Йөрәге өзелеп киткәндәй була инде шунда Әнзиянең. Ник кенә чыгып киттем икән авылдан теге чакны дигән уйлар еш килә хәзер башына. Кызын да читләштерде, Мәннафны да бәхетле итә алмады, үзе дә яратып яшәмәде... "Кырыкка җитеп килгәндә..."
Олыгайды инде Сабира әби, сигезенче дистәне ваклый. Ә тормышының сагынып сөйләрлек мизгелләрен юньләп хәтерләми дә. Ярый әле теге чакны Рәсимәсен оныгына ияртеп җибәрмәде. Юанычы да, куанычы да шул бала булды. Әй, гомерләр... Инде бу бала да мәктәпне тәмамлау алдында тора хәзер.
Халидәсе белән дә бик озак азапланды. Әй, газаплап та карады инде аны кызы! Шифаханәләре дә, имтомчылары да калмады. Болай әйтергә ярамыйдыр да инде — әмма аны урынына утыртырга бер фаҗига ярдәм итте.
Беркөнне мунча тергезеп җибәрмәкче булган бу. Утыны чи икән, азапланган-азапланган да, озак уйлап тормаган, алачыктан керосин шешәсен күтәреп кереп, морҗа авызындагы утынга сипкән. ("Башым эшләгәнгә куандым да әле", — дип көлеп сөйләде үзе соңыннан.) Шуның белән шул — шырпысын сызып җибәрүе булган, битенә гөфелдәп ут сикергән...
Кырык көн ятты Халидә шәһәр шифаханәсендә. Табиблар күпме тырышса да, битендә катлам-катлам җөй калды. Әллә учлап-учлап ашаган дарулар тәэсир итте, әллә шул вакыйгадан үзе куркып калды — бөтенләй башка кеше булып кайтты. Өеннән чыкмас, кеше күзенә күренмәс булды. Сабира әбинең кызына карата күңеле күптән каткан иде инде, әлеге фаҗигадән соң аның да йөрәген кызгану биләп алды. Булдыра алганча юатты, тынычландырды. Аннары Халидә үзе дә сизми калды — әнисенә ияреп, намазга басты. Авылда йөзе дә, холкы да үзгәргән Халидә турындагы сүзләр акрынлап кимеде, аның белән инде авыз чайкамый башладылар...
Тормышларындагы шушы уңай үзгәреш Сабира әбине яшәртеп җибәргәндәй булды. Кичләрен ул да күрше карчыклары белән капка төбенә чыгып утырып, рәхәтләнеп гәп куерта ала хәзер. Кибеткә-фәлән барырга дип урамга чыкканда да әүвәлге кебек аска карап атламый, кеше очрамаса ярар иде, тагын Халидә турында сораштыра башламасалар ярар иде дип куркып йөрми. Әнзиядән дә гел матур хәбәрләр генә килеп тора, Мәннафны мактап туя алмый. Аллага шөкер, әйбәт кеше булып чыкты анысы. Рәсимәсе дә мәктәптә әйбәт укыды, институтка документларын илтеп йөри. Әнисе, Мәннаф абыйсы белән күңел аралары якынайды, укырга керә калса, мөгаен, шулар да яшәп тә калыр әле.
Гомер көзендә, ниһаять, әнә шундый күңел тынычлыгына иреште Сабира әби. Хәзер ул хафаланмый, бар булганына шөкер итеп, биш вакыт намазында балаларына, оныкларына игелекле гомер теләп, Ходайга рәхмәтле булып яши. Гөлсинә дә төшләренә кереп йөдәтми хәзер...
Бу киткәнендә озаграк тоткарланды Рәсимә. Инде бераз эче поша башлаган иде, әбәт тирәсендә май кояшы кебек ялтырап үзе кайтып керде.
— Әбекәем, булды! Студент мин хәзер! — дип, капкадан керә-керешкә аның кочагына атылды.
Сабира әбинең күзләре яшьләнде. Юк-юк, монысы хәсрәт-борчудан түгел, шатлык яшьләре иде. Иркәләп үстерсә дә, Рәсимә аңа карата бик ягымлы, карусыз булды шул. Алай гына түгел, укытучыларыннан да аның хакында бер яман сүз ишеткәне булмады әбисенең. Гел мактап тордылар. Әнисе белән генә мөнәсәбәтләре киеренке булды, шунысына эче пошып яшәде. Инде хәзер анысы да җайланыр, Алла теләсә.
...Атнадан атнага Рәсимәсен көтеп алып яши хәзер Сабира әби. Кайтышына ул яраткан нигъмәтләр әзерләп куя. Кич буе чөкердәшеп сүзләре бетми. Кайчак Халидә дә килеп утыра, үзенә күрә әз-мәз күчтәнәчләрен китереп китә. Бер-берсенә "әбием", "оныгым" дигән хисләре булмаса да, шулай аралашкач, аның ишеләренә дә күңеле була Сабира әбинең.
Бер кайтканында ниндидер борчуы бар кебек күренде оныкчыгының. Кич буе борсаланып йөри торгач түзмәде, әбекәенә эчендәгесен бушатып ташлады.
— Әтине эзләп таптым бит мин, — диде ул. — Фотодагы кебек түгел — үзгәргән. Әллә ничек, авыр тормышта яшәгән кеше кебек. Әллә берәр авыруы бар микән? Мине шундук таныды — әниеңә охшагансың, ди. Бик озак сөйләшеп утырдык. Елап та алды. Бер картинасын да бүләк итте әле. Гаиләсе юк икән, әниеңне бик яраттым, шуңа күрә аннан соң өйләнә дә алмадым, ди. Мин бит моңа кадәр әни әйткәннәргә ышанып яшәдем. Ул түгел, әни үзе ташлаган икән бит аны. Сәнгать кешеләре сәер була, дип кенә әйтә иде бит ул. Әниең акча ярата иде, мин тапканга гына риза булмады, бай кияү тапты, ди...
Рәсимә сөйләде дә сөйләде, тик Сабира әби шуның хәтлесен генә ишетте. Калган сүзләре һавада эреп юкка чыга барган кебек булды. Их, Әнзия, Әнзия, ник кирәк булды икән соң сиңа кызыңа әтисенең кем, кайда икәнлеген әйтергә? Моңа кадәр кем булган, шул булып калган икән инде бу Фуат дигән бәндә. Ана белән бала арасына чөй тыгарга ник кирәк булган аңа? Үч ала дисәң, Әнзиянең аның каршында бер гаебе дә юк бит...
Шуларны уйлап ятып, күзенә йокы кермәде Сабира әбинең. Иртәнге чәйгә утыргач, әллә каян ерактан уратып килеп, сүзләрен кичәге сөйләшүгә ялгарга тырышты.
— Алай түгел ул, балам, син ул кешедә ялгыша күрмә, — дип, чын дөреслекне сөйләп бирмәкче булды. Әллә ишетте аны Рәсимә, әллә юк. Каршы әйтмәде — үзен хаклы санаганда да әбекәенә каршы төшкәне булмады аның. Дәшми генә кала да, барыбер үзенчә эшли иде. Бу юлы да шулай булырга охшап тора.
— Борчылма, әбекәем, мин бит берни эшләргә дә җыенмыйм, — диде дә юлга әзерләнә башлады.
Көннәре тагын эч пошулыга әйләнә башлады Сабира әбинең. Рәсимә, гадәттәгечә, авылга кайтып йөри, уку хәлләрен сөйли, әнисе белән Мәннаф абыйсының тормышларын да әйтеп ала, шул арада юк-юк та Фуат исеме дә телгә алынып куя. "Ярар, Октябрь бәйрәме җитә, үзләре дә кайтып килергә җыеналардыр, шунда сөйләшербез әле Әнзия белән", — дип, эчтән генә үзүзен тынычландырырга тырышты Сабира әби.
Алары гел тау хәтле кала күчтәнәчләре белән кайта. Бу юлы да шулай булды. Башта Мәннафның әниләренә кайтып төштеләр, анда чәйләп алу белән, Әнзия әбисенә төянеп килеп керде. Кайту хәбәрләрен ишетеп, Халидә дә менеп җитте. Нәкъ әүвәлгечә, шаулашыпгөрләшеп табын кордылар. Әнзия әнисендәге үзгәрешләргә куанып туя алмый, Халидә "кызым" дип тә дәшеп куйды бугай әле — бала вакытында ишетмәгәнне-күрмәгәнне хәзер татый, анысы да бер рәхәт.
Ниһаять, икәүдән-икәү генә калгач, Сабира әби күңелен тырнап торган шик-шөбһәләрен оныгы белән бүлешергә ашыкты.
— Кызың белән араларыңны бозарга азаплана бу мөртәт. Инде җайга килеп бетте генә дигәндә...
Әнзия ничек кирәк алай аны тынычландырырга тырышты:
— Юк ла инде, борчылырга һич урын юк, әбием. Фуат дип... Барсын шунда, йөрсен. Ни дисәң дә, атасы ич ул аның. Акмаса да, тама әле аннан бераз. Дөрес анысы, аңлашулар шома гына булмады. Тегесе котыртып кайтарган моны беркөнне: "Әниең миңа кире кайтса, мин аны гафу итәр идем, бер гаилә булып яшәр идек", — ди икән. Бәйләнде генә бит Рәсимә. "Торыр урыны бармы соң?" —дип сорыйм моннан юри генә. "Бер бүлмәле фатиры бар, озакламый ипотекага зуррагын алырга җыена", — ди. "Аңламадыңмыни һаман, шуны миннән түләтеп ятмакчы була бит инде ул", — дим. Ышанмады бугай. Ярар, бала-чага түгел, бер аңламаса, бер аңлар әле.
— Ничек соң, Мәннаф белән исәпләшәме инде хәзер?
— Исәпләшә, күп нәрсәдә аннан киңәш сорый. Ул да шул институтта укыган булган бит, уртак серләре бар хәзер.
Сабира апа тынычлана төште. Ярар, Әнзия үзе беләдер, дип уйлады.
...Атна саен авылга эзен суытмаган Рәсимәдән көннәрдән бер көнне кисәк кенә хәбәр-хәтер өзелде. Кайтып күренмәгәненә ике айлап вакыт узды бугай инде. Сабира әби, юк эшен бар итеп, көн дә югары очтан бер әйләнеп төшә — каладан кайта торган автобус шунда туктый. Юк...
Ә беркөнне хат ташучы килеп, әбигә бер конверт тоттырып китте. Әнзиядән икәнен белгәч, сөенергә дә, көенергә дә белмәде Сабира әби. Хат язышу заманы түгел бит, әйтәсен телефон аша да әйттерә алыр иде. Әби, хатны тотып, Халидәгә үк төшеп китте.
Конверт эченнән башта ярты гына битлек хат, аннары төсле фоторәсем килеп төште. Рәсемнән киң күлмәк кигән Әнзия карап тора иде.
— Энекәем, бу ни? — дип гаҗәпләнде Халидә, эшнең нидә икәнен иң әүвәл ул аңлап алды. — Авырлы икән бит бу! Кырыкка җитеп килгәндә! Нәрсә уйлады икән соң ул?
Кызының тавышында әүвәлге Халидә кыланмышларын тоеп, Сабира әби сагая калды.
— Тукта әле, нишләп кырык булсын... Куанырга кирәк. Ничә ел уртак балалары булмады, Ходай бүләге дип кабул ит син аны, — дип кисәтте.
"Әбием, озак хәбәрсез торганга ачуланма. Рәсимәне Татарстан чигенә — практикага җибәрделәр. Ярты елсыз кайта алмас әле. Үзем менә шундый хәлдә... Авылга кайтып йөрергә уңайсыз, шулай хат аша гына хәбәрләшеп торырбыз..." "Минем ирем бик крутой..."
Теге кайтканында әбисен генә тынычландырды Әнзия, үзенең эче тулы ут иде. Рәсимә кайтты да Фуатны сөйләде, кайтты да шуны сөйләде. Аның әйтүенчә, искиткеч шәп кеше икән бит ул, аны тыңлап утыру үзе бер ләззәт. Чын талант. Күргәзмә арты күргәзмә оештыра, халык шуңа ишелеп йөри, ди. Тик менә бик бәхетсез икән. Гомер буе Рәсимәнең әнисен оныта алмыйча яшәгән... 
Андый чакларда Әнзия үзен кая куярга белми, бер яна, бер көя. Фуатның ялганы ник үзенең үк бугазына таш булып утырмый икән... Ничек кенә тырышса да, кызына шуны аңлата алмый өтәләнә Әнзия. Шул елан теленә ышанып китеп барган иде бит ул аның белән, һаман да шул елан булып калган икән... Мәннафның да "юатуы" үзенчә: әллә чынлап та оныта алмыйдыр, нәкъ үзең шикелле, шуңа мине дә кешегә санап яшәмәдең инде син, ди. Шуңа балабыз да булмады, бала мәхәббәттә генә туа ул, дип тә өсти. Бәлки, чыннан да, кабат кушылырсыз, дип үчекли. Рәсимә белән икәүләшеп тырныйлар йөрәген, кайчакта каршысына утырып, икәүләшеп бер сүзне кабатлап утыралар. Элегрәк Әнзия кызын "Мәннафка кырын карый" дип борчыла иде, тормышларына "Фуат" сүзе килеп кергәннән бирле, киресенчә, артык якынаеп киттеләр.
Беркөнне Әнзия түзмәде, эштән кайтышлый Фуатны үзе эзләп китте. "Эзләп" дип әйтү дөрес тә булмас, Рәсимә аның адресын кич саен бер исенә төшермичә калмый.
Кыңгырау төймәсенә басу белән, аз гына да көттермәстән, ишектә Фуат үзе пәйда булды. Аны күргәч, башта Әнзиянең йөрәге кысылып куйгандай булды. Ничә еллардан соң беренче күрешүләре — ә хатынга ул әле аны кичә генә югалткан кебек тоелды... Олыгайган, билгеле, әмма шундый ук калын кара кашлар, өтеп алгандай карый торган матур күзләр...
— Кер, матурым, ник туктап калдың? — дип дәшкәндәге йомшак тавышы да нәкъ моннан егерме ел электәге кебек, бер дә үзгәрмәгән сыман иде.
Әнзия үзеннән-үзе оялып куйды: акыл кермәсә дә кермәс икән сиңа, дип, эченнән генә үзен битәрләде. Мәхәббәт үлми, диләр иде, дөрес икән, дип уйлады. Аннары айнып киткәндәй булды да, кабат чакыруны көтеп тормастан, бусагадан эчкә атлады. 
— Минем ник синең катыңа килгәнемне аңлыйсың булыр, Фуат... абый,—диде ул, иреннәрен көч-хәл кыймылдатып. — Ник уйныйсың син алай Рәсимә белән, ни кирәк сиңа бездән? — дип, эре-эре атлап барып, олы якка үтте, рөхсәт тә сорап тормыйча, ишек янындагы кәнәфигә килеп утырды. Үзен юри кырыс тотарга тырышты, йомшарганын сиздерсә, һичшиксез, Фуат тагын аның хисләрендә уйный башлаячак дип курыкты.
— Ни кирәк дисеңме ? — Фуат сөйләшүне сузарга теләгән шикелле, сүзләрен өзеп-өзеп кенә әйтте. — Үзгәргәнсең син, кызый, шактый кыюлангансың...
— Тормыш өйрәтә ул... Туктыйсыңмы-юкмы безнең тормыш эчендә кайнаудан? Бер-беребезгә тамчы хәтле дә кирәк түгеллекне без үзебез генә беләбез, Рәсимәнең башын бутау нигә кирәк сиңа?!
— Нигә икәнен Рәсимә әйтмәдемени? — дип боргалануын дәвам итте Фуат. Мәче тычкан белән уйнаган шикелле, аңа да Әнзиянең нервысында уйнау рәхәтлек бирә иде бугай. — Иреңнән балаң юк, ә безнең уртак Рәсимәбез бар. Киләсез дә, бергә яши башлыйбыз...
— ... һәм ипотека акчаңны да бергәләп түлибез . Аннары син безне кабат урамда калдырасың. Бөкрене кабер генә төзәтә, Фуат! Мин ярар инде, үз кызың да жәл түгелмени сиңа?!
— Үләргә җыенмыйм әле мин, матурым. Дөрес анысы, инвалидлык группам бар. Шулай булгач, син карамасаң да, балам булган кеше закон буенча мине карарга тиеш ул!
Әнзия хәйран калды. Шушы адәмне ничекләр итеп ярата алды икән ул? Китеп югалгач та оныта алмады бит ул аны, аның түбән җанлы кеше булуына бүтәннәрне ышандырса да, үзен ышандыра алмады. Ә хәзер...
"Ярый әле очраштым мин бүген синең белән, — дип уйлады эченнән генә. — Юкса күңелемдә гел матур килеш саклана идең. Мондый гайрәт чигергеч сүзләрне үз авызыңнан ишеткәнем юк иде..." Ничә еллар күңелендә йөрткән мәхәббәте акрынлап нәфрәткә әйләнә барды. Аны күралмаган кебек үк, үзен дә сөймәс хәлгә җитте.
— Сиңа акча кирәк... Әйт, күпме? Тик белеп тор: барыбер ипотекаңны түләрлек акчам юк минем. Күпме бирсәм Рәсимә белән араңны өзәсең? Чын дөреслекне сөйләп бирәсең дә аның тормышыннан бөтенләй юкка чыгасың?
— Синнән әллә ни күп сорап булмас инде... Ярты миллион...
Әнзия ике генә секунд уйланып алды. Кешелеген тәмам җуеп бетергән бу — оялтып азапланудан мәгънә чыкмаячак. Өч йөз меңе кассада бар, анысын Мәннаф та белми. Калганын аның үзеннән сорап торса...
— Болай итәбез . Мин сиңа иртәгә " предоплата " бирәм — йөз мең. Калганын — син Рәсимә белән сөйләшкәннән соң. Иртәгә үк Рәсимә миңа синең сүзләреңне җиткерергә тиеш. Үзең беләсең, миннән куркасы юк — алдаша белмим. Син үзеңнән курык... Әгәр шулай эшләмисең икән, минем ирем бик крутой, ул йөз меңне ничек кире кайтарырга икәнен белербез...
Бусын Әнзия, билгеле, юри генә әйтте. Тәэсир итәрме ул сүзләр Фуатка, юкмы, иртәгә беленә инде...
Ир бала гына булса иде...
Әнзия сүзендә торды: алдан килешенгәнчә, Фуат белән сберкасса янында очраштылар. Акчалы төргәкне кулына тоттырганчы, башта кесә телефоныннан Рәсимәгә шылтыраттырып, бүген үк очрашырга кирәклеген әйттерде. Тегесе риза булды.
Хәзер менә түземсезлек белән кич җиткәнен көтә Әнзия. Акчасы да жәл түгел, кайтып гафу үтенсен иде аннан кызы... Юк, гафу үтенүе дә кирәк түгел, ул адәм җәфасы белән арасын өзсен иде, ниһаять, аңа әүвәлгечә әни итеп карый башласын иде... Шул мөртәт аркасында Мәннафка да күңел җылысын биреп җиткерә алмады бит Әнзия. Ире генә кайтсын, елыйелый гафу үтенер ул аннан. Аның белән бөтенләй башкача яши башлар. Кайтып кына җитсен...
Көтеп җиткерде ул Рәсимәсен. Мәннаф кайтырга байтак вакыт бар иде әле, аулакта иркенләп сөйләшербез, елашырбыз, аңлашырбыз дип өметләнде. Ишекне ачуга, кызын үзенең кочагына атылыр дип көтте. Тик... Рәсимәне күргәч, үзе үк куркып китте. Йөзе елаудан шешенеп беткән, чәчләре тузгыган, күзләре куркыныч ялтырый. Исәнме юк, саумы юк, туфлиләрен җайлы-җайсыз гына салып атты да, пәлтәсенең төймәләрен дә чишмичә, бүлмәсенә кереп бикләнде. Аптырады Әнзия, нишләргә белмичә, ишек тирәсендә арлы-бирле йөренде. Бер дәшеп карады кызына, ике дәште. Килеп, ишеген дә шакып карады. Ачмады. Бераздан Рәсимәнең сулыгып-сулыгып елаган авазы колагына керде. Әнзия, гаҗизлегеннән ишеккә аркасын терәп, идәнгә утырды. Ни уйларга инде? Аптыраш...
Ярты сәгатьләп шулай утыргандыр, кинәт бүлмә ишеге ачылып китте, Әнзия чак йөзтүбән капланмады.
— Әни...
Әнзия кызын кочаклап алмакчы булды. Рәсимә кырыйга тайпылды, йөзен дә читкә борды.
— Кочаклыйсың да, юатасың да килмәс... Синең каршыңда гаебем зур... Гафу үтенеп тә булмый — кичерергә хакың юк синең мине... Үз-үземә кул да сала алмыйм — андый кыю адым атларлык түгел икән мин, бик зәгыйфьмен...
Рәсимә инде елый да алмый иде. Сүзләре дә ыңгырашып кына чыга. 
Әнзия берни аңламады. Фуат дөресен әйткәндер, ичмасам, гомерендә бер сүзендә торгандыр. Гаебем зур дип... Рәсимә гаепле түгел бит инде моңа, атасы гаепле. Аңлаган икән, димәк. Бик яхшы... Ни дип фаҗигагә әйләндерергә инде?
— Йә, ярар, ник ул кадәр ашыйсың үзеңне? Әниең бит мин синең, нинди гафу? Булды, бар да артта калды, димәк. Әйдә, тынычлан да, утырып чәй эчик бер. Мәннаф абыең да кайтып җитәр.
Рәсимә сискәнеп китте, әнисенең күзләренә тутырып-тутырып карады. Кабаттан ахылдый-ахылдый сыктап алды. Идәнгә сыгылып төште дә күзләрен күтәрми генә өзек-төтек сөйләп китте. Аңлаган кадәресен аңлады Әнзия, аңламаганын — юк.
...Мәннафның аңа үги баласы итеп түгел, хатынкыз итеп карый башлавы Рәсимәнең Фуат белән аралашып йөрү вакытына туры килгән. Җае чыккан саен, Мәннаф аңа Әнзияне балачактан бирле өзелеп яратуын, ә аның үзенә карата гомер буе салкын булуын әйтеп зарланган. Буй җиткән Рәсимәгә көннән-көн ныграк тартылуын әйткән. "Мин синдә әниеңнең яшьлеген күрәм, бик охшагансың бит син аңа, шуңа күрә сине күрми түзә алмыймдыр", — дигән. Балачагында да аның иңнәреннән сөеп яратуын өнәмәгән кызый бик ярсыган, сүзләрен дә, тиешле-тиешсез хәрәкәтләрен дә әнисенә әйтү белән янаган. Аннары акрынлап үзендә үги атасына карата ниндидер сәер хис уянуын тойган. Шулай икеле-микеле уйлар белән яшәп, үз-үзе белән көрәшеп тә караган. Аннан соңгы вакыйгаларны үзе дә аңламый калган...
Бүген менә әтисе чакыруы буенча аның янында булып кайтты. Ник менә хәзер генә дөресен әйтергә булган ул аңа — аңламады. Ник аз гына алданрак сөйләмәде? Хатаны аз гына булса да төзәтергә өлгерә алган булыр иде Рәсимә. Хәзер менә еллар буе әнисен каһәрләп яшәве йөрәгенә авыр таш булып утырды. 
Аннары, аякларын көчкә сөйрәп, хастаханәгә китте. Үзендә күптән сәер үзгәрешләр тоя иде, нәрсәгәдер өметләнеп, табибка күренүне суза килде. Ни булса, шул, бүгеннән дә калдырырга ярамый...
Бер көндә — ике хәвефле хәбәр! Монысы Рәсимәне бөтенләй аяктан ега язды. "Эш узган, балаңны алдырырга инде соң, табасың", — диделәр.
Менә шул вакыйгалар өермәсендә акылдан шашар дәрәҗәдә кайтып егылды ул өйгә...
Әнзиянең исә башында — томан, инде колаклары ишетмәс, күзләре күрмәс дәрәҗәгә җитте бугай... Торып басмакчы иде, аяклары мамыктай сыгылып төште. Йөрәк ярсуын басар өчен бугазын тутырып кычкырмакчы булды — ыңгырашу авазы гына чыкты. Куллары белән җайсыз хәрәкәтләр ясады — кызының чәчләрен йомарлап алып, аягыннан екканчы бәргәләү теләге туды — куллары тыңламады...
Ничекләр генә берни сизми яшәде соң ул?! Һаман да шул беркатлылыгы инде — ни әйтсәләр, гомер буе шуңа ышанып яшәде. Тормыш кыйнамады түгел бит инде югыйсә. Ни күрсәң дә, холыкны үзгәртеп булмый икән аны...
Аркаларын стенага терәп, күпме шулай утырганнардыр... Аннары Әнзия акрынлап фикерләрен тәртипкә сала башлады. "Сабыр ит, сабыр ит", — дип, үз-үзен үгетләде. Минем урында әбием булса нишләр иде икән, дип уйлады.
— Шуны гына әйт: яратасыңмы? Аннан башка яши алмыйм дип уйлыйсыңмы? — диде ул, кызына карамый гына. Тавышы пышылдап чыкты. — Шулай икән, бигайбә. Мин китәм. Ана кызына үч саклап яши алмый. Син бәхетле булсаң, миңа шул җитә.
Рәсимә, илереп, әнисенең кулларына чытырдатып ябышты:
— Юк, юк! Җен саташтырды мине! Аңа нәфрәтем шулкадәр көчле хәзер... Юк, юк, үземә дә... Аяк асларыңда туфрак булсам да, синең кичерүеңне ала алмам инде...
Әнзия җайлап кына аның кулларын читкә этәрде.
— Алайса, бергә китәбез. Ул кешене бүгеннән үк тормышымнан сызып ташларга тиешлегемне беләсең. Аңлашып тору — мәгънәсезлек. Җыен. Монда бергә эшләгән бер ахирәтем Әлмәткә китте, гел кунакка дәшеп тора. Башта шунда барырбыз. Аннары берәрсенә фатир төшәрбез. Җан биргәнгә җүн бирә, ди иде әбием...
Аннары тиз генә кәгазь-каләм алып килеп, Мәннафка "сәлам хаты" язды: "Минем дә синең алдыңда гаебем бардыр. Әмма синеке — җир күтәрә алмаслык. Без китәбез. Аз гына кешелеклелек хисең калса, Рәсимә хакына шуны үтенәм: авылдагыларга хәзергә берни дә әйтмә. Анда баланы мин табам дип белсеннәр. Мөгаен, мин аны үземнеке итеп үстерермен дә. Рәсимәнең яшисе, тормышка чыгасы бар әле..."
...Сабира әби Әнзиясеннән килгән хатны тотып озак утырды. Яңа хәбәргә бер сөенде, бер көенде. Ничә еллар яшәп тә, балалары юк иде — Мәннафы куангандыр инде, дип уйлады. Тик менә яшенең олырак булуы... Аннары фотога тагын бераз текәлеп утырды да корт чаккандай сикереп куйды. Юк, балакаем, әбиеңне алдый алмассың син! Рәсимә ерак районга китте, дигәнме?..
Сабираны гомер буе Гөлсинәнең сүзләре эзәрлекләп яшәде. Их, ахирәткәем, шулкадәр каргагансың икән! Инде хәзер монысына барып җиттең... "Гомерең буе ир бәхете дә, бала сөенече дә күрмәссең! Балаларың да күрмәс! Кыз бала тапсаң, бигрәк тә!.." — Гөлсинәнең әлеге сүзләре яшен уты булып ялтырап киткәндәй булды...
И Ходаем, монысы ир бала гына булса ярар иде. 
Балаларының бөтен бәхетсезлеге үзенең аркасында икәнлегенә иманы камил Сабира әбинең. Үзләренә генә әйткәне юк. Йөрәге җитми. Ул серне үзе белән алып китәр инде ул... 
ҮЛЕМНӘН ДӘ КӨЧЛЕ...

Минем кеше
Көзнең кышка авышып килгән мәле. Чын-чынлап суытып та җибәрми, сүрән генә кояш чыгып ала да, кабат вак яңгыр белән алышына.
Күпме вакыт узгандыр, вокзалның салкын эскәмиясендә тик бөрешеп утыра Зөмәрә. Кузгалып, йөреп килсәң дә ярар иде үзе, йокы ачылыр, бераз җылына да төшәр иде. Ирендерә.
Соңгы поездга өлгерергә дип планлаштырган иде ул, булмады. Менә хәзер иртә җиткәнче шулай калкынып утырырга калды. Күрергә тиешле кешесе белән вакытында очраша алган булса, әллә кайчан җылы өендә кайнар чәй эчеп утырыр иде. Бар кеше дә син уйлаганча түгел шул.
Ижевскидан кайтып килеше аның, Казандагы ул эшләгән заводтан командировкага җибәргәннәр иде. Кайтышлый начальнигы Әгерҗегә дә сугылырга кушты. Менә шул Әгерҗедән ычкына алмый утыра хәзер аның салкын вокзалында.
Монда соңга калган юлчылар бер ул гына түгел. Кайсылары озын эскәмияне ятак иткән, рәхәтләнеп йоклый. Кайсылары туктаусыз йөреп тора — тәмәке тартырга чыгалардыр инде. Бер почмакта өч сәрхуш "тамак ялгап" утыра. Зөмәрәнең алар ягына карап алуын күргәч, берсе, урыныннан торып, аңа таба кузгалды:
— Синең дә җылынасың килә мәллә, матур кыз?
Зөмәрәнең шундук йокысы качты. Юл сумкасын кочаклап алып, торып ук басты. Алла сакласын, ярдәм сорар кеше дә таба алмассың!
— Ну-ну-ну! Марш, агай, үз урыныңа!
Үз тавышын үзе танымады кыз. Тик тегенең тамчы да исе китмәде, атлап барган шәпкә ике кулын сузып, күрешергә килгән кыяфәт чыгарды. Тагын ике секундтан ул аны шул пычрак куллары белән эләктереп үк алачак...
— Үзең китәсеңме, әллә булышыргамы сиңа, абзый кеше?
Зөмәрә аңышмый калды: кайчан, каян килеп чыкты бу зифа буйлы егет, ни ара аларның уртасына кереп басты? Сәрхуш ирнең йөзе әче әйбер капкандай җыерылып килде; селтәнергә дип күтәргән кулы белән башын кашып алды да ава-түнә үз почмагына таба китте.
— Курыктыңмы ?
Зөмәрә ияген генә какты. Куркуы соклану белән алышынды. Кыю булуы өстенә чибәр дә икән әле бу егет. Гади дә. Күптәнге танышы кебек, "син" дип эндәшүен генә күр! Кызый аңа карап каткан иде, исенә килеп, тиз генә кире урындыгына чүмәште:
— Рәхмәт ...
Егет тә, юл сумкасын җайлап куеп, Зөмәрә янына урнашты. Аның да Казанга барышы икән, поезд расписаниесен алдан белешмәгән, соңга калган. "Минем бәхеткә..." дип уйлап куйды кыз.
Кайберәүләрнең бөтенләй белешмәгән кешеләр белән шулай ансат кына аралашып китә алуына Зөмәрәнең исе китә. Ул үзе алай булдыра алмый, читләргә авыр ияләшә. Ә менә Илдар белән бөтенләй башкача килеп чыкты. Каян сүзләре табылып торгандыр, таң атканчы сөйләштеләр дә сөйләштеләр. Уфадан килеше икән егетнең, ул да Әгерҗедә тоткарланган.
— Казанга ике айның берендә барып торырга туры килә, эшем шундый, — дип, авыр гына әйтеп куйган иде, аннары елмаеп җибәрде: — Хәзер менә йөрүләре җиңеләер инде...
Зөмәрә, оялып, башын иде. Үзенең түбәсе күккә тигәндәй булды.
Аның юлында мондый чибәр егетләр очрамады түгел. Кайсын үзе ошатмады, кайсыннан "безнең кеше түгел" дип, әнисе биздерде. Шулай йөреп, утызга җитүеңне дә сизми калырсың...
Поезд Казанга якынлашканда, кызның башына "Ул минем кеше" дигән уй ныклап кереп утырган иде инде.

Юк инде...
...Зөмәрә атлап түгел, очып йөри бугай хәзер. Илдарының Казанга килү көннәрен сәгатьләпминутлап көтеп ала. Ахирәтләре дә шакката, болай ук кыланганыңны күргән юк иде, тәмам башыңны әйләндерде бу синең, диләр. Булсын! Бер аныкы гына түгел, Илдарның үзенең дә башы әйләнгәнгә охшый, әүвәлгечә ике айга бер түгел, айга ике килә ул хәзер Казанга. Башта әнисе белән таныштырырга куркып йөрде кыз, күңеленә тия торган сүз әйтеп куяр дип шикләнде. Шөкер, ул да ошатты тагын. "Бусына чытырдап ябыш, кызыкаем, аягында нык торган кеше, ахры", — диде.
Зөмәрә чытырдап ябышты.
Бер килүендә затлы ресторанга дәште Илдары. Залдагы сүрән яктылык күңелгә рәхәтлек өсти. Егет, өстәл аркылы иелә төшеп, Зөмәрәгә күптән көтелгән тылсымлы сүзләрен әйтте:
— Чыгасыңмы миңа, матурым?
Зөмәрәнең бөтен гәүдәсе тетрәп киткәндәй булды.
— Ие-е... — диде дә, кызарынып, башын аска иде.
Туй көнен тиз билгеләделәр, анысын Илдар бөтенләе белән үз өстенә алачагын әйтте.
— Син, матурым, үзеңне генә кара. Туйга кемнәрне дәшәчәксең, барлап куй. Сине алырга килгәндә бөтенесе әзер булып торсын, — диде.
Ах, ул ләззәтле көтү мизгелләре! Тагын ике атна... биш көн... иртәгә... Ахирәт дуслары белән барып, туй күлмәген дә алдан ук хәстәрләп куйдылар. 
Тик менә беркөнне әнисе әллә ничек күңелгә шом салып куйды:
— Бигрәк нык очынасың , кызыкаем , бәхетләрең генә була күрсен инде, — диде.
Зөмәрәнең йөрәге жу итеп китте, хәтере калды. "И әни, берәр кире сүз әйтеп куймасаң, күңелең булмый инде синең", — дип уйлады, тик кычкырып әйтмәде, күңелсез генә карап куюдан узмады.
"Иртәгә" дигәннең икенче көнендә Зөмәрә таң атканда ук уянды. Май кояшы искиткеч матур булып күтәрелеп килә иде. Кызның сөенече тулып ташый язды, тик әнисе янына чыкканда үзен кулга алды, тыныч булырга тырышты. Чемоданнар тутырылган, төенчекләр төйнәлгән, алар инде кичтән үк ишек төбендә "көтеп" утыра иде. Тагын өч сәгатьтән... ике сәгатьтән...
Зөмәрә уйларының ахырына җитә алмады, "чыр-р!" итеп телефон шылтырады. Ниһаять!.. Кыз аның янына атлап түгел, очып барды. Тавышы дулкынланудан дерелдәп чыкты:
— Ал-ло... — Теге якта дәшмичә озаграк тордылар шикелле тоелды. Икенче тапкырында Зөмәрәнең тавышы кыюрак яңгырады: — Алло, Илдар! Мин... Без әзер, кайчан килеп җитәсең?
Теге якта тагын дәшмәделәр. Ни соң инде бу? Үзенчә шаяртуымы? Әллә башка берәү телефон номерын бутаганмы? Шундый көндә...
Зөмәрә трубканы шапылдатып куйган гына иде, тагын "чыр-р..." иткән тавыш сискәндереп җибәрде.
— Илда - ар !
Тагын тынлык. Зөмәрә ничек тупасрак итеп әйтим икән дип уйларга өлгермәде, телефон "телгә" килде. Тик Илдар түгел иде ул, ниндидер хатын-кыз тавышы иде:
— Син аны көтмә инде, кызый... 
Зөмәрәнең йөрәге урыныннан купкандай булды.
— Кем бу?..
— Апасы. Как-нибудь держись... Юк инде ул, авария...
Калганын ишетмәде кыз. Трубкасы кулыннан шуып төште. Күз алдын караңгылык басты. Ярый әле әнисе килеп өлгерде, аның кочагына кереп ауды... 4Ул чаклар узган инде..."
...Озак ятты Зөмәрә хастаханәдә. Ай буе авызыннан бер сүз дә ала алмадылар. Ябыгып эштән чыккан, йөзе соры төскә кергән кызы өчен борчылып, әнисе дә тәмам бетереште.
Өйгә кайтып утыргач та, "тегесе кайда, бусы кайда" дип сорашмады кыз. Туй күлмәген дә, Илдарны хәтерләтеп тора торган башка нәрсәләрне дә әнисе ераккарак яшергән иде, аларын да таптырмады. Бер кичне уйлана төшеп кенә:
— Шылтыратучы булмадымы? — дип сорап куйды.
Рәйхана апа дәшмәде, тирән итеп көрсенүдән узмады. Кем шылтыратырга тиеш соң инде? Туганнарымы? Нәрсәгә кирәк соң ул хәзер?
Исән кешегә тормыш бер урында тормый. Әнисе дә тырышты, ахирәт дуслары да ялгызын гына калдырмады Зөмәрәне. Тегендә-монда чакырдылар, киреләнсә, мәҗбүриләп диярлек алып чыгып китәләр иде. Тик бер генә бәйрәм дә Илдар белән үткәргән көннәрне алыштыра алмый иде шул инде. Кая барса да, күз алдында гел ул булды. Казаннан ераккарак чыгып китәргә микән әллә дип тә уйлана башлады кыз: чит җирдә онытылырга җайлырак булмагае...
Әнә шундый икеләнүләр белән йөргәндә килеп төште аларга Әкрам. Дөресрәге, аларның үзләренә түгел, Рәйхана апаның туганнан-туган сеңелләренә. Яртылаш татар, яртылаш үзбәк бу егет ерак Бохарадан Казан күрергә килгән икән. Соңыннан бик тиз билгеле булды: өйләнергә дип йөрүе, татар кызы алырга тели, имеш.
Туганыннан бу хакта ишеткәч, Рәйхана апаның күңелендә өмет уты кабынгандай булды. Теге чакта кызы Уфа турында сүз чыгаргач, эчендә бураннар уйнаган иде: ничек, шулкадәр ераккамы? Аннан башка ничек яшәр соң ул?! Ә хәзер... Хәзер кызы ни теләсә, шуңа риза, тик бу халәтеннән чыксын гына иде. Карап торулар бигрәк кызганыч бит, уф, йөрәк януларына ничек түзмәк кирәк!
Әкрамны кунакка дәшкәч, Зөмәрә үпкәләмәде дә, ярсымады да. Егетнең ниятен Рәйхана апа аңа сиздереп куйган иде югыйсә, үзе кызы ни әйтер, күтәрелеп бәрелмәгәе дип куркып та йөргән иде. Алай булмады. Әкрам белән шаяргалап та сөйләшеп утырдылар хәтта. Кунак ашы — кара каршы дип, апалары: "Бер-ике көннән үзегез килеп чыгыгыз", — дигәч, бөтенесен шаккатырып, Зөмәрә әйтеп куйды:
— Ник алай озаклап кунакка йөрешергә? Ә, Әкрам? Аласыңмы мине кияүгә?
Бөтенесе телсез калды. Рәйхана апа сөенергә дә, көенергә дә белмәде. Икәүдән-икәү генә калгач, шикшөбһәләрен сиздерми түзмәде тагын үзе:
— Ашыга төшәсең бугай, кызым. Бер-береңне бераз өйрәнмичә дә... Яратмыйча кияүгә чыгып булмый, дип әйтә идең элек.
— Ул чаклар узган инде, әни... Й ә бар, йә юк икән ул...
Ташкент — Казан поезды бик көттереп кенә килеп туктады. Каршы алучылар хәйран дулкынлана башлаган иде — тиешле вагоннарын эзләп, кайсы кая ябырылды. Зөмәрәне генә көтүче юк иде. Тәгәрмәчле юл чемоданын шулай да баскычтан кемдер төшереште әле. Таксист халкы әрсез, платформада ук берсе сагыз шикелле ябышты:
— Кая кирәк, шунда илтәм, мадам, хакын күп алмам...
Кая булсын, һаман да шул Кәҗә бистәсенә инде. Бохарага чыгып киткәнчегә кадәр әнисе белән шунда яшәде Зөмәрә. Аннан соңгы егерме ел эчендә егерме мәртәбә кайтып килде микән Казанга? Бер-бер артлы өч малай тапты, башта аларны калдырып китәргә ярамады, балалар үсә төшкәч, дүртәүләп-бишәүләп юлга чыгып китүләр бик мәшәкатьле дә, чыгымнарны да күп сорый торган булды. Әнисе ялгызы картайды. Карасана, кызын берүзе үстергән ананың бар курыкканы аның еракка китеп төпләнүе иде. Юраганы юш килде, кайгы хәбәрен алгач, аны җирләргә дә кайтып өлгерә алмады Зөмәрә.
Йортлары да әнисе белән бергә тузган. Ачкыч тыкканда, койма-капкалары калтырап, ыңгырашып куйды. "Әнә була, менә була" дип, ничә ел фатир көтеп яшәде бит алар, булмады. Юкса алар урамын әллә кайчан биек-биек йортлар уратып алды, моның ишеләре күптән инде санаулы гына калды. Зөмәрә китте дә батты, әнисенә картаймыш көнендә ялгызы мичкә ягып, су китереп азапланырга калды.
Хатынның йөрәге кысылып куйды. Өй эчендә искелек исе аңкый, бар булган җиһазны тоташ тузан сарган иде.
Кирәк идеме соң аңа монда кайтып йөрергә? Кем дә булса көтеп торса икән әле. Юк бит. Йөрәк яраларын өр-яңадан кузгату гына инде бу. Юлга җыенганда үзенә ни кирәклеген үзе дә аңламады шул.
Калшаеп беткән тәрәзәләрне көчкә ачты Зөмәрә — күгәреп каткан келәләрне йолыккалаганда пыялаларын чак коеп төшермәде. Бер кат җыештырып алмыйча, бу тузан эчендә утырып чәй эчү түгел, ял итә дә алмаячак ул. Балачактан шулай — җыештырылмаган өй турында әйткән дә юк, өстәлендәге әйберләре тәртипсез ятканда дәрес тә әзерли алмый иде. Әнисе әллә тиргәп, әллә яратып:
— Абау, кызым, бу кадәр дә булырсың, кем генә түзә алыр икән сиңа? — ди торган иде. Бөтен яктан шулай — эшләсә, җанын биреп эшли, аның өчен йә бик әйбәт булсын, йә бөтенләй булмасын. Яратса, бөтен күңеле белән ярата, эчендә икеле-микеле уйларга һич тә урын калмый торган иде.
Илдар белән дә шулай булды.
Аһ, аңа булган мәхәббәт уты шулкадәр көйдермәгән булсамы?!
Иренә бу фаҗига турында бервакытта да сөйләгәне булмады аның. Өченче балалары туган иде инде — Әкрам бу хакта каяндыр үзе ишетеп кайтты. Шул көнне беренче тапкыр хатынына кул күтәрде. Кара көеп кайтып керде дә, дуылдап килеп, берни әйтми-нитми, Зөмәрәнең яңагына чалтыратып сугып җибәрде. Хатынның, баласын итәгенә алып, чәй эчеп утырган чагы иде. Чынаяк тәлинкәсе, ватылып, битен җәрәхәтләде, сабыеның да тәпиеннән чак эләктереп калырга өлгерде Зөмәрә. Сыны катып елап җибәргән баласын кочып сикереп торды, битеннән аккан кан икесен дә буяп бетерде. Ул арада тавышка күрше бүлмәдән олы малайлары, йөгереп чыгып, аналарына капланды.
— Ник әйтмәдең?!
Әкрамның куе кара кашлары куркыныч хәлгә килеп чуалып беткән, болай да үтәли тишеп карый торган күзләре менә-менә Зөмәрәне бораулап алыр кебек иде. Хатын каушап төште. Ни әйтергә тиеш иде соң ул? Ире алдында нинди гаеп эш эшләде? Зөмәрә, чигенәчигенә барып, стенага килеп төртелде.
Әкрам башкача селтәнмәде, өстәл артына килеп утырды да башын беләкләренә салды. Каты кычкырып ыңгырашты: 
— Белгән булсаммы?!
Аңлашу бик озак һәм авырлык белән барды.
Иренең сүзләрендә хаклык бар, билгеле. Ничә ел яшәп, Зөмәрә аңа бер тапкыр да күңел җылысын күрсәтмәде. Ни тырышты югыйсә. Яратып китәрмен дип ышандырган иде үзен, юк икән. Мәхәббәт йә бар, йә юк икән ул. Әкрам аның салкынлыгына гел үртәлеп яшәде. Чак кына орынганда да хатыны гел сискәнеп китә иде. Бер тапкыр да үзе теләп иркәләнгәне, иренә җылы итеп елмайганы булмады. Әкрам көнләштермәкче булып та карады — йә эшендә тоткарланып кайта, йә, төкерекләрен чәчә-чәчә, берәр таныш хатыны турында сөйләп ала — Зөмәрәнең чәч бөртеге дә селкенми торган иде. Андый чакларда ир, бөтенләй ярсып китеп:
— Нәрсәгә дип кияүгә чыктың соң син миңа?! — дип аптырый иде.
— Ник, бар да чыга, мин генә калыйммыни? — ди Зөмәрә, монысына Әкрамның тагын да ныграк ачуы чыга. Шулай да моңа чаклы кул күтәргәне юк иде әле. Әлеге хәбәр аны нык ярсытып кайтарган иде. Ниһаять, Зөмәрәнең башына "мәсьәләнең асылы" барып җитте. Балаларын җыеп алып, йокы бүлмәсенә кереп чумды да ачык ишек аша гына дәште:
— Ник, булмый торган хәлмени ул? Синең үзеңнең миңа кадәр йөргән кызларың юк идемени? Булганбеткән, инде әллә кайчан үлгән кешедән көнләшәләр диме?
Хатын да ярсыган иде. Әкрам белән андый тонда сөйләшкәне юк иде әле, "әме" — "ә", "җәме" — "җә" дип кенә тора иде.
— Шул шул менә! Үлгән-беткән! Ә бит син һаман шуның рухы белән яшисең, мин шуңа күрә дә синең өчен бөтенләй юк икән!
Зөмәрә сыгылып төште. Әллә үзен, әллә Әкрамны кызганды — үксеп-үксеп елый башлады. Аңа сыенышып утырган балалар да шыңшырга тотынды. 
Бераздан хатынны курку биләп алды. Куып ук чыгармас бит инде ире?! Баштан ук әйтеп куйган иде ул.
— Мин бер генә тапкыр әйләнәм, безнең нәселдә аерылып-нитеп йөрүләр юк, — дигән иде.
Ә бервакыт тормышлар җайсызланып китеп, Әкрамнар эшли торган оешма ябылгач, Зөмәрә:
— Хәзер күпләр Татарстан ягына тартыла икән, без дә уйламыйбызмы соң? — диебрәк сүз башлаган иде, Әкрам аңа акаеп карады.
— Булыр-булмас хәбәрләр ташып йөрмә! — дип җикерде. — Бусын япсалар, икенчесен ачарлар, ач утырмассың.
Аннары хатынына ялт борылды да:
— Карасана, әле башыңда шундый уйлар да бармыни? Ник аны алдан ук әйтмәдең? — дип мыскыллады. — Китәсең килсә, пажалыста, сине берәү дә тотмый. Тик бездә баланы анага тагып җибәрү гадәте юк! — дип өзеп әйтте.
Менә хәзер Зөмәрә балаларын кысыбрак тотты. Аллам сакласын, аерылырга язмасын бәбекәчләреннән. Саргаеп үләчәк бит ул!
Шул көннән соң үзгәрә төште хатын. Дөресрәге, үзен үзе көчләп үзгәртте. Әкрам юләр түгел, аның тыштан ярарга тырышып, эчтән сыкранып яшәвен күрми тормагандыр. Шулай да бу ызгыштан соң тормышлары шактый гына җайлашып киткәндәй булды.
Шулай уйлаган гына булган инде алар, "башка юл юк" дип, шуңа үзләрен ышандырганнар, күрәсең. Балалары үсеп җитте, төрлесе төрле шәһәргә (кайсы — укырга, кайсы — эшкә) таралды. Зур фатирларында икәүдән-икәү генә утырып калгач, чал кергән башын учларына салып, бер кичне Әкрам үзалдына сөйләнгәндәй генә әйтә куйды:
— Сиңа әйтәм... Гомерең узды яратмаган ир белән яшәп... 
Зөмәрә дерт итеп китте. Тагын ни ярамады инде? Ул ни әйтсә, шуңа күнеп торуына рәхмәтеме?
— Теләсәң, кайтып кит туган ягыңа, минем янда саргаеп күп яшәдең. Балалар белән болай да елына берике генә күрешәбез ич. Әнкәң йорты урынындадыр әле.
Зөмәрә бер кызды, бер суынды. Нинди чебен тешләде инде аны тагын? Бу якта ир белән хатынның аерылышуы — гайре табигый хәл, бик теләгәндә дә ул хатынын куып җибәрә алмас, Зөмәрә үзе китә-нитә калса, хурлыгыннан үләр иде. Ә хәзер? Олыгайган саен бер-береңә кирәгрәк була барасың бит югыйсә. Күпкә түзгәнне... шулай яшәп бетерергә иде инде аны. Әллә берәрсе пәйда булганмы янында?
— Синнән башка беркемем дә юк. Булмады да, — диде Әкрам, аның уйларын укыгандай. — Күпме тырыштым, синнән дә яраттыра алмадым. Урыс әйтмешли, насильно мил не будешь. Шуңа әйтүем. Аптыраганнан. Күпме була болай газапланырга?
"Миннән калмасын" дип кенә сөйләнүе булгандыр инде аның, бичара. Зөмәрә дәшмәгәч, үзе дә шикләнә төште бугай.
— Сине жәлләп әйтүем. Инде күпме гомер калгандыр... — дип кенә куйды.
Күпме калгандыр дип... Балаларны үстереп бетерделәр, хәзер үзләре өчен яши генә башларга тиеш әле алар...
— Иркенләп бер туган якларны кайтып күрсәң ярар иде үзе.
Монысын ул иренә теге сөйләшүдән соң бер-ике көн узгач кына әйтте. Шактый уйланып йөргәч кенә.
— Нишләп бөтенләйгә китим ди инде. Нәрсә калган хәзер анда миңа? Яхшымы, начармы, бергә яшәдек, рәхәтен-михнәтен бергә күрдек. Олыгайгач та тигезлектән аермасын Ходай, — диде.
Әкрам дәшмәде. Үзе башлады, инде үзе үк каршы килеп утыру ирләрчә булмас. Тик ул хатынының, бер китсә, кире әйләнеп кайтачагына тамчы да ышанмый иде. Ярар, матур итеп сөйләшүенә дә рәхмәт.
Зөмәрә аның уйларын аңламады түгел. Тик башкача акланмады да. Чөнки алда ни булачагын ул үзе дә тәгаен генә белми иде. Кайтып карасын әле, аннан күз күрер... Чәчкәләрнең нигә кирәге бар?..
Өйне җыештырып бетергәндә ярты төн узган иде инде. Зөмәрә, аһылдап килеп, диванга сузылып ятты. Татлы да, сагышлы да уйларга чумды.
Аның балачагы шушында узды. Казанда яшәгән елларының һәр көне туган йорты белән бәйләнгән. Әнисе белән таныштырырга дип, Илдарын да бирегә алып кайтты. Кайгы хәбәрен дә шушында алды...
Уйлары шул урынга җиткәч, Зөмәрә торып ук утырды. Юк-юк, һич тә кабат әйләнеп кайтасы килми аның ул көннәргә. Тормышының ул кисәген хәтереннән бөтенләй сызып ташлыйсы иде дә бит... Булмый. Аяклары үзләреннән-үзләре китап шкафына таба турылап китте, куллары фотосурәтләр белән шыплап тулган альбомнар өстеннән йөгереп үтте. Менә монысында булырга тиеш. Кире диванга барып җитә алмады Зөмәрә, альбомны эләктереп, идәнгә генә чүгәләде. Үзе өчен генә уйлап табылган, беркайда да язылмаган кагыйдәләре бар иде аның: үткәннәрдә казынмаска, фотолар карамаска, көндәлекләр укымаска дип үзенә сүз биргән иде. Юкса шул чакта кичергән коточкыч күңел төшенкелеге һичшиксез кабат яңарачак иде. Ә андый халәтне үзе кичермәгән кеше мәңге аңлый алмый!
Булмады. Шул халәтен елый-елый яңартты хатын. Альбомының һәр битен ачкан саен, күз яшьләре гөрләвектәй акты. Илдар белән икәү төшкән фотосурәтләрне ике куллап тотып, сөеклесенең күзләреннән үбә-үбә үкседе. Күрешмәүләре озаккарак китсә, ике-өч сүз генә язып, почта открыткалары юллый торган гадәте бар иде Илдарның — альбомның бер битен ачкач, алары шыбырдап идәнгә коелды. Берсен алып, йөзенә якын ук китерде Зөмәрә. Каушаудан андагы хәрефләр күз алдында башта чуалды, аннары бер урында тупланды: "Тельман урамы, йорт номеры..." Илдар яшәгән йорт. Дөрес, Зөмәрә Уфага бер тапкыр да бармады, Илдар гел үзе Казанга җилфердәп килеп җитә иде. Юлда азаплап йөртәсе килмәгәндер инде. Зөмәрәнең үзенә дә шулай уңайлырак булды.
Ничә еллар Зөмәрә чит җирдә, чит халык арасында яшәде. Үз гаиләсеннән, газиз балаларыннан башка берни дә күзенә күренмәде. Үткәннәрен төшләрендә күреп, саташып уяна иде. Меңнәрчә чакрымнар үтеп, Илдары ничек төшенә керә торган булгандыр аның? Менә хәзер ул туган йортында утыра, кулында — сөеклесенең фотосурәте, арада ул дистә еллар үтмәгән дә диярсең — хәсрәт уты йөрәген кабаттан сызып-сызып үтте. Ул чакта Зөмәрәнең үзе турында да "үлемнән калды" дип сөйләделәр. Шуңа күрә Илдарын җирләшергә дә бара алмады... Хәер, туганнары әнисенә кат-кат әйткән, килеп йөри күрмәсен, үз хәлебез хәл дигәннәр.
Ә хәзер?.. Хәзер ике арада бернинди киртә дә күрми Зөмәрә. Җиңеннән тотып торучы әнисе дә юк, "үткәннәрең белән яшисең" дип битәрләүче Әкрам да янында түгел. Монда хәтле кайткач... Гомер эчендә бер тапкыр каберенә чәчкәләр куеп килмәскә... Күпме тырышса да, күңеленнән сызып ташлый алмады бит ул Илдарны, "онытам" дип, үзен үзе күпме алдап карады. Аны уйламыйча йокыга киткән төне булды микән?
Әйе, үлемнән дә көчлерәк икән ул мәхәббәт дигән нәрсә.
Түзмәде, икенче көнне үк тәвәккәлләде Зөмәрә. Ничек итсә итәр, Илдарның туганнарын эзләп табар, "ник килдең" дип битәрләмәсләр әле. Битәрләсәләр, ояты үзләренә, каберенә зиярәт кылырга гына бара бит ул, нәрсәдер өмет итеп түгел.
Поезддан төшүгә, тегендә-монда сугылып тормады хатын, туры Тельман урамын эзләп китте. Йөге авыр түгел иде — сумкасына юл кирәк-яраклары тыкты да, кирәк була калса дип, аз-маз күчтәнәч салды. Туганнарының кайсы да булса калгандыр әле ул йортта, булмаса, кайдалыкларын белүче бардыр.
Кирәкле йортны бик тиз эзләп тапты Зөмәрә — телең булса, өйрәтүчесе табыла. Өченче катта яшәгән икән Илдар, кара дерматин белән тышланган ишек — аларныкы. Хатынның сулуы капты — каршы алучы булырмы аны, үзен ничегрәк таныштырасы икән? Кыңгырау төймәсенә бер сузылды, бер кире уйлады. Нәрсә дип бала-чага сыман кылана инде, ә?
Уф! Ниһаять, инде төймәгә үрелеп беткән иде, басарга өлгерә алмый калды — ишек үзе ачылып китте дә, бусагада мәһабәт гәүдәле егет пәйда булды. Зөмәрә аһ итте: булса да булыр икән Илдарга охшаган кеше! Хатын аңа карап катты. Егеткә Зөмәрәнең бу кыланмышы ошамады бугай, аңа өстән карап, ваемсыз гына:
— Берәрсен эзлисезме соң? — дип сорап куйды, үзе, җавап көтмичә, баскычтан төшә башлады.
— Илдар ...
Егет үзенә дәшәләр дип уйламады да, хатынга кабат күз ташлап алды да:
— Әткәйме? Өйдә, хәзер чыга. Әнкәй эштә, — диде дә атлый-йөгерә төшеп тә китте.
Егет ачкан ишектән чыгып килүче ир, чыннан да, Илдарның үзе иде... Зөмәрә аңа ашардай булып карап торды. Бу күпме вакытка сузылгандыр — берме, әллә ике-өч секунд үтте микән? Шул ара эчендә Зөмәрә, өнсез калып, аны баштанаяк күздән кичерде. Шул ук зифа буй-сын, яндырып карый торган сөйкемле күзләр... Бераз олыгайган гына. Анысы да үзенә бик килешеп тора... Зөмәрә Илдарның кочагына ташланудан үзен чак тыеп калды. Аның башын суза төшеп, танырга тырышып карап торуын күргәч, телен чак әйләндереп:
— Зөмәрә мин, — дип әйтә алды.
Илдар тураеп басты, "кеше күрмәгәе" дигән кыяфәт белән, як-ягына карангалап алды. Аннары япкан ишеген кире ачты да сүзсез генә Зөмәрәгә эчкә үтәргә ымлады. Кергәч тә бер-берсенә карашып шактый басып тордылар әле. Кул сузымы гына арада тирән упкын иде...
Зөмәрә бернәрсә дә сорашмады. Ясап куелган чәенә дә кагылмады. Күзләрен бер ноктага төбәп тик утырды. Илдарның тавышы әллә каян, ерактан килә шикелле тоелды.
— Соңгы көнгә кадәр көттем... Барысын да җайлый алырмын дип өметләндем... Бик яраткан идем шул мин сине. Булмады... Алар миннән көчлерәк булып чыкты. Әткәйне дә жәлләдем, "үлемем шуннан булачак" дип куркытты...
Зөмәрә башта берни аңламыйча, аңгыраеп утырды. Илдар да каушаган иде — бер үк нәрсәне әллә ничә тапкыр кабатлады. Шуннан соң гына Зөмәрәнең башына кайбер нәрсәләр барып җитте.
Алар танышканчы ук өйләнгән булган Илдар, ул чакта ук улы үсеп килә торган булган. Әти-әнисенә аерылышырга теләве турында әйткәч, икәүләшеп күтәрелеп бәрелгәннәр.
— Андый адымга барсаң, безне юк дип бел, — дип янаганнар. — Без сине көчләп өйләндермәдек, үзең сайладың, инде хатыныңны да, балаңны да ятим итмәкче буласыңмы? — дип тиргәгәннәр.
— Ике ут арасында калдым, — диде Илдар гаепле тавыш белән. — Хатыным да кызганыч иде. Ниятемне белгәч, утырып елады, синнән башка ничек яшәрбез, бер эш рәте дә белмим бит мин, диде. Мин аларны ташлап бетермәс идем инде анысы, ярдәмләшеп яшәр идем...
— Ә мин ? Башта миннән сорап карар идеңме соң? — Зөмәрәгә дә җан кергәндәй булды. Бу аның монда кергәч биргән беренче соравы иде, әмма Илдарның җавап бирүе кирәк түгел иде аңа. Башында берсеңнән-берсе зәһәр уйлар бөтерелә башлады. — Хатының барлыгын белгән булсам, сиңа ябышып ятар идемме соң мин?! Юк, билгеле!.. Әй бичара! Ачыктан-ачык әйтергә көчең җитмәдемени, нәрсәгә кирәк булды әллә нинди уйдырмалар белән баш катырырга?! Авария, имеш... Ә мин бит бүген сине эзләп түгел, кабереңә чәчкәләр салырга дип килдем!
Илдар куырылып килде. Теле тотлыкты:
— Анысы... апа эше. Мин соңыннан гына белдем. Алай ук әйткәндер дип уйламаган идем. Ишеткәч, шактый вакыт узган иде инде. Синнән гафу сорап, кабат хисләреңдә уйныйсым килмәде.
Зөмәрә авыр гына урыныннан кузгалды. Илдарга кабат күз ташлады. Бу минутта аннан да ямьсезрәк кеше бар иде микән аның өчен? Аның бөтен барлыгыннан салкынлык бөркелә күк тоелды Зөмәрәгә. Күңеленнән "Кабер салкынлыгы. дигән уй сызылып үтте.
Казанга кайткач та шактый аңгыраеп утырды хатын. Уйларын тәртипкә сала алмый тилмерде. Әкрам... Тугрылыклы, чиста күңелле ир булды бит ул аның өчен. Ә Зөмәрә нишләде? Аның саф хисләрен еллар буе акрынлап-акрынлап аяк астына салып таптый барды. Кем хакына?!
...Әйе, Илдарның хыянәте үлеменнән көчлерәк булып чыкты. Зөмәрә күңелендәге дистә еллар буе җанын газаплаган мәхәббәт урынында тирән бушлык иде инде... 