
Телефон чылтырый.
Кадрия Мөбәрәкова килгән? Юк, хәзер безнең вакытыбыз юк! Үткәрмәгез! Сөйләшүне таләп итә? Клара Измайлова тыңлый. Хөрмәтле Кадрия ханым, бу юлы без сезне тапшыруда катнаштыра алмыйбыз. Ни өчен дигәндә, тапшыруга Сан-Франциско үзе чакырган иптәшләр генә киләчәк. Гафу үтенәбез. Хушыгыз! Башка беркемне дә минем янга кертмәгез! Сценарий расланган, бер сүзен дә үзгәртү мөмкин түгел!
ИКЕНЧЕ КҮРЕНЕШ Телевизор экранында башта Казан, аннары Сан-Франциско ягыннан
катнашучылар күренә.
Сафия Нурхан. Әссәләмәгаләйкем, Советлар берлегендә яшәп ятучы газиз милләттәшләребез, туташлар, ханымнар, әфәнделәр! Без, җиһанның төрле ягына чәчелеп, бүгенгесе көндә бер сөйләшүгә зар-интизар булып гомер кичерүчеләр, сезне кайнар сәламлибез! Американ татар җәмгыятенең дә сәламен кабул итеп алыгыз! Таныш булыйк: мин — Сафия Нурхан, япон телевидениесенең комментаторы. Бүгенге күрешүне алып бару өчен мине Сан-Франциско телевидениесе махсус чакырды, чөнки әлегә аларның саф татар телендә чыгарлык дикторлары юк. Сүзне кадерле спонсорларыбыз фин татарларының Тукай җәмгыятенә вә Нью-Йорктагы американ татар җәмгыятенә рәхмәт әйтүдән башлыйк!
Клара. Исәнмесез, Сафия ханым, хәерле кич!
Сафия. О, Клара ханым Измайлова, бездә көн булса да, хәерле кич! Казанда чакта сездә үткәргән кадерле көннәрне вә кичләрне һич онытасым юк. Бабаларыбызның туган җиренә, теленә, җырына, гореф-гадәтләренә берничә көнгә генә кайту да җан яраларын дәвалады сыман.
Клара. Хәтерегездәме, без сезне Казан артындагы ике авылга сабантуйга алып бардык.
Сафия. Соклангыч күренешләр!
Клара. Ул вакытта безнең операторыбыз шуннан бер күренеш төшереп алган. Рәхим итеп карагыз!
Телевизион кадр. Кызлар, сулы чиләк күтәреп, йөгерешәләр. Сафия Нурхан да алар белән бергә. Кызлар артыннан җитә алмыйча ул артта кала, егыла. Чиләктәге
сулары түгелә. 
Клара. Сафия ханым, кулыгызны бирегез!
Сафия. Адәм көлкесенә калдым... бөтен халык алдында...
Клара. Борчылмагыз, сезгә барыбер бүләк биреләчәк!
Сафия. Юк, юк... Нигә кунак булган өчен генә... Кирәкми... (Аңа чиккән ак сөлге бирәләр.) Юк, юк, алмыйм!
Клара. Алмыйча ярамый. Бу — халкыбызның горефгадәте. Чабышта иң арттан килгән атның муенына да сөлге салалар.
Сафия. Кичерегез... аңладым... (Кадр өзелә.)
Сафия. Кабат хатирәләрне яңартуыгыз өчен рәхмәт, Клара ханым. Яшермим, сабантуйда алган иң зур тәэсирем дә шул...
Клара. Комментарий бирә алмыйсызмы?
Сафия. Артта калган, читкә кагылган, кимсетелгән, үзен рәнҗетелгән дип хис иткән бичарага илтифат күрсәтү — милләтебезнең асыл сыйфаты.
Клара. Килешәм. Сез үзегезне дә читкә кагылганнар рәтенә кертми торгансыздыр бит?
Сафия. Чынында, без барыбыз да — без дә, ә бәлки сез дә, читкә кагылганнар, рәнҗетелгәннәр. Халкыбызның күпчелек өлеше үз туфрагында яшәми. Алар сабантуйдагы чабыштан, хәлсезләнеп, егылып калган атлар кебек. Әгәр халкыбыз артта калган атларның муенына ак сөлге бәйләү хисен югалтса, милләт буларак яшәүдән туктаячак.
Клара. Дөресен әйткәндә, бу хакта мин үзем дә борчылам... Исегездәме, күрше авылдагы сабантуйда колгага... әйтергә дә оят инде...
Сафия. Колгага ак сөлге урынына хәмер бәйләгәннәр иде...
Иванов. Бездә — әтәч!
Сафия. Авылның исемен әйтеп, дөнья алдында хурлыкка калдырмыйк инде. Шунда ук батырга бүләккә тәкә урынына дуңгыз бирделәр.
Шәмсия. Булуы мөмкин түгел! Чит ил матбугаты, бигрәк тә буржуаз газеталар безнең тормышны бозып күрсәтергә бик оста.
Клара. Менә сез ни әйтерсез... иптәш... үзегез белән таныштырсагыз иде?..
Иванов. Иванов Павел Николаевич. Керәшен. Сабантуйдагы дуңгыз мәсьәләсенә мин бик аек карыйм. Монда бернинди дә провокация күрмим. Бик табигый хәл. Эзлиләр батырга бүләк бирергә тәкә, ә фермада — юк! Гореф-гадәтне югалтырга ярамый, салалар батырның җилкәсенә мыркылдап торган дуңгызны, батыр да тук, дуңгыз да юк!
Клара (микрофонны тартып ала). Иптәш Иванов арттырып җибәрде. Без күргән әкәмәт сирәк очрый торган очраклылык кына...
Сафия. Батырның фамилиясе дә истә калган. Иванов. Без аны чакырган да идек...
Иванов. Мин —И ванов! Ягъни мәсәлән, шул батыр егетнең бабасы, бывший батыр Иванов! Ну, братлар, дөресен әйтеп сөйләшик, дөньяда булган хәлмени, җә? Татар сабан туеннан җилкәсенә дуңгыз салып кайткан... Керәшендә дә мондый хәлнең булганы юк! Күтәрдем дә киттем председательләренә. Салдым дуңгызларын өстәлләренә!
Клара. Колхоз рәисе кунаклардан гафу үтенә...
Иванов. Ә бездән... халыктан?
Сафия. Без моны бер көлке итеп кенә кабул иттек, Иванов әфәнде. Баксаң, телегезне онытмагансыз икән... Фамилиягезгә карап бездә шик туган иде...
Иванов. Онытабызмы соң! Телебез булмаса, безне карга күтәреп китә бит!
Сафия (телефон трубкасын алып). Тыңлыйбыз! Нью-Йорктан Газиз Сафалының Иванов әфәндегә соравы бар. Татар көрәшенең асылы нидә?
Иванов. Татар керәшененең асылы? Динен югалтса да, денен, телен югалтмый саклауда.
Клара. Иванов иптәш, сорауны дөрес аңладыгызмы? Сүз керәшен турында түгел, көрәш турында бара.
Иванов. Аңладым. Татар көрәшенең асылымы? (Җырлап бирә.)
Башымда картуз булса да,
Сатып алдым чалмалык.
Безгә аяк чалсалар да,
Без үзебез чалмадык.
Клара. Павел Николаевичка өстәүчеләр бармы?
Арадан берәү. Минемчә, халкыбыз зәгыйфьләнүнең бер сәбәбе — көрәштә кулланган шул хасиятен югалта башлауда.
Сафия (телефонда). Иванов әфәндегә тагын бер сөаль бирәләр. Ни өчен сезнең исемегез урысча?
Иванов. Без —м илләтнең көчләп чукындырылган өлеше. Җисемебезне саклап калсак та, исемебезне саклап кала алмадык. Безне керәшен диләр. Татар да бит Болгар дигән исемен саклап кала алмаган. 
Сафия. Иванов әфәнде, әйтегез әле, нигә сез шаян сүзләрне дә кайгылы көйгә салып җырлыйсыз?
Иванов. Җырыбызга борынгы хәлебезне сагыну сеңгән. Шаян сүз әйтергә генә торганда, адәмнең башына кайгы килеп төшә дә җан сөенергә өлгерми кала.
Клара. Чыннан да, ни өчен соң халкыбызның җырлары үзәк өзгеч кайгылы, сагышлы?
Сафия. Аерылышу, озату, сагыну, бәхилләшү, бәхет эзләү...
Клара. Бәлки халкыбызның бөтен язмышы, тарихы шулдыр... Арабызда хөрмәтле Шәмсия апа утыра. Сез ничек уйлыйсыз?
Шәмсия. Үз илләрен ташлап, бәхет эзләп читкә китүчеләрдән мин сорар идем: нигә киттегез? Бәхетне читтә түгел, үз җиреңдә эзләү, табу мөмкин ич. Китүчеләр үзләре гаепле! Читтә солтан булганчы, үз илеңдә олтан булу мең артык!
С афия (телефонда). Калифорния штатыннан Сәйфетдин Иманлы сезгә каршы төшә: "Үз илеңдә олтан булып яшәү егетлек түгел!" Аңа хәләл җефете Зөләйха ханым кушыла: "Без үз җиребездән үз ихтыярыбыз белән китмәдек, ачлык куды..."
Шәмсия. Читтә тук булганчы, үз илеңдә ач яшәү өстенрәк! Үз тамагыңны гына кайгыртып, илдәшләреңне авыр хәлдә ташлап читкә качу — җинаять!
Клара. Шуны да әйтеп китик, Шәмсия апаның атасы Фәтхетдин Ишмуллин революциягә кадәр Кембридж университетында белем алган.
Шәмсия. Бай яшәү мөмкинлекләреннән баш тартып, үз иленә кайтып халкына хезмәт иткән.
Клара. Гыйбрәтле бер фактны исегезгә төшерәсем килә, аны эзләп табулары өчен Сан-Францискодагы коллегаларыбызга зур рәхмәт. 1921 елгы ачлык чорында Галимҗан Хәбиб, Америкага барып, Идел буена ашлык төяп кайткан.
Сан-Франциско ягыннан берәү. Галимҗан әфәнде Хәбибне, үз иленә кайткач, шпионажда гаепләп, юк иттеләр. Америкада калса, ул исән булыр иде...
Шәмсия. Үз иленә кайтып җан бирүне артыграк күргән! Горурланам шундый затлар белән!
Клара. Тапшыруда Галимҗан Хәбибнең кыз туганы Регина Хәбиб катнаша. Регина иптәш, бәлки, сез дә берәр сүз әйтерсез?
Регина. Мин бер сүз дә әйтә алмыйм... Моннан артык ни әйтәсең... Бабамны онытмавыгыз өчен зур рәхмәт... 
Клара. Регина —б үгенге көндә бабасының матур дәвамы...
Акчурин. Талантлы яшь галимебез. Сәнгать фәннәре кандидаты.
Клара. Хәзер сезне халкыбызның мәшһүр рәссамы белән таныштырырга рөхсәт итегез. Хөрмәтлебез Исмай Саттарович Акчурин!
Майк Стерн. Сафия, микрофонны бирегезче! (Микрофонга.) Исмай! Акчурин!
Акчурин. Гафу итегез!..
Майк. Ә мин сине, яшьтәш, озак еллар үтсә дә, фамилияңне әйтү белән таныдым. Татарлар белән очрашырга дигәч, сөенеп ризалык бирдем.
Акчурин. Әле һаман истә...
Майк. Их, яшьтәш... Ул чактагы очрашуны, истәлеккә дип, егетләр кинога төшергәннәр иде. Мин аны хөрмәтле алып баручыга тапшырдым. Мисс Сафия?
Сафия (микрофонга). Беренче сандагы язманы күрсәтүегезне үтенәм.
Экранда документаль кино, кадрдан өзек. 26 апрель, 1945 ел. Майк Стерн — Америка, Исмай Акчурин — совет
солдаты формасында. Алар кочаклашалар.
Исмай. Сәлам, Америка!
Майк. Ура! Җиңү!
Исмай. Мин —И смай...
Майк. О, Исмай... Герой! Рус!..
Исмай. Мин Россиядән, но...
Майк. Но?
Исмай. Татар.
М а й к. О, татар! Беренче тапкыр күрәм. Татарлар ярты дөньяны яулап алганнар. Чыңгыз хан?
Исмай. Юк... юк... Чыңгыз хан түгел. Казан татары.
Майк. Чыңгыз хан — үз чорының бөек полководецы. Аннан баш тартасың?
Исмай. Бу юлы без дөньяны фашист явыннан коткарырга килдек.
Майк. Гитлер капут! Ура! (Виски йотып.) Союзниклар исәнлегенә! (Исмайга бирә.) Исмай исәнлегенә!
Исмай (йотып). Союзниклар өчен! Исемегезне әйтмәдегез...
Майк. Син — Исмай, мин — Майк Стерн. Майк... Исмайк!.. Ха-ха-ха!
Исмай. Исмайк —Д услык! Махорка?
Майк. Сигара? (Бер-берсен сыйлыйлар. Исмай махорка төреп бирә, үзе сигара кабыза. Икесе дә көләләр.) О, көчле!
И с м а й. О, каты!
Майк. Безнең дуслык та шулай булсын! Сугыштан соң нишләргә уйлыйсың?
Ис май. Өйләнергә, балалар бәхетен күрергә...
Майк. Алла бирсә, мин дә әйләнәм. Бәхетле балалар тудырыйк, Исмай. Алар да дус яшәсеннәр, сугышмасыннар иде!
Исмай. Без шундый киләчәкне үзебез сугышып алдык, Майк!
Майк. Амин! Әйдә, балаларыбыз өчен тост күтәрик!
Исмай. Ура, Майк!
Кадр өзелә.
Исмай. Майк! Стерн! 1945 елның 26 апреле! Эльба!
Майк. Күпме еллар узган... Картайдык, яшьтәш... Шулай да таныдың.
Исмай. Картайдык, яшьтәш.
Майк. Яшьләр картайта. Менә без балаларыбызның бәхете өчен дип сугышып йөрдек, хыялыңа ирештеңме, Исмай?
Исмай. Ничек дип әйтергә... синең балаларың бармы?
Майк. Хатын белән икебезгә бер малай үстердек. Дөнья артыннан куып, ычкындырдык. Наркоманга әйләнеп харап булды... Синең балалар ничек, Исмай?
Исмай. Сорама...
Клара. Хөрмәтле Майк әфәнде һәм Акчурин иптәш, без сезнең очрашуга бик шатбыз. Сезгә әле тагын вакыт бирербез. Диалогны дәвам итәбез. Исмай Саттарович, минем сезгә бер соравым бар. Үзегез яшәгән сәнгать өлкәсендә сезне ниләр борчый?
Акчурин. Без, өлкәннәр, әкренләп бу дөньядан китеп барабыз. Яшьләрдән кемнәр алыштырыр да безне, кемнәр дәвам итәр. Мин әллә ни өмет күрмим. Эчкечелек, җинаятьчелек канат җәя...
Сафия. Хөрмәтле Исмай ага, артык куертмыйсызмы? Сез әйткән ямьсезлекләр әлегә татар яшьләре арасына ул кадәре үк үтеп кермәгән.
Шәмсия. Исмай иптәш белән килешмим! Безнең яшьләребез андый түгел. Сафия ханым, ул мәсьәләдә сездә ничек?
Сафия. Безнең якта эшләр ничегрәк дип уйлыйсыз?
Та й фу р (арттагы рәтләрдән). Бозыклыкка килгәндә, ике як та бер-берсеннән калышмый. Аллага шөкер, анда да, монда да мисаллар җитәрлек...
Сафия. Үзебезнең татарлар турында сүз алып барабыз. Дилбегәне ычкындырмыйк.
Тайфур. Татарлар дөнья күләмендә дилбегәне кулдан ычкындырдылар. Елмаеп үләләр татарлар, башлары өстендә гильотина, ә алар берни булмагандай гамьсез елмаял ар...
Жак (көтмәгәндә сикереп тора). Нәрсә беләсең соң син?!
Сафия. Кичерегез газиз тамашачылар. Безнең бәхәсне тыңлап арыгансыздыр инде. Бераз ял итеп алыгыз. Игътибарыгызга Хельсинки татарларының "Тургай" исемле хор ансамблен тәкъдим итәбез.
Хор. Ай, әле бик еракта идек без,
Җитмеш чакрым җирдән килдек без.
Ак калфакның табылган чагы,
Туганнарның сагынган чагы.
Сафия. Гөлнур туташ, бу җырны каян өйрәндегез?
Гөлнур. Казаннан алып кайттык.
Сафия. Казан яшьләре сезгә ошадымы?
Гөлнур. Ошады. Әмма без, туган телебезне онытмаган туристлар, гаҗәпкә калдык. Милли башкалабызның күпчелек яшьләре үз телләрен онытканнар.
Сафия. Ак калфак сезгә бик килешә, Гөлнур туташ. Казаннар ак калфак кияләрме?
Гөлнур. Ансамбль артистлары гына кия. Җырда гына калган.
Тайфур. Ак калфакның каралган чагы,
Туганнарның таралган чагы...
Гөлнур. Без, Фин илендә адашып калганнар, туган телебез башкаласыннан еракта яшәсәк тә, телебезне, динебезне, гореф-гадәт вә йолаларыбызны онытмыйбыз. Киләчәктә без үз балаларыбызны татар итеп үстерергә телибез.
Тайфур. Бәхетсез татар балаларының санын күпме генә арттырырга тырышсак та, халкыбызның сыйфаты үзгәргән шул инде... Сез генә саклап кала алмассыз...
Арадан берәү. Протест белдерәм! Кайчандыр бөтен җиһанны калтыратып торган милләтебезгә яла ягу!
Тайфур. Элекке даныбыз белән мактана-мактана телсез калдык инде. Хәзер ул "милләтче" дип әйтмәгәйләре дип калтырап тора.
Гөлнур. Мин сезнең белән килешмим!
Тавышлар. Килешмибез! 
Тайфур. Тарих юлларында үз урыны,
Әле түбән, әле биектә.
Бер карасаң, ул бик
кечкенә дә,
Бер карасаң, ул —
бик бөек тә!
Хәзер татарның яртысыннан артыгы үз телен белми. Җир шарының теләсә кайсы ягына чыксаң да аңлашып була торган ундүрт телнең берсе дип танылган бүгенге татар теле белән кая барырга мөмкин? Римгәме? Вашингтонгамы? Парижгамы? Әйтегез әле, Ратмир әфәнде, дөньяның атаклы биючесе булып танылырга сезгә безнең милләтебезнең теле кирәктеме?
Сафия. Безнең диалогта мәшһүр биючебез, Сан-Францискога гастрольгә килгән бөек артистыбыз, дөнья балетының йолдызы Ратмир әфәнде Зәкиевский катнаша.
Ратмир. Туташлар, ханымнар, әфәнделәр, хәерле кич! Мин бер генә минутка, тамаша башланыр алдыннан гына күренеп китәргә кердем. Сәлам, ватандашлар! Татар теленең тоткан урынына килгәндә, әфәнделәр, шәхсән, үз мисалымда... мине татар теленә өйрәтүне Рәсәйдә кирәк дип тапмаганнар, күрәсең. Һәм, дөресен әйтим, ул телне белмәвем белән мин бернинди дә кыенлык кичермәдем. Кыскасы, мин милләтче түгел, ә бәлки космополит!
Тайфур. Кызганыч, ләкин факт!
Ратмир. Шунысы кызык: минем бабам 1812 елгы сугышта Парижны ат менеп, корал белән яулаган. Мин башка юл белән киттем, корал белән түгел, Парижны, җиһанны биюем белән яуладым.
Тайфур. Фамилиягез генә безнеке булса да, горурланырлык кеше сез! Тик шуны да онытмасагыз иде, Ратмир әфәнде, сез яулаган тамашачыларның күбесен сезнең чыгышыгыз, нәселегез тарта.
Ратмир. Ихтимал, әмма бу минем өчен әһәмиятле түгел.
Гөлнур. Туктагыз, сез — безнекеме соң? Нишләп без сезне белмибез? Нишләп сез татарча бер генә бию дә башкармыйсыз?
Ратмир. Кадерлем, кызганычка каршы, татарыбызның югары сәнгатьне аңлау дәрәҗәсе әлегә чикле. Мин гаепле түгел. Ихтирам белән... Рәхим итеп концертыма килегез. Кыска вакытлы визитым өчен түбәнчелек белән гафу үтенәм. Игътибарыгыз өчен рәхмәт. Хушыгыз! (Чыга.)
Гөлнур. Ни өчен соң бездә мондый даһи биючеләр юк? Ни өчен талантлы кешеләребез дөнья сәхнәсенә күтәрелә алмый. 
Тайфур. Ә нигә, кемгә кирәк ул күтәрелү? Талантың күренеп, әз генә аерылдыңмы,— көт тә тор, булдыксызлар, көнчеләр, сәләтсезләр аяк чалалар, үзләре түбәнлеккә төшсәләр төшәләр, менгән биеклектән тартып төшерү өчен барысын да эшлиләр.
Акчурин. Сез яшьләр, гел инкарь итүне генә беләсез, ә безнең иң даһи татарыбыз Тукай бар бит әле!
Тайфур. Иң гыйбрәтле мисал — Тукай. Аны үз милләте биеклеккә күтәрде, үз милләте үк егерме җиде яшендә үтерде. Бүгенгесе көндә без Тукайларны тудырырлык хәлдә түгел. Чөнки үз телебезне югалту алдында торабыз. Туса да, алар әнә үз кендегеннән өзелгән Ратмир әфәнде хәлендә...
Акчурин. Нигә мескенләнәсең син, егет?
Тайфур. Безнең мондый хәлгә төшүебезгә сез дә гаепле, Исмай Саттарович!
Акчурин. Менә бу җөмләгезне әйтү белән, мин сезне таныдым, иптәш...
Тайфур. Әфәнде!
Акчурин. Тайфур Сәлимович...
Т а й ф У Р- Тайфур әфәнде!
Акчурин. Ярый, сезнеңчә булсын...
Тайфур. Сез һәрвакыт үзегезчә булыр дип көттегез шул...
Акчурин. Без әле бу фикердән кире кайтырга уйламыйбыз.
Сафия. Мин сезне бүләргә батырчылык итәм. Сез танышлармыни?
Клара. Бу — минем өчен дә көтелмәгән хәл, Исмай Саттарович. Сез аны беләсезмени?
Акчурин. Әйе, без танышлар.
Клара. Ягъни мәсәлән?
Акчурин. Ул —я шь рәссам. Мин аны Казанда сәнгать училищесында укыттым.
Клара. Тайфур әфәнде, сез аны үзегезнең остазыгыз итеп хәтерлисезме?
Тайфур. Хәтерлим.
Клара. Һәм... таныйсызмы?
Тайфур. Таный идем.
Клара. Ә хәзер?
Тайфур. Хәзер танымыйм.
Клара. Нигә дип сорамаска рөхсәт итегез...
Тайфур. Сорамасагыз да әйтәм. Без —и ке кыйбла кешеләре булып аерылыштык.
Акчурин. Тайфур, хәлең ничек?
Тайфур. Соңга калып булса да минем хәлем белән кызыксынуыгыз өчен рәхмәт. Монда минем хәлем әйбәт! Тамак — тук, өс — бөтен, реклама агентствосында эшлим, шәп түлиләр, фатирым, машинам бар. Байлыгым Акчуриннар нәселен көнләштерерлек түгел түгелен. Исмай Саттарович, мин монда, сәяхәттә йөргәндә, затлы токымыгызның бер вәкилен очраттым. Фамилиягезгә тап төшермәгән, горур, зыялы, акыллы, талантлы...
Акчурин. Ялгышасыз, чит илләрдә минем туганнарым юк. Мин ал ардан баш тарттым. Алар — минем идея дошманнарым.
Тайфур. Нигәдер алар бер дә дошманга охшамаганнар.
Акчурин. Фабрикант, морза, акгвардияче Акчуриннарның иске династиясе җимерелде. Мин яңа чор Акчурины. Минем чит илләрдәге эмигрантлар белән бернинди бәйләнешем юк!
Тайфур. Яшь вакытта, укырга керү өчен, сезне үз атагыздан баш тарткан, дип сөйлиләр иде. Ул чакта ышанмаган идем. Хәзер ышандым.
Акчурин. Бик табигый хәл ул дәвер өчен... Сыйнфый көрәш. Кулакларны төбе-тамыры белән юк итү кампаниясе... Әлбәттә, бүгенге көннән чыгып караганда, яшьләргә сәер тоеладыр...
Шәмсия. Туктатыгыз бу йомшаклыкны, иптәш Акчурин! Нигә әле сез шушы тәти егетләрнең тамагы тук булсын өчен сыйнфый дошманнар белән көрәшкән, фашистларга каршы сугышкан мәшһүр рәссам — иманын арзанлы чит ил чүпрәгенә алыштырган элемент алдында әдәп саклап торасыз?
Регина (арттагы рәтләрдән). Тайфур!
Тайфур. Регина?..
Регина. Тайфур!.. Очрашырбыз дип кем уйлаган...
Тайфур. Кызганыч, безнең очрашу бөтен дөнья алдында...
Сафия. Тайфур әфәнде, һич тә уңайсызланмагыз, танышыгыз белән сөйләшегез. Без сезгә берничә минут вакыт бирәбез. Клара ханым, сез ризамы?
Клара. Рәхим итегез... сценарийда каралмаса да... әңгәмәгез ике якка да кызык булыр диеп уйлыйбыз...
Регина. Нигә син киттең, Тайфур, барысын да ташлап?
Тайфур. Китәсем килеп китмәдем, туган илдән кем туйган? Анда минем беркемем дә юк иде: әтием дә, әнием дә... Минем анда синнән дә якын кешем булмаган икән... Кил якынрак... Үзеңә генә әйтәсе сүзләрем бар.
Регина. Син үзеңнең кайда икәнеңне оныттың, ахры? 
Тайфур. Бүген минем барысын да онытасым, дөньяның икегә бүленгәнен истән чыгарып, синең белән генә каласым килә. Әле дә ярый, Регина, син килгәнсең. Миллион чакрымнар аркылы мин синең килүеңне тойдым. Шуңа да мин бу очрашуга ышандым, Регина. Хәтереңдәме, тал-тирәкләр янында, тыныч күл буенда, айлы төндә күзгә-күз карашып торган мизгелләр? Мин ул манзараны рәсемгә дә төшердем.
Регина. Хәтердә.
Тайфур. Хәтерлә...
Хәтерләү.
Тайфур. Бәхил бул, Регина. Мин хәл иттем, китеп югалам.
Регина. Кая югаласың?
Тайфур. Дөньяның билгесез ягына.
Регина. Китмәскә мөмкин түгелмени, Тайфур?
Тайфур. Мөмкин.
Регина. Шулай булгач?..
Тайфур. Әгәр дә мин үз карашларымнан баш тартып, гаебемне танысам, мине гафу итәчәкләр...
Регина. Тайфур, зинһар өчен, баш тарт, тәүбә ит!
Тайфур. Минем бернинди дә гаебем юк. Ике төрле була алмыйм.
Регина. Алар сиңа нәрсә тәкъдим иттеләр?
Тайфур. Минем алда ике юл бар: үзебезнең тилеләр йортына яки төрмәгә керү... Мин чит илгә сөргенгә китүне, мөһаҗир булуны сайладым.
Регина. Әле соң түгел, Тайфур, үзеңне харап итмә! Минем бабамны да чит илгә барган өчен атканнар...
Тайфур. Моңайма, кош, моңайма, кош,
Моңайсаң да аталар.
Безгә моңайсак та ярый,
Чит илгә озаталар.
Курыкма, Регина, сиңа берни дә булмас, безнең аралар мәңгегә өзелә...
Регина. Тайфур, китмә, җаным... Кичә минем янга Акчурин килде. "Әйт, талантын кызгансын, чит илгә китмәсен" ди.
Тайфур. Ә нигә ул мине яклап бер генә сүз әйтми? Минем хаклы икәнне белә бит. Юк, мин Акчурин кебек бүген бер, башка көнне икенче төрле була алмыйм.
Регина. Ул дөрес әйтә: бу... бу... хыянәт...
Тайфур. Мин үземә, талантыма тугры калам. Кайчан булса да бер акларлар. Илне ташлап китми чара юк. 
Регина. Сорыйм, үтенәм, ялварам... Тайфур!
Тайфур. Исәр җилләр, чыгар кояш, бездән сәлам шул булыр...
Регина. Шушы зәңгәр күлне, безне очраштырган тал-тирәкләрне сагынмам дисеңме әллә?
Тайфур. Минем йөрәгем сагынуның ни икәнен әлегә аңларлык хәлдә түгел. Ул суынды, ташка әйләнде.
Регина. Юк, ышанмыйм! Синең йөрәгең андый түгел.
Тайфур. Мин ул салкын йөрәгемә салып бер генә нәрсә дә — сине дә, күлне дә, тал-тирәкләрне дә алып китмим. Калыгыз туган илегездә, дулкынланып, таң җилләренә назланып, рәхәтләнеп...
Сафия. Сезнең тагын бер минут вакытыгыз калды!
Клара. Сафия ханым, регламент!
Регина. Тайфур, зинһар, тагын бер генә сүз әйт, югалма!
Тайфур. Кил, якынрак кил, Регина!
Регина. Онытылма, Тайфур, бик теләсәм дә, мин сиңа якыная алмыйм. Без — шәүләләр... Арабызда күпер дә юк. Сират күпере булса да, хәзер мин курыкмыйча сиңа китәр идем, Тайфур!
Тайфур. Регина, ачуланма, "мәңгегәсагынмам" дип, мин үз-үземне алдаганмын...
Регина. Нигәләр алай дип әйттең соң?
Тайфур. Минем өчен син газап чигәргә тиеш түгел идең...
Регина. Түзәр идем барысына да. Нигә дип синең белән китмәдем, үкенәм. Мин синең уңышларың өчен бик шат, Тайфур. Максатыңа ирештең, димәк?
Тайфур. Матди яктан минем хәлләр ярыйсы...
Регина. Иреклеме соң син хәзер?
Тайфур. Мин ирекле. Ни телим —ш уны эшлим. Әмма иң кадерле нәрсәне югалту бәрабәренә алынган ирек мине бәхетле итмәде. Басып торган үз туфрагым, җирем, суым, шунда тамырланган тал-тирәкләрем, телем-моңым җитми миңа. Нәрбер көнем-төнем иксез-чиксез газапка әйләнде. Мин моны сиңа әйтмәс тә идем. Бәлки, соңгы тапкыр күрүемдер...
Регина. Юлларын өйрәт, мин сиңа барам!
Тайфур. Мин килгән бай илдә Тайфурның аяныч язмышы да бик җиткән. Нигә сине дә бәхетсез итәргә?
Регина. Синнән башка мин монда, үз илемдә бәхетсез...
Клара. Регина иптәш!..
Регина. Тайфур, әйтеп кал! 
Тайфур. Бәхил бул, Регинам, минем өчен иң кадерле җан. Сине газапларга тартуым өчен гафу ит. Мин хәзер синең мәхәббәтеңә лаек түгел. Мин инде бозылдым, гөнаһларга баттым. Хәтта син кичерсәң дә, мин үзүземне гафу итә алмыйм. Минем алда хәзер бер генә юл...
Клара. Сафия ханым, без сценарийдан тайпылдык!
Сафия. Мин сезне аңладым, Клара ханым. Хәзер, түземле тамашачыларыбыз, игътибарыгызга "Менә шулай, Майкл..." дигән Америка җырын тәкъдим итәбез. Башкара яшь җырчыларыбыздан Зөбәйдә Прайс! (Башта Шәмсия җырны татар телендә укый, аннан соң ул инглизчә башкарыла.)
Менә шулай. Майкл, менә шулай:
Дөнья безне куа, без — дөньяны...
Куып җитсәм, койрыгыннан
Тотар идем аны.
Менә шулай, Майкл, менә шулай,
Әйтче, әллә этме соң без бәйдә?
Бәндә булсак, тик беразга гына
Онытылыйк, әйдә!
Регина. Туктагыз! (Үз ягында кул чабып, биеп торучыларга карап.) Сез берни дә аңламадыгызмени?! Тайфур! Тайфур! Мине ишетәсеңме?! (Аңа игътибар итмиләр, бию, җыр, рок-музыка дәвам итә.) Ул юк! Ул — юк, ул киткән... Туктатыгыз аны! Сафия ханым, әле соң түгел, әйтегез, аның артыннан барсыннар! Коткарыгыз аны!
Сафия. Кичерегез, туташ, сезнең шәхси мөнәсәбәтләрегез безнең очрашуда каралмаган.
Регина. Арагызда бер генә дә рәхимле җан юкмыни соң? Ичмасам, киңәш бирегез: нишләргә? Ничек аны коткарырга? Бәлки, сез ярдәм итәрсез... Исмай Саттарович? (Акчурин, мин нишли алам, дигәнне аңлатып, кулларын җәя.)
Клара. Без сценарийдан бөтенләй читкә киттек. Иптәшләр, тынычландырыгыз туташны!
Регина. Дөньяда бер генә шәфкатьле кеше дә юкмыни соң?! (Аны ике ягыннан тотып алып чыгалар.) Тайфур! Тайфур!
Музыкаль антракт. 
ИКЕНЧЕ ПӘРДӘ
ӨЧЕНЧЕ КҮРЕНЕШ
Клара (телефонисткалар өстәле янында). Тыңлыйм, шеф! Расланган сценарийдан тайпылган өчен җавап бирерсең, дисезме? Мин берни дә эшли алмыйм! Дөньяның агышын туктата алмыйм! Теләсә нишләтегез! (Трубканы куя. Үз өстәле янына утыра. Экранда — шулар ук.) Музыкаль антракт тәмам. Сафия ханым, сез дәвам итәргә әзерме?
Сафия. Әзербез, башлагыз!
Клара (Акчуринның күтәрелгән кулын күреп) . Исмай Саттарович, сез Майк Стерн әфәнде белән әңгәмәгезне дәвам итәргә телисез, ахры?
Акчурин. Әйе, әйе... Майк, мине ишетәсеңме?
Майк. Ишетәм, Исмай.
Акчурин. Менә шулай, Майк...
Майк. Мин сине аңлыйм, яшьтәш. Яшьләр безне, без яшьләрне аңламыйбыз. Алар бәхетле булырга тиешләр иде бит...
Акчурин. Әллә алар үзләре гаеплеме?
Майк. Әллә безме?
Акчурин. Яшь чакта безнең идеалыбыз бар иде: фашист дигән дошманны юк итү өчен сугыштык.
Майк. Югыйсә безнең балаларның дошманнары да юк шикелле инде.
Акчурин. Булмаса, дошманны үзебез уйлап табабыз, Майк.
Майк. Синең балаларың бармы?
Акчурин. Бер малай.
Майк. Ул ни хәлдә?
Акчурин. Сорама, Майк...
Майк. Теләмәсәң, әйтмә...
Акчурин. Хәзер яшермәсәк тә ярый. Әфганстаннан сугышып кайтты. Танымадым: йомшак күңелле бер бала иде...
Майк. Адәмнәр, бер-берсен үтереп, ерткычка әйләнәләр, Исмай. Теге сугышта, фашистларны үтергәндә, башта мин үз-үземнән җирәнә идем, соңыннан кеше үтерү гадәти хәлгә әйләнде. Зөбәйдә Прайсның җыры аларның диалогын бүлә. Түгәрәк өстәл
янында СафияНурхан,ЗөбәйдәПрайс.
Сафия. Зөбәйдә ханым, сезнең белән нинди телдә сөйләшергә? 
Зөбәйдә. Бары тик инглиз телендә.
Сафия. Клара ханым, сезнең якта татарчага тәрҗемә кылучы тылмачлар бармы?
Клара. Әлбәттә. Шәмсия апа, сезнең ярдәмгә мохтаҗбыз.
Шәмсия. И, заманалар, татарга да тылмач кирәк хәзер... Тәрҗемәләп карыйк... (Башта диалог инглиз һәм татар телләрендә бара.)
Сафия (Зөбәйдәгә). Татар телен оныттыгызмени?
Зөбәйдә. Татар? Юк! Юк!
Сафия. Милләтегез?
Зөбәйдә. Американка.
Сафия. Әниегез кем?
Зөбәйдә. Әни? Татарка.
Сафия. Әтиегез?
Зөбәйдә. Рейнольд Прайс. Йөз процент американ.
Сафия. Әниегез каян?
Зөбәйдә. Россиядән.
Сафия. Америкага ул нигә килгән?
Зөбәйдә. Язмыш.
Сафия. Төгәлрәк әйткәндә?
Зөбәйдә. Сугыш вакытында аны немецлар Донбасстан, кол итеп, Германиягә алып киткәннәр. Мин моны хәтта әйтергә дә оялам. Әмма үземнең язмышыма рәхмәт кенә әйтә алам. Мин азат ил — Америкада тудым. Кайчандыр кол булган татардан...
Шәмсия тәрҗемә итә.
Сафия. Шәмсия ханым, дөрес тәрҗемә кылуыгызны үтенәм...
Шәмсия. Ә мин милләтебезгә яла якмауларын таләп итәм!
Клара. Шәмсия апа, тылмач икәнегезне онытмасагыз иде...
Сафия. Әгәр Россиядә туган булсагыз?
Зөбәйдә. Кол хәлендә калыр идем. Әнинең җырлаганын тыңлаганым бар. Сары кайгы, өзелгән өмет... яки менә мондый... (Көйли.)
Яшьләремне түгеп еласам да,
Һичбер кеше миңа карамый
Әйләнеп,
Чит илләрдә калдым бәйләнеп.
Кайта алмыйм, туган илем, сиңа,
Дөнья өзгән безнең араны.
Беткән юл,
Туган-үскән илем, исән бул... 
Шәмсия. Кыланчык! Татарча беләсең ич!
Зөбәйдә. Мин җырлый гына беләм...
Сафия. Зөбәйдә ханым, сез әниегезнең, әби-бабаларыгызның җирен сагынасызмы?
Зөбәйдә. Сагыну? Нәрсә ул сагыну? Ни өчен әле мин әниемә бәхетсезлек китергән җирне сагынырга тиеш? Миңа беркем дә андый ят хисне көчләп тага алмый. Мин азат илдә яшим.
Шәмсия. Мин артык тәрҗемә итә алмыйм. Баш тартам!
Сафия. Борчылмагыз, Шәмсия ханым, үзем тәрҗемә кылырмын. (Зөбәйдәгә.) Туган җир тойгысы бармы сездә?
Зөбәйдә. Туган җирем минем — Америка, шуңа күрә ул минем өчен барысыннан да өстен! Безгә, гомумән, Сафия ханым, эмоция, хис дигән нәрсәләр ят. Без — бизнес кешеләре, шуңа күрә дә без прогресс, цивилизация юлыннан киттек.
Сафия. Мин сезне бүләм, татар халкы да ялкаулардан түгел, ул да үзәкләре өзелгәнче эшләгән. Тукаебыз язган:
Без сугышта юлбарыстан көчлебез,
Без тынычта аттан артык эшлибез...
Зөбәйдә. Дөрес әйткән Тукаегыз: гомер буе сугышкан халык, тынычта үзәкләре өзелгәнче эшләсә дә, алга китә алмый, ул йә юлбарыс, йә ат хәлендә генә кала, цивилизациягә ирешә алмый.
Сафия. Киләчәгебезне юрап карагыз.
Зөбәйдә. Кешеләр кыргый, вәхши сыйфатларын онытып, Аллаһе Тәгалә җан биреп иңдергән Адәм тормышы белән яши башламасалар, бер-берсен бетерәчәкләр. Юлбарыслар — атларны, акулалар ваграк балыкларны йотачаклар.
Сафия. Үз уйларыгызны ихлас әйтүегез өчен рәхмәт, Зөбәйдә ханым Прайс! Казан, Клара ханым, дилбегәнең очын сезгә бирәм...
Клара. Без сезне игътибар белән тыңлыйбыз, Сафия ханым... Чит илләрдә яшәүче милләттәшләребезгә "Ватан" җәмгыятенең игъланын җиткерәбез.
"Егерменче елларда Казанга Америкадан бер татар кешесе килеп, бик арзан бәягә Фатих Халидиләр нәселенең бай китапханәсен төяп киткән. Анда тарихи әһәмияткә ия булган бик күп документлар, әйтик, Алтын Урда ханнарының ярлыклары саклануы билгеле. Шул хәзинәне табып кире кайтаруда ярдәм итүегезне сорыйбыз". 
Сафия. Кулдан килгән кадәр ярдәм итәрбез, Клара ханым.
Өстәлгә язу куялар.
Игътибар! Әле генә бизнесмен Таминдар әфәнде шылтыраткан. Ул балачагы узган Каенлык авылындагы җимерек мәчетне яңарту өчен үз өлешен кертергә уйлаган. Әмма авыл советы баш тарткан, киңәш сорый.
Клара. "Ватан" җәмгыяте аша аның белән бәйләнешкә кереп, уңай хәл итәрбез дип уйлыйм.
Акчурин. Клара ханым...
Клара. Микрофонны сезгә бирәм, Исмай Саттарович...
Акчурин. Майк, мине тыңла әле...
Майк. Тыңлыйм, Исмай.
Акчурин. Синең белән төне буе серләшеп үткән бер төн искә төште. Менә хәзер дә кем беләндер ачылып сөйләшәсе килә. Дөресен әйтим, үз өемдә, үз илемдә йөрәкне бушатырлык фикердәшләрем юк икәнне белү — үзе бер фаҗига.
Майк. Ни борчый сине, Исмай?
Акчурин. Яшь чакта үз авылымдагы мәчетне мин дә җимерүдә катнаштым. Әйе... әйе... Моны әйтү бик авыр... Шулай да... дөньядан китеп барганчы... ялгышларны төзәтергә вакыт бар әле. Мәчетнең аен мин алып ташладым, мин аны куярга да тиеш!
Майк. Яшьлектәге хаталар минем җанны да телгәли, Исмай...
Акчурин. Әйдә, алтмышынчы елны Казандагы очрашуны да искә төшерик...
Майк. Бик рәхәтләнеп!
Акчурин. Миндә дә җавап сюрпризы. Клара ханым, мин биргән тасманы күрсәтсәгез иде.
Клара. Исмай Саттарович язмасын сорыйм!
Кинокадр:
Казанда Татар ашлары йорты. Өстәл артында Акчурин һәм Майк.
Акчурин. Майк, әйдә минем күргәзмәне карап килик.
Майк. Кызганыч, мин Мәскәүдән, сине күрергә дип, бер генә сәгатькә килдем.
Акчурин. Әйдә алайса, вакытны әрәм итмик, монда гына сөйләшеп утырыйк... (Бокалларга шәраб сала.) Хәлләрең ничек, Майк?
Майк. Менә балалар хирургларының симпозиумына килдем. Тукта, татар ресторанында нигә чит музыка гына? Ә нигә бармен татарча белми? Официантлар да? Сәер, бик сәер бу, Исмай.
Акчурин. Без инде моңа күнеккән, исебез дә китми.
Майк. Син мине татарча өйрәтергә маташкан идең, һаман онытмадым: әни, әти, балам...
Акчурин. Әйдә, Майк, башка нәрсәләр турында сөйләшик...
Кадр өзелә.
Майк. Гаҗәп! Кем төшерде безне ул вакытта?
Акчурин. Хәзер яшермәсәк тә ярый. Һәркемгә "шпион", "дошман" дип шикләнеп караган иптәшләр төшергән. Хәзер алар үзгәрделәр шикелле. Менә истәлеккә үземә бүләк иттеләр.
Майк. Үпкәләмәсәң, бер соравым бар, Исмай.
Акчурин. Үпкәләмим.
Майк. Казандагы шул очрашу вакытында мин синең тарафтан элеккеге ихласлык, җылылык тоймадым сыман. Син Эльбада күрешкән Исмай түгел идең...
Акчурин. Ул чакта синнән генә түгел, миннән дә шикләнделәр. Янәсе, без милләтчеләр.
Майк. Мин... татар милләтчесе? (Көлә.) Мин бик шатмын! Менә ни өчен безнең аралар салкынайган икән... Аннан соң бер-беребезне оныттырдылар, арабызга кара пәрдә кордылар. Эльбада салынган күпер сүтелде...
Акчурин. Менә шулай, Майк.
Клара. Сан-Франциско, дәвам итегез!
Сафия. Хәзер реклама вә чит илләрдә яшәп ятучы милләттәшләребез тормышыннан бер манзара-видеотасма карагыз!
Катрин тавышы. Әгәр дә сез адәмчә бер рәхәтләнеп ял итәргә, телегезне йотарлык тәмле француз һәм татар ризыкларыннан авыз итәргә теләсәгез, "Ак калфак" дип аталган барга, аның сөйкемле хуҗалары Жак әфәнде һәм Катрин Люсиль ханымга рәхим итегез! Кайгы-хәсрәтләрдән, аерылышуның моңсу хатирәләреннән, сары сагыш зәхмәтләреннән, үзәк өзгеч сагыну хисләреннән онытылып тору — бары бездә генә! Татар һәм француз музыкасы яңгырый. Барда, прилавка артында,
Катрин.
Сафия оператор һәм яктыртучы белән бергә керә.
Сафия. Хәерле кич, мисс Катрин! 
Катрин. Хәерле кич! Түргә узыгыз, кадерле кунаклар!
Сафия. Телевидение комментаторы Сафия Нурхан. Сан-Франциско һәм Казан телевидениесе экранда очраШУ турында килешү төзеделәр. Мин әле генә сезнең ирегез Жак әфәнде белән сөйләштем. Без, әнә шул максаттан чыгып, татарлар тормышыннан бер күренеш төшерергә уйладык һәм объект итеп сезнең барны сайладык. Жак әфәнде фатихасын бирде. Сез каршы түгелме, мисс Катрин?
Катрин. Жакның сүзе җиткән, рәхим итегез...
Сафия. Сез бик ягымлысыз. Хәзер ирегез дә кайтып җитәр. Егетләр, төшерә башлагыз! (Микрофонга.) Сез биредә Дебюси, Равель музыкасы белән бергә Сәйдәш, Яруллин көйләрен дә ишетерсез. Нәкъ татарча милли ризыклар белән сыйланырсыз.
Катрин (тәрәзәгә карап). Кичерегез, безгә кунак килә.
Сафия. Безгә игътибар итмәгез.
Тайфур (керә). Хуҗалар өйдәме?
Катрин. Рәхим итегез, әфәндем! Җаныгыз ни тели?
Тайфур. Минем җаным сез рекламада вәгъдә иткән моңсу тынычлык тели.
Катрин. Сез аны алырсыз, әфәндем.
Тайфур. Болар кемнәр?
Катрин. Телевидение. Казан өчен. Ризасызмы?
Тайфур. Миңа барыбер. Сез татармы әллә?
Катрин. Юк, француз.
Тайфур. Мине әллә кайлардан татар музыкасы тартты.
Катрин. Минем ирем татар.
Тайфур. Күңелем дөрес тойган.
Катрин. Виски, лимон?
Тайфур. Нәрсә булса да ярый.
Катрин. Пәрәмәч?
Тайфур. Кызык, биш ел авыз иткән юк.
Катрин (китерә). Бары бездә генә! Жак үзе пешерә. Әнисеннән өйрәнгән.
Тайфур. Үзе кайда?
Катрин. Американ татар җәмгыятенә китте.
Тайфур. Миңа аны ничек тә күрергә кирәк.
Катрин. Борчылмагыз, әфәндем. Төнлә юлга чыгарга уйламасагыз, отель дә үзебездә.
Тайфур. Юл кешесенең юлда булуы хәерле. Берни дә булмас.
Катрин. Алла бирсә... 
Тайфур. Сез татарча да беләсез?
Катрин. Әзм- әз.
Тайфур. Хуҗа белән язмыш ничек очраштырды?
Катрин. Сез эчегез, ашагыз.
Тайфур. Сезнең исәнлеккә... кем...
Катрин. Катрин Люсиль.
Тайфур. Тайфур.
Катрин. Сез татармы?
Тайфур. Казан татары.
Катрин. Жак сөенер инде. Ак калфагын күрсәтер.
Тайфур. Ак калфак? Нинди ул калфак?
Катрин. Талисман. Ул аны сугышта үлемнән саклаган.
Т айф ур. Катрин ханым, ак калфак хөрмәтенә...
К атри н. Миңа ярамый, ирем көнләшер...
Т айф ур. Танышу хөрмәтенә!
Катрин. Шулай дисәгез генә инде. (Эчәләр.) Сезгә минем Жак белән танышу кызыкмы? Без кара урманда очраштык. Мин — татар килене. Каенанамны күрү бәхетенә генә ирешмәдем. Каенаналарны бик усал диләр, дөресме, Тайфур әфәнде?
Тайфур. Татар каенаналарымы? Башкалар белән чагыштырганда — алар фәрештә!
Катрин. Арттырасыз, каенана кайда да каенана инде ул...
Тайфур. Каен ана... Каен кебек ак күңелле ана...
Катрин. Их, күрәсе иде шундый ананы! Жакны әйткән дә юк. Хыялында гел әнисе белән яши, өчпочмак пешергәндә аның белән сөйләшә, киңәшә...
Тайфур. Әнисе кайда?
Катрин. Татар илендә, һаман исән, ди. Ул Жакны үлгән дип саный.
Тайфур. Жак нигә хәбәр бирми?
Катрин. Мин дә шулай дим. "Әйдә, бергәләп кайтыйк, мәйтәм, күрик әнине", юк! Үзе "Әни!" дип өзгәләнә, тилмерә, үзе исәнлеген белдерергә теләми.
Тайфур. Кара урман кебек серле... Шундый кешеләр хөрмәтенә!
Катрин (бокал күтәреп). Сез бәйрәм алып килдегез, әфәндем. Аңа да, миңа да! Юллардан күзләрен алмый көтә инде үз татарын. Мин аның өчен сөенәм. Бәйрәмдә бииләр түгелме соң сездә дә? (Җырлап-биеп китә.)
Бас, кызым, Әпипә,
Син басмасаң — мин басам.
Кече кызымның туенда
Биеп калыйм, ичмасам! 
Тайфур. Браво, Катрин! Кече кызыгыз бармы соң, чыннан да?
Катрин. Ах, булсачы бер кыз... Тотар идем дә сиңа кияүгә бирер идем. Жак сөенер иде татар дип. Аллаһе Тәгалә балалардан мәхрүм итте. Шулай да бәхетсез түгел мин Жак белән. Ул үзе сабый кебек... Көнләшә дә, үпкәли дә, шундук оныта да... (Тәрәзәгә карап.) Әнә, үзе дә кайтып килә кадерлем! Жак, бездә кунаклар бар! Татар!
Жак (керә). Хәерле кич, Сафия ханым!
Сафия. Игътибар итмәгез! Сөйләшкәнчә...
Катрин. Тагын бер кунак, Жак!
Тайфур. Исәнмесез, Жак әфәнде! (Кулын бирә.) Тайфур Кормаш. Үз иленнән сөрелгән, бүгенге көндә дөнья юлларында адашып йөрүче мөһаҗир, ирекле рәссам.
Жак. Саумысыз?.. Без барыбыз да адашканнар, энекәш...
Тайфур. Әфәнде диегез. Шулай дәшсәләр, мин үземне шәхес итеп тоям.
Жак. Нинди җилләр ташлады бу якларга, Тайфур энем?
Тайфур. Нинди җилләрме? Милләтебезнең асыл затларын, Гаяз Исхакый кебекләрне үз иленнән сөргән сәмум җилләре.
Жак. Утыр әле, энем, сайрашыйк әле бер үзебезчә, җаннар рәхәтләнгәнче. Катрин!
Катрин (йөгереп килә, бокалларга шәраб сала). Эч, җаным!
Жак. Кара аны, "җаным" дип, сөйгән ярга гына әйтәләр! Ярый, җаным, эшеңдә бул! Тукта! Мин эзләгәнне таптым. Сафия ханымнан язып алдым. Мәле, куеп җибәр! Катрин китә. Магнитофоннан Илһам Шакиров башкаруында "Бик еракта идек" җыры яңгырый. Жак сейфтан саклык белән генә ак
калфакны ала, аны күкрәгенә кыса.
Җ ы р. Ак калфагым төшердем кулдан,
Безнең дус-иш белән ил тулган...
Жак калфакны урынына кире куя.
Тайфур. Әйе, ак калфакны төшердек кулдан... Бердәмлек юк бездә... Әнә яһүдләр һәм әрмәннәр ничек дөньяда бер-берсенә тотынып, үзләрен югалтмый саклыйлар. Болай да кискәләнгән, бүлгәләнгән милләт җирнең төрле якларына чәчелгән, алар арасындагы күперләр яндырылган. Кем генә җимермәгән ул күперне... Иван Грозныйдан алып Сталинга кадәр... Күпме татар дәүләтләре, үзара сугышып, бер-берсенең көчен бетергәннәр. Аннан соң урыслар белән... Әнә шулай яшәвен дәвам итсә, бетә татар... 
Жак. Мин, бетмәбез дип уйлыйм, Тайфур энем.
Тайфур. Үз талантларына мөнәсәбәттә милләтнең бер сыйфаты чагыла.
Тәгәрәп уйнап,
Буй үскән
Туган илем, исән бул!
Чәч тузгытып,
Җай искән
Таңгы җилем, исән бул!
Йөгереп-йөгереп туктаган...
Яулык болгап сыктаган
Нәзкәй билем, исән бул! — дип, аерылышу, саубуллашу турында җан шигыре язган Дәрдемәнд, Рәсәйне алтынга күмгән миллионер Дәрдемәнд, революциядән соң газапта үлә. Әле "Азатлык" радиосыннан ишеттем: Дәрдемәнднең рухи алтыны — бәләкәй генә китабы Казан кибетләрендә тузан эчендә, сатылмыйча ята икән. Әйдә, эчик әле, Жак әфәнде, кол хәлендә яшәүче мескен халкыбыз өчен әрнеп, гаҗиз булып...
Жак. Мин, энекәш, бу сүзләрең өчен тост күтәрмәс идем. Татарның мокытлары, саламторханнары җиде миллион арасында күптер, әмма халык мескен түгел, түгел!
Тайфур. Аның иң бөек чагы — 1905 елда, шул чорда ул Тукаен тудырды. Кызганыч! Факт! Милләтебез хәзер милләт дигән горур исемен, асылын югалтты. Үз хәле турында сөйләшүдән куркып яши.
Жак. Син мине дә шулар рәтенә кертәсеңме? Үзеңне дә?
Тайфур. Әйе, Жак әфәнде.
Жак (сикереп тора). Минме куркак! Минме мескен!
Катрин (йөгереп килә). Жак, тынычлан, утыр...
Жак. Син кит моннан, Катрин!
Катрин. Тайфур әфәнде, авырткан җиренә кагылмагыз...
Жак. Фашист лагерьларында тиреслектә казынганда да баш имәгән, офицерның битенә төкергәне өчен аякларыннан асып куелган — минме куркак?!
Тайфур. Кичерегез, Жак әфәнде!..
Катрин ("Ак калфак"ны көчәйтә). Тыңла, Жак... (Кочаклап аны утырта.)
Тайфур. Жак абый, нигә син сугыштан соң илгә кайтмадың?
Жак. Әсирләрне, бигрәк тә безне — татар легионында хезмәт итүчеләрне илебез дошман, хыянәтче итеп игълан итте. Менә монысында син хаклыдыр, мин курыктым — илемә кайтсам, хөкем итәрләр дип курыктым. Һәм дөрес эшләгәнмен — дошманда мең газап чигеп кайткан әсирләрнең күбесен, кайтып керү белән, Себергә озаттылар. Әле дә ярый, халкыбыз бәхетеннән, Муса Җәлил илгә исән кайтып кермәде...
Тайфур. Их, татар, татар... Һәрбер талантың — үзе бер фаҗига... (Кинәт.) Сагынасызмы?
Жак. Сагынасыңмы дип сорыйлар,
Сагынмаган кая ул...
Тайфур. Туган илгә кайта алмаганга үкенмисезме?
Жак. Кычкыра торган кәккүкне
Очырмас идем күрсәм дә.
Туган-үскән җирне бер күрсәм,
Үкенмәс идем үлсәм дә...
Минем анда, туган җиремдә, өмет баглап, бишек тирбәткән әнкәем калмаган дисеңме әллә,минем анда, тар басмада кер чайкаучы нечкә билем калмаган дисеңме әллә, чит җирнең озын төннәрендә җанны әрнетеп, төшкә кереп үз урманымның кошлары сайрамыйлар дисеңме әллә?
Тайфур. Ник кайтмыйсың, Жак абзый?
Жак. Мин — алар өчен һаман да дошман. Менә син яңа заман кешесе, япь-яшь кеше, син нигә илеңне ташладың?
Тайфур. Алар мине дә дошман ясадылар. Үзләре кебек уйламаган өчен, алар кушканча иҗат итмәгән өчен...
Жак. Рәсемнәреңне күрәсе иде бер...
Тайфур. Кайберләре — үзем белән. Бер минут! Хәзер, Жак әфәнде! (Чыга.)
Катрин килә. Жакның алдына утырып, кочаклый.
Катрин. Сак бул, Жак, шпион булып чыкмасын...
Жак. Юк, моның күзләрендә иман нуры бар.
Катрин. Нәрсә ул иман нуры?
Жак. Ул шундый нур, кадерлем... аны бер телгә дә тәрҗемә итеп булмый.
Тайфур (берничә картинасын алып керә, элеп куя). Карагыз, Казанда боларны кабул итмәделәр. Сезгә ошар дип уйлыйм. Катрин ханым, сез дә бәяләгез.
Катрин (күңеле булсын өчен генә). Грандиоз! Искиткеч! Браво!
Тайфур. Жак әфәнде, миңа дөрес сүз кыйммәт...
Жак. Бу нәрсә соң? Ә монысы? Гаҗәп... Ә нигә болай? Юк, мин сезнең картиналарыгызны аңламыйм, Тайфур энем... Дөресен әйтәм, аңлашылмый... 
Катрин. Жак... Кунакның хәтерен калдырырсың...
Тайфур (рәсемнәрне кискен хәрәкәтләр белән җыеп ала). Сез, гомумән, сәнгатьнең ни икәнен беләсезме соң?
Жак. Мин белгеч түгел, минем үз фикерем.
Тайфур (бер читкә китеп). Соңгы өметем дә сүнде. (Күзләрен бер ноктага текәп.) Бер аңларлар, ләкин мин булмам...
Жак. Ни дидең?
Тайфур. Мин... китәм!
Жак. Кайларга таба юл тотасың, кайнар егет?
Тайфур. Белмим. Мин генәмени карурманда адашканнар?
Жак. Безгә кайчан да булса бер керерсеңме?
Тайфур. Якшәмбе көнне СанФ- ранциско Казанны очрашуга чакыра. Бәлки, катнашырсың?
Тайфур. Белмим... Рәхмәт бу йортка... (Акча калдыра.)
Жак (акчаны Тайфурның кесәсенә кире салып). Син безнең кунак.
Тайфур. Күпсенмәгез, күп тормабыз,
Без җирдә кунак кына...
Бәхил булыгыз!
Жак. Сау бул, энекәш...
Катрин. Гаепләп китмәгез.
Җыр көчәя.
Тайфур. Шулай да мин рәсемнәремне сездә калдырам. Бәлки, кем булса да ошатып, сатып алыр...
Жак. Калдыр... Тукта, бер сүзем калган.
Тайфур. Әйтеп калыгыз.
Жак. Халыкка үпкәләмә, энем. Елап йөреп халыкны бөек ясап булмый... Онытма, карурман серле, чиксез... күпме генә кырсалар да... (Көйли.)
Әй тал үсә, тал үсә,
Башын киссәң, тагы да үсә!
Чыгалар. Җыр бер көчәя, бер тына.
Кадрда — телевизион күпердә катнашучылар.
Сафия. Мөхтәрәм тамашачыларыбыз, сез чит илләрдәге милләттәшләребез тормышыннан бер сәхифә карадыгыз. (Өстәленә кәгазь куялар.) Америка сенсациясез яши алмый. Гадәттән тыш хәбәр әйтү өчен студиябезгә полиция вәкиле Клиффорд Стреттон әфәнде килеп кергән. Рәхим итегез, Клиффорд әфәнде! Безне нинди яңалык белән куркыта аласыз?
Клиффорд. Бездә сөенерлек хәбәрләр булмый инде, Сафия Нурхан.
Сафия. Шулай да?
Клиффорд. Моннан нәкъ унбиш минут элек, телестудиядән ерак түгел кварталда туктап калган машинага игътибар иттек. Шикләнүебез юкка түгел икән — ишеген ачып карасак — хәрәкәтсез гәүдә!
Сафия. Ул безгә таныш кешеме?
Клиффорд. Безне дә әнә шул сорау кызыксындыра. Аны әле генә сезнең тапшыруда күргәннәр. Документларына караганда, ул — Америка гражданины Тайфур Кормаш! Ул үз-үзен үтергән булырга охшый.
Сафия. Фактларыгыз бармы?
Клиффорд. Машинасында язу калдырган.
Сафия. Укып бирсәгез иде.
Клиффорд. Аңа кадәр миндә бер сорау бар. Арагызда мәрхүм Тайфур Кормашны белүчеләр бармы?
Тынлык.
Сафия. Казан, безне ишетәсезме?
Клара. Ишетәбез, Сафия ханым. Америка гражданины, яшь рәссам Тайфур Кормашның вакытсыз үлеме мөнәсәбәтеннән кайгыбызны белдерәбез.
Шәмсия. Клара иптәш, нигә әле сез барыбыз исеменнән дә сөйлисез? Мин, мәсәлән, бу фикергә кушылмыйм. Менә хөрмәтле Исмай Саттаровичтан да сорагыз!
Клара. Исмай Саттарович?
Акчурин. Минем фикеремме?.. Мин... шулайрак уйлыйм... Бу — минем өчен бөтенләй көтелмәгән хәл. Мин... бераз уйларга тиеш. Дөнья — кула са...
Клара. Ярый, Исмай Саттарович, уйлагыз.
Акчурин. Мин инде уйладым... Мин кайгы белдерүгә кушылам. Ләкин... мәрхүмнең дөньяга карашы белән килешмәгән хәлдә...
Сафия. Клара ханым, мәрхүмне якыннан белүчеләр бармы, дигән рәсми сорауга сезнекеләр җавап бирмәделәр?
Клара. Якыннан белүчеләр бармы, иптәшләр?
Шәмсия. Минем аны күргәнем дә юк. Күрергә дә теләмәс идем! Менә Исмай Саттаровичтан сорагыз!
Клара. Исмай Саттарович, мистер Клиффордка җавап бирерсез, бәлки. Сез Тайфур Кормашны якыннан белә идегезме?
Акчурин. Мин аны укыттым. 
Шәмсия. Сезнең тәрбия?
Акчурин. Минем аның белән мөнәсәбәтләр фикер каршылыкларыннан гыйбарәт. Юк, мин аны якыннан белмим. Регинадан башка, гомумән, аны якын күрүчеләр юк иде. Ул да, ялгышмасам, акылына килеп, аңардан суынды. Дөнья — гел үзгәреп тора...
Сафия. Мәгълүматларыгыз өчен рәхмәт, Казан! Мистер Клиффорд, сезне тагын нәрсә кызыксындыра?
Клиффорд. Хәзер мин сезгә мәрхүмнең васыятен укыйм. Рөхсәтме?
Сафия. Безнең сценарийда бу аяныч вакыйга булмаса да, без ризалашырга мәҗбүрбез. Рәхим итегез!
Клиффорд. Тыңлагыз!
Тайфур тавышы.
1. Мин бу шәфкатьсез дөньядан үз теләгем белән китәм. Минем үлемемдә беркемне дә гаепләмәгез.
2. Жак әфәнде, әгәр дә минем иҗатым белән кызыксынып, картиналарымны сатып алсалар (монысына мин өметне өзмим), алардан килгән табышны чит илләрдә газап чигеп үлгән бөек әдибебез Гаяз Исхакыйның исемен мәңгеләштерү өчен тапшыруыгызны үтенәм.
Клиффорд. Имзам: Тайфур Кормаш. Конвертның тышына Жак әфәнденең адресы язылган. Мин белергә тиеш, сезнең арагызда васыятьтә күрсәтелгән шәхес, ягъни Жак әфәнде бармы?
Жак (алга чыгып). Мин — Жак — Америка гражданины!
Клиффорд. Мистер Жак, сез Тайфур Кормаш белән кайчан таныштыгыз?
Жак. Күптән түгел.
Клиффорд. Мин төгәл җавап көтәм.
Катрин. Бер атна элек.
Клиффорд. Сез кем?
Жак. Ул минем хатыным. Катрин Люсиль. "Ак калфак" барының хуҗасы.
Клиффорд. 0'кей! Элек сез Тайфурны белми идегезме?
Катрин. Юк! Юк! Алла сакласын!
Жак. Белми идек.
Клиффорд. Мистер Жак, мисс Катрин, әйтегезче, Тайфур Кормаш сезнең белән очрашуда үзен ничек тотты?
Жак. Ничек дияргә? Аның шундый адымга барасын кем белгән...
Клиффорд. Мәрхүм үзенең дошманнары барлыгына ишарә ясамадымы?
Жак. Минем белүемчә, аның дошманнары юк иде. 
Клиффорд. Сәер.
Жак. Аны дошман итеп күрергә теләүчеләр бар иде.
Клиффорд. Кемнәр алар? Фамилияләре?
Жак (югалып кала). Атап әйтү мөмкин түгел... Ул конкрет әйтмәде.
Клиффорд. Тайфур үзенең васыятендә сездә картиналарын калдыруы турында да яза. Бу факт дөресме?
Жак. Дөрес. Мин аларны алып калдым.
Клиффорд. Ни өчен ул картиналарын сездә калдырды?
Жак. Ул газаплана иде. Иҗади кризис дигән сүзләре хәтердә. Монда күчеп килгәч, бер генә картина да ясый алмаган. Ул үзе, исән булса, дөресрәк аңлатыр иде. Башта ул үзенең илендә әсәрләренең кире кагылуын әйтте. Аннан соң безгә дә күрсәтте. Рәсемнәрне, дөресен әйтим, мин дә аңламадым. Шуннан соң ул... китте...
Клиффорд. Ул ялгызы гына чыгып киттеме?
Жак. Ялгызы. Машинасында.
Клиффорд. Аннан картиналарны нишләттегез?
Жак. Керүчеләр күрсен дип, барга элеп куйдык.
Клиффорд. Алар хәзер кайда?
Жак. Ядкарь өчен генә булса да берсе дә калмады. Узучылар, туристлар "ах!"та "вах!" килеп сокланып карадылар. "Гениально!" дип мактадылар, сатып алдылар. Бер атна эчендә! Мин аптырап калдым. Сәнгатькә карата мондый кызыксынуны күргәнем юк иде. Мәрхүмнең васыятен, әлбәттә, җиренә җиткереп үтәрбез.
Клиффорд. Минем әлегә сорауларым тәмам. Лэди һәм джентльменнар, туташлар һәм әфәнделәр, тапшыруыгызга көтмәгәндә бәреп кергән өчен гаепләмәссез дип уйлыйм! Нишлисең, эшем шундый... Ә сезнең белән, мистер Жак, мисс Катрин, саубуллашмыйм. Кайбер ачыкланып бетмәгән, томанлы мәсьәләләр турында сөйләшәсе бар. Тапшыру тәмамлануга, сезне каршы алырлар. Тикшерү дәвам итә... Тагын бер мәсьәлә! Мәрхүмне күмәргә аның туган иленнән килүчеләр булачакмы? Хәбәр итәрсез! (Чыга.)
Сафия. Мистер Стерн, күреп торам, сезнең әйтәсе сүзләрегез калган?..
Майк. Рәхмәт, Исмай, шундый да талантлы шәхесегезнең һәлакәте мөнәсәбәте белән... кайгыгызны... кайгыбызны уртаклашам.
Акчурин. Бу минем өчен бигрәк тә авыр, Майк... Кызганыч. Без аны аңларга тырышмаганбыз. Бәлки, әле аны коткару да мөмкин булгандыр...
Майк. Юк, Исмай, мөмкин түгел. Доктор буларак әйтәм, ул инде бу адымга барасын килгәнче үк хәл иткән. Ә мин, Исмай, аның бер картинасын сатып алдым бит. "Ах калфак" кафесында. "Айда очрашыр күзебез". Гаҗәеп!
Сафия өстәленә телефонистка кәгазь куя.
Сафия. Минем өстәлемә игълан китереп куйдылар. Сезне дә таныштырырга рөхсәт итегез.
"Американ татар җәмгыяте хәбәр итә:
Милләтебезнең күренекле бизнесмены Зәйни Акчура Сан-Франциско каласында вафат булды. Мәрхүмнең бай мирасын беркетү өчен нәсел-ыруын, кардәшләрен эзлибез. Ул калдырган васыятьтә Исмай Саттар улы Акчурин да бар".
Исмай әфәнде, мәрхүмнең якыннары хәзер үк сездән ачык җавап көтәләр... Исмай әфәнде?
Клара. Сез бу уңай белән кайгы белдерәсездер бит?
Шәмсия. Шулай инде, миллионер үлү — безнең өчен бик зур кайгы... Йә, нигә дәшмисез?
Акчурин. Мин... мин... кинәт кенә җавап бирә алмыйм...
Шәмсия. Димәк, сез...
Акчурин. Безнең мөнәсәбәтләр өзелгән иде...
Шәмсия (усал). Соң... яңартыгыз мөнәсәбәтегезне...
Акчурин. Юк... юк... булмый... Дөнья үзгәреп тора.
Клара. Исмай Саттарович, нәрсә булмый?
Акчурин. Мин... ул мирастан... баш тартам...
Клара. Сафия ханым, ишеткәнсездер? (Телефонистка аның өстәленә язу китереп куя.) Исмай Саттарович, рәхим итеп телефонга барыгыз!
Акчурин (телефонга барып трубканы ала). Тыңлыйм!
Акчурин хатыны. Акылың бармы синең, юкмы?! Көтмәгәндә ишелеп төшкән байлыктан баш тартасың. Хәзер үк ризалыгыңны бир!
Акчурин. Ярамый... үзең дә беләсең... Дөнья... үз...
Акчурин хатыны. Доллар үзгәрми! Ул синең туганың, бетте-китте! Ишетәсеңме?
Акчурин. Туктале, алай ярамый бит... мин...
Хатыны. Имзаңны гына куй, акчасын безгә бирерсең. Әфган сугышыннан имгәнеп кайткан малаеңны дәваларга чит илгә җибәрермен. Менә үзе, трубканы йолкый.
Малае. Әткәй, каршы килмә! Юкса хәзер үзем барам! Мин дә — Акчурин! (Акчурин, трубканы куеп, уз урынына килә.)
Сафия. Исмай әфәнде ни дип җавап бирә? 
Клара. Исмай Саттарович?
Акчурин. Мин әле... хәл итеп бетермәдем... Бераз уйлангач...
Сафия. Ару белмәс тамашачыларыбызга, көн саен, минут саен ишелеп торган авыр хәлләрдән арыну өчен, Истамбулдагы төрек татарлары башкаруында җыр тәкъдим итәбез.
Җ ы р. Ике кеше ике ярда
торып кала,
Сөйләшергә, аңлашырга күпер юкмы?
Беркем җавап тапмый торган авыр сорау:
Кем гаепле?
Кем гаепле?
Кем гаепле?
Кемдер йөзеп чыгып җитәр
теге ярга,
Кем кабызыр өмет дигән
сүнмәс утны?
Нигә безнең араларда
күперләр юк?
Кем гаепле?
Кем гаепле?
Кем гаепле?
Катрин. Юк! Жак гаепле түгел!
Жак. Тынычлан, Катрин...
Катрин. Полиция сиңа шик белдерде. Сине гаепләүләре ихтимал.
Жак. Без аны соңгы тапкыр күрүчеләр. Бу эшкә шаһитлар сыйфатында катнашабыз.
Катрин. Ә гаепләсәләр? Сине моннан чыгуга көтеп торачаклар.
Сафия. Мин барыгызны да тынычланырга чакырам. Тайфур әфәнденең үлемендә гаепле адәм юк.
Катрин. Юк! Юк!
Сафия. Сез ничек уйлыйсыз, әфәнделәр, ханымнар? Гөлнур туташ?
Гөлнур. Нинди дә кыйммәтле адәмебезне югалтканбыз. Туганнарының хәсрәтен уртаклашабыз. Соңгы юлга озатырга килүчеләр булса, юл чыгымнарын үзебез түлибез.
Сафия. Без дә Тайфур әфәнде туганнарының кайгысын уртаклашырга телибез. Бәлки, аны соңгы юлга озатырга килүчеләр табылыр?
Клара. Ничек уйлыйсыз, иптәшләр? Мәрхүмнең туганнары бармы? Аны соңгы юлга озатырга кем килер?
Рәтләрдә "Юк!", "Юк!" дигән тавышлар ишетелә. 
Регина (атылып керә). Бар! Бар! Бар!
Клара (каушап). Регина иптәш... Утырыгыз... ярамый...
Регина. Сценарийда каралмаган, димәкче буласызмы? Җитте! Без болай да, сценарийда расланганча гына, куркып яшәдек. Әти-әнисе булмаса да, Тайфурның Казанда туганнары бар. Әмма Тайфур "дошман"га әйләнгәч, алар, куркып, аның белән араны өзделәр. Тайфурның бердәнбер якын кешесе мин идем! Әмма мин аның мәхәббәтенә лаек булалмадым. Һәм мин аның үлеменә дә гаеплемен! (Шау-шу.) Ни өченме? Куркак мин! Куркак! Ни генә булса да миңа аның белән китәргә кирәк булган. Соңгы тапкыр аның сүнгән күзләренә карап: "Кичер, Тайфур!" —дип әйтергә, аны чит ил туфрагына тапшырырга ярдәм итегез... ярдәм итегез... Ишетегез, мин Тайфурны яратам!..
Шәмсия. Нигә сез заны туктатмыйсы? Ул ни сөйләгәнен дә белми.
Жак. Ни өчен аны туктатырга? Сез аның сүзләре белән килешмисезмени?
Шәмсия. Килешмим!
Жак. Ни өчен?
Шәмсия. Тайфур Кормашны күмәргә бару рәсми төс алачак. Ни өчен әле без үз илен ташлап киткән, үз халкына яла яккан, иҗатын халык аңламаган, безгә чит элементны хөрмәтләп соңгы юлга озатырга тиешбез?
Жак. Нигә сез шулкадәр кистереп әйтәсез... кем...
Клара. Шәмсия әби.
Жак. Шәмсия әби... Күз алдына китерегез, сезнең балагыз шундый фаҗигале хәлдә калды ди...
Шәмсия. Горурланып әйтә алам: минем ирем дә, балам да Ватан сугышында батырларча һәлак булдылар. Мәңгелек дан аларга! Үзләренең кадерле илләрен сатмадылар...
Жак. Димәк, мин сатлыкҗан?
Катрин. Жак, кузгалма, утыр... Мисс Шәмсия, аңа андый сүзләр әйтү ярамый...
Шәмсия. Әгәр инде адәм, иленнән ваз кичеп, теге якка чыккан икән, аның исеме дә, җисеме дә — дошман!
Жак. Моңа кадәр минем тәнемне фашистлар телгәләделәр, йолдыз яндырып, күкрәгемә бастылар, автомат, итекләр белән изделәр! (Күлмәген аерып төшерә.) Менә аларның автографлары!
Иванов (сикереп тора). Габделхак! Жак сискәнеп китә, әмма дәшми, исемен ишетеп, урынына бөгелеп төшә.
Габделхак Ишмуллин!
Шәмсия дә куркып башын күтәрә.
Мин сине таныдым! Нихәл, маки? Син исәнмени? Мине таныйсыңмы? Керәшен Ивановны! Кил, кочаклыйм үзеңне, җә!
Жак. Сез ялгышасыз. Мин — Жак.
Иванов. Юк, син Жак түгел, син — Габделхак! Тән яраларыңнан таныдым. Хәтереңдәме татар легионы? Җырчылар ансамбле? Сабантуй ясадык. Синең белән көрәштем дә әле...
Яфрак ла төшә җирләргә
Көзге дә каты җилләрдә.
Сагынамын да, әнкәй, саргаямын,
Ябыгамын ят ук илләрдә.
Син минем җырлаганны тыңларга ярата идең. Ә аннан соң — француз партизаннары отрядында. "Маки Лимузин". Ну, хәтереңне эшләт, җә?! Роан шәһәрен азат итеп, үзебезнең кулда тоттык, ә? Җә? Монысын кара урманда, разведкага барганда, әкрен генә җырладым:
Су буйларында элмәлек,
Элмәлектә йөрмәдек.
Туган илдә рәхәт икән,
Кадерләрен белмәдек...
Их! Мин исән калдым. Легионда булган өчен утырдым утыруын, Себер урманнарында агач аудардым. Ходай кушкандыр, баш исән калды. Габделхак, әле һаман керәшенне танымыйсың, ә? Туктале, син алай нитмә әле, картайсам да, минем хәтерем ярыйсы. Ну, исеңә төшерим тагын теге тимер юл күперен шартлаткан чакны... Өчәү бардык. Керәшен, татар, хохол дип көлештек. Соңыннан кочаклашып, үкереп еладык. Без шартлаткан эшелонның бер вагонында үзебезнекеләр икәнне белдек. Их, брат, ну үкендек! Син бигрәк тә нык кичердең... Ну, төштеме исеңә? Габделхак!
Шәмсия. Юк! Юк! Ул Габделхак түгел!..
Жак. Жак!!! Кем белән бутыйсың мине? Әмма шуны әйтәм: без... сез... һаман да... аңлапмы, ялгышыпмы... үз кешеләребезне юк итүне дәвам итәсез!
Иванов. Габделхак! Нигә яшерәсең? Син гаепле түгел бит, брат! 
Шәмсия. Провокация! Аның Габделхак Ишмуллин булуы мөмкин түгел!
Жак (катып калган хәлдә Шәмсиягә текәлеп карап тора. "Ак калфак" җыры ишетелеп куя.) Әйе... Мин Габделхак Ишмуллин... түгел... Кичерегез... Катрин, мин сине анда көтәрмен... (Чыга.)
Иванов. Габделхак! Ишмуллин! Тукта! Китмә! (Катринга карап.) Миңа бит исән партизаннардан имза кирәк. Минем француз партизаннарында сугышып йөргәнгә ышанмыйлар. Зинһар өчен, расла! Габделхак! Китте... Нишләгән ул? Үзгәргән. Шундый саф күңелле егет...
Шәмсия. Димәк, үзегез дә икеләнәсез?
Иванов. Шундый саф күңелле егет... Әнисенең ак калфагын иң авыр чакларда югалтмый саклаган җан...
Шәмсия. Ак калфак? (Хәлсезләнеп утыра.) Габделхак... Улым...
Акчурин. Шәмсия апа, ни булды сезгә?
Клара. Тотыгыз аны... ярдәм итегез... (Шәмсияне ике ягыннан тотып алалар.)
Шәмсия. Балам... Габделхак...
Иванов (аның янына килеп). Әйттем бит, Габделхак дип...
Шәмсия. Кем уйлаган... Күпме еллар көттем. Үлем хәбәрен алгач та өметне өзмәдем. Кире китерегез аны! Күреп калыйм... Чәчләреннән сыйпыйм, күзләренә карап калыйм. Чакырыгыз Габделхагымны...
Сафия С телефонга барып номер җыя). Мистер Клиффорд! Жак әфәндене, ягъни Габделхак Ишмуллинны әнисе Шәмсия Ишмуллина чакыра. Ә? Ничек? Мин бернинди Габделхакны да белмим, ди?
Катрин. Әни... Каенана... Бу мин... сезнең киленегез Катрин Люсиль...
Шәмсия. Минем киленем бармыни?
Катрин. Исәнмесез, әни? Мин сезне күрергә күптән хыялландым. Жак риза булмады. Ул үзе гел сезнең хакта сөйли, төшләрендә күрә.
Шәмсия. Ә нигә әнисен күрергә теләми?
Катрин. Ул әйтә: "Әгәр анда минем исәнлекне белсәләр, әнигә дә, нәсел-нәсәпкә дә көн күрсәтмәсләр",— ди. Шунлыктан үзенең исемен дә, фамилиясен дә алыштырды. "Габделхак Ишмуллин дөньяда юк, сугыш кырында ятып калды",— ди. Кемнәрдер өчен бар, кемнәрдер өчен — юк...
Шәмсия. Нигә соң без шулкадәр шәфкатьсезләр?! Улым... балам... Габделхагым... Казан ягы җыр башлый. Сан-Франциско күтәреп ала. Казаннардан мамык шәл алдым, Алтын тәңкә бирдем жәлләми.
Ак калфагым төшердем кулдан,
Безнең дус-иш белән ил тулган.
Безнең дус-иш белән ил тулган, Алтын тәңкә бик зур мал түгел. Бер дә күрешүләр әллә ни.
Ак калфагым төшердем кулдан.
Ак калфагым төшердем кулдан.
Пәрдә. 
Гашыйклар тавы
Мәхәббәт кыйссасы
Катнашалар
Мөнирә Идрисова
Сәет Зилаиров
Ләлә
Өмет Зилаиров
Мирсәет Зилаиров
Алсу
Сафа
Яшьләр
1940—1980 елларда булган хәлләр
БЕРЕНЧЕ ПӘРДӘ Сәетнең төше. Картайган, ямьсезләнгән Сәет һәм япь-яшь Мөнирә.
Сәет. Исәнме-саумы, Гашыйклар тавы! Бу мин — дошманны бик тиз генә җиңеп кайтырга киткән Сәет Зилаиров. Сугышның башыннан алып ахырына кадәр ут эчендә йөреп, әллә ничә үлеп, әллә ничә терелеп, мин сиңа әйләнеп кайттым! Әллә инде танымыйсың? Исәнмесаумы, яшьлек серләремне сыйдырган, хисләремне үз иткән, сөю шатлыкларын-газапларын юллаган Таллыкүл урманы! Мөнирә, җиләгем, син, мөгаен, без очрашкан урында мине көтәсеңдер... Мөнирә-әү! Ау-у! Син кайда?!
Мөнирә тавышы. Ау-уу! Син кем?
Сәет. Бу мин... Сәет!
Мөнирә. Ой! Сез кем?
Сәет. Мөнирәм! Җиләгем! Син бөтенләй үзгәрмәгәнсең... Кил, кочыйм...
Мөнирә. Кит... Кагылма!
Сәет. Танымыйсыңмыни, Мөнирә? Әллә оныттыңмы яшьли сөйгән ярыңны? 
Мөнирә. Минем яшьли сөйгән ярым Сәет... Син... Сәет түгел!
Сәет. Мин чын Сәет...
Мөнирә. Мин синнән куркам. Син качкын!
Сәет. Мөнирә, исеңдәме... без синең белән шушы болында очраштык...
Мөнирә. Минем Сәетем бөтенләй башка...
Сәет. Нинди иде соң ул?
Мөнирә. Ул яшь иде. Башы горур, күтәренке иде. Чәчләре куе, чем-кара иде. Аның битләре алсуланып, ут кебек янып торыр иде. Мондый ямьсез эзләр, килбәтсез кыяфәт...
Сәет. Мөнирә!
Мөнирә. Ой! Якын килмә! Син — качкын!
Сәет. Әйе, мин тегендә немец әсирлегеннән качтым. Әмма үзебезгә качтым, аннан соң да әле сугыштым, яраландым. Мине ядрәләр җәрәхәтләде, ярчыклары битләремне умырды, фашист итекләре, аларның этләре тәнемдә җуелмас эзен калдырды. Мине кистеләр, турадылар, ялгадылар. Шулай да мин, Мөнирә, исән... ышан, мин синең Сәетең.
Мөнирә. Ышанмыйм. Сәетнең нәфис бармаклары гармун уйнау өчен генә яратылган иде.
Сәет. Гармунның үзен биеткән моңлы бармакларымны изделәр, таптадылар, Мөнирә. Мин Сәет... кил әле кочаклыйм үзеңне, элеккечә кочагыңда югалыйм... Онытыйм бөтен күргән газапларымны...
Мөнирә. Якын килмә! Син Сәет түгел! Хәзер кычкырам! Килгән юлыңнан кире кит!
Сәет. Кычкырма... зинһар... Күзләремне тутырып бер карыйм да... китәм... мәңгегә, кайтмаска китәм...
Мөнирә. Кит! Кит! Югал!
Сәет уяна.
Сәет. Мөнирә... Мөнирә! (Акылына килеп.) Ләлә...
Ләлә кайтып керә.
Ләлә. Ни булды, Сәет?
Сәет. Болай гына... Саташтыра...
Ләлә. Инсульттан соң ялгыз калдырырга ярамый шул сине, ярамый.
Сәет. Сул кул кыймылдаганда әле яшәргә була. Концерт ошадымы? "Сагыну" ансамбле миннән башка җырлый аламы?
Ләлә. Синең рухың анда, синең җырың...
Сәет. "Яралы кош"ны җырладылармы? 
Ләлә. Аңардан башка концерт узамы соң инде.
Сәет. Мине искә алалармы?
Ләлә. Очраган берсе сине сорый. Бүген нинди төшләр күрдең?
Сәет. Күрәсе төшләремне күреп бетердем инде, ахрысы...
Ләлә. Алай димә, Сәет...
Сәет. Сизеп торам, лампам эчендә май кими.
Ләлә. Кимүен кимеми... Әмма мин башка бер нәрсә тоям, Сәет, миңа әйтергә ярамый торган ниндидер бер сер газаплый кебек сине. Төннәр буе йоклый алмыйсың, йоклап китсәң, саташасың. Ачыл, Сәет, үзеңә җиңел булып китәр. Минем алдымда гаебең булса да, яшермә, кичерермен...
Сәет. Син изге кеше, Ләлә!
Ләлә. Кем ул Мөнирә? Мөнирә кем ул?
Сәет дәшми.
Сәет. Мөнирә? Нинди Мөнирә?
Ләлә. Бу сорауны мин сиңа бирәм. Ачуланмыйм, үпкәләмим, әйт, Сәет, кем ул Мөнирә?
Сәет. Син каян беләсең?
Ләлә. Димәк, Мөнирә чынлап та бар...
Сәет. Син... син... мин...
Ләлә. Саташасың, аны чакырасың. Аның урынына мин киләм.
Сәет. Ләлә, су бир... Утыр... Мин бу сүзне үзем башларга кыймый идем. Озак еллар буе газаплаган серне чишәргә вакыт җитте. Мин аны үзем белән алып китә алмыйм. Хәзер инде сөйли дә алмам кебек... Хәтерем әллә ни түгел. (Дәфтәр чыгара.) Барысы да шунда...
Ләлә (дәфтәрнең беренче битен ача). Ядкарь дәфтәре. Онытма мине! Онытмам сине! Мөнирәме ул?..
Сәет. Мөнирә...
Сәет тавышы. Безнең Таллыкүл авылы Гашыйклар тавына терәлеп тора. Их, Таллыкүл урманнары! Беренче тапкыр мин Мөнирәне кара урманда күрдем...
Манзара үзгәрә. Урман-тауларның һәм геройларның яшь чагы.
Урманчы әтием үлгәч, мине, унтугыз яшьлек егетне, Таллыкүл участогына куйдылар.
Кызлар урманга җиләк җыярга килгәннәр.
Мөнирә. Кызлар, әйдәгез, ял итәбез! 
Кызлар. Ял итәбез, ял итәбез!
У тырышалар.
Беренче кыз. Җиләк җыйдым чиләккә.
Икенче кыз. Берсен аттым...
Өченче кыз. Берсен каптым...
Мөнирә. Яна торган йөрәккә! Их, кызлар, йөрәк чынлап та яна икән ул! Әллә ни булды, акылдан язам!
Беренче кыз. Акылсыз кызны бер егет тә яратмас.
Икенче кыз. Әй, акыл егетләргә генә кирәк ул!
Өченче кыз. Ни сөйлисез, без бит әле укучылар гына...
Мөнирә. Теләсә ни әйтегез, мин — гашыйк булдым!
Сикереп торалар.
Кызлар. Гашыйк булдың?
Мөнирә. Гашыйк булдым!
Беренче кыз. Кемгә?
Икенче кыз. Хыялда?
Өченче кыз. Кинода?
Беренче кыз. Вахитка?
Икенче кыз. Заһитка?
Өченче кыз. Шәһиткә?
Мөнирә. Юк!
Кызлар. Әйт инде, яшермә, Мөнирә!
Мөнирә. Сер булып калсын!
Беренче кыз. Ул үзе беләме?
Мөнирә. Белми шул, кызлар, белми!
Икенче кыз. Онытырсың әле, бала!
Өченче кыз. Канатлана башлаган яшьлекнең җилкенүе!
Мөнирә. Кызлар, бу — шаяру түгел, мәхәббәтнең үзе!
Беренче кыз. Минем дә гашыйк буласым килә! Мөнирә...
Икенче кыз. Әйт әле, ничек гашыйк булырга?
Өченче кыз. Ни ул мәхәббәт?
Мөнирә. Ни ул мәхәббәт? Үзем дә белмим.
Һичбер сәбәпсез шатланам, көләм.
Сабый баладай дөньяга туам.
Хыялга очам, сагыштан үләм.
Гел үзем генә каласым килә.
Дуслардан качам. Тилерәм, шашам.
Әллә мин җырлыйм, әллә мин елыйм.
Хис урманына кереп адашам. 
Белмим үзем дә, йөрәгем аша
Агамы утлар, агамы бозлар?
Түзә алмыйча ачтым серемне,
Әйтегез миңа, нишләргә, кызлар?
Беренче кыз. Әтиең —С афа абзый сизсә... үтерә бит!
Икенче кыз. Үтерде ди... Аның да яшьлеге булган ич...
Өченче кыз. Мондый җилкенү бала йөрәктән
Килер дә китәр, сызлар да китәр,
Утлар да сүнәр, бозлар да китәр,
Исең китмәсен, узар да китәр!
(Авызына бармагын куеп сызгыра.) Әйдәгез, малайлар булып биибез!
Бииләр. Мөнирәне дә биетергә тырышалар.
Мөнирә. Юк, кызлар, көчләмәгез, булмый!
Кызлар. Алайса җырла!
Мөнирә. Малайкайларым, зинһар, дип сорыйм, мине урманда үземне генә калдырыгыз. Бәлки, җырлармын да...
Беренче кыз. Адашсаң, Сафа абзый үтерә бит үзеңне!
Икенче кыз. Калсын, әйдә, бик адашасы килсә, адашсын, әйдә!
Өченче кыз. Кара аны, адашсаңн-итсәң, кайтып керәсе булса!
Чыгалар.
Мөнирә. Каравылчы килеп чыксын өчен, нишләргә икән? Әһә! Япь-яшь ак каенны кисеп киткәннәр... Әһей! Каравылчы! Каеныңны кискәннәр! Юк, ишетмәде. Ул монда. Урман эченә кереп киткәнен күреп калдым. Кычкырганны ишетмәде... Җырлап җибәрсәм? Аны җыр ярата диләр...
Елмайдым — карамадың,
Юл бирдем — аңламадың,
Кул бирдем — аңламадың,
Син мине санламадың,
Син мине санламадың... (Капланып елый.)
Сәет (мылтыгын асып керә). Ни булды?
Мөнирә. Берни булмады.
Сәет. Нигә елыйсың?
Мөнирә. Күрмисеңмени, адаштым ич.
Сәет. Әкияттәге үги кызмы әллә син? Кем адаштырды? 
Мөнирә. Үзем адаштым ла мин...
Сәет. Курыкмыйча берүзең урманга килергә ничек батырчылык иттең?
Мөнирә. Җиләккә килгән ием лә...
Сәет (кэрзинне карап). Шулай икән шул. Иптәшләрең ташлап киттеме? Әле генә тавышларын ишеттем.
Мөнирә. Үзем калдым ла мин...
Сәет. Тор, сеңлем, курыкма. Күрсәт әле йөзеңне...
Мөнирә. Әй, оялам ла мин... (Йөзен ача.)
Сәет. Сөбханалла, сөбханалла! Буй җиткән кыз икәнсең... (Текәлеп карап тора.) Исемеңне дә белик инде?
Мөнирә. Бәй, танымыйсыңмыни, Сәет абый?
Сәет. Исемеңне әйтсәң, бәлки, танырмын...
Мөнирә. Мөнирә ич мин.
Сәет. Кайсы Мөнирә? Нишләп мин белмим сине?
Мөнирә. Түбән оч Мөнирә.
Сәет. Сафа абзый кызымы әллә?
Мөнирә (сөенеп). Әйе! Тугызынчы класс укучысы Мөнирә Идрисова!
Сәет. Тугызынчы класс? Укучы? Бала гына икәнсең шул әле.
Мөнирә. Мин балалыктан киттем инде.
Сәет. Аны каян беләсең?
Мөнирә. Әй... оялтмагыз инде...
Сәет. Әле син җырладыңмы?
Мөнирә. Ишеттегезмени? Мин бит әкрен генә. Кеше ишетмәсен дип кенә...
Сәет. Минем колак сизгер. Кош сайравын да биш чакрымнан ишетәм. Димәк, син җырладың?
Мөнирә. Мин җырламадым... еладым...
Сәет. Бик тә матур, бик тә моңлы елыйсың икән. Сер булмаса, әйт әле, сеңлем, кара урман эчләренә кереп кызлар нигә елыйлар?
Мөнирә. Балачак белән аерылышу бер елата, бер җырлата.
Сәет. Хәзер мин синнән сынау алам. Ризасыңмы?
Мөнирә. Риза.
Сәет. Мөнирә Идрисова, менә бу агач төбен кара әле.
Мөнирә. Карадым.
Сәет. Аны төнлә кисеп киткәннәр. Ул нинди агач? Аңа ничә яшь?
Мөнирә. Каен. Аңа унбиш яшь булган.
Сәет. Дөрес. Каян белдең?
Мөнирә. Каенның сырларын санадым.
Сәет. Утыр, Идрисова! Бишле! Шушы каен хәлендә каласың килмәсә, ялгызың урманга чыгасы булма! Аңладыңмы?
Мөнирә. Юк, аңламадым.
Сәет. Курыкмыйсыңмы?
Мөнирә. Әй, курыктым, ди... Каравылчы бар ич...
Сәет. Әнә япь-яшь каенны харап иткәннәр. Сезнең кебек тыңлаусыз кызчыкларның һәрберсенә бер каравылчы кирәк. Аңладыңмы?
Мөнирә. Аңладым ла...
Сәет. Мә кәрзинеңне. Әйдә, юлга чыгарып куям. (Кулларына кагыла.)
Мөнирә (куркып читкә ыргыла). Тотмагыз! Үзем дә кайталам...
Сәет (ягымлы, назлы). Мөнирә... Шулай да әйт әле, нигә килдең урманга?
Мөнирә. Әйтимме?
Сәет. Әйт, Мөнирә.
Мөнирө^оялып, башын иеп). Мин... сезне... яратам, Сәет абый! (Йөзен куллары белән каплап, чыгып йөгерә.)
Сәет. Мөнирә... тукта... (Китә.)
Кызлар кире әйләнеп керәләр.
Беренче кыз. Күрдегезме Мөнирәне?
Икенче кыз. Чынлап та гашыйк булган!
Өченче кыз. Нигә аның бәхетенә
Карт егет насыйп булган?
Беренче кыз. Кагылмагыз хисләренә.
Икенче кыз. Бу — бары кызык юктан!
Өченче кыз. Яман юлга кереп бара,
Коткарыйк бозыклыктан!
Беренче кыз. Ул үзе "сөям!" дип әйтте...
Икенче кыз. Ышанмагыз! Шаяра...
Өченче кыз. Чыннан да, язган акылдан!
Коткарыйк, табыйк чара!
Бала бер егеткә гашыйк!
Беренче кыз. Бер дә шаккатмасана!
Икенче кыз. Мәхәббәтен үзе әйтте...
Өченче кыз. Мондый хәл юк дөньяда!
Беренче кыз. Мәхәббәттә өченчеләр
Комачаулап йөрмәсен!
Икенче кыз. Кызык! Күзәтик артыннан!
Өченче кыз. Ул-бу була күрмәсен!
Чыгалар.
Мөнирә тавышы. 
Нигә генә әйттем "Сөям!" диеп,
Йөрим бер суынып, бер янып,
Кешеләрдән генә түгел, хәтта
Үз хисемнән качып, оялып...
Ләлә тавышы (Мөнирә ядкарен укый). Күзләреңә чалынудан куркып, син узган сукмаклардан, юллардан йөрим, ә хыялым, тагын бер мәртәбә күрергә ашкынып, без очрашкан зәңгәр болынга тартып китерә. Үзем, алларыма килеп чыксаң, поши баласы кебек, качарга әзермен. Әмма очрашудан качып кына котылу мөмкин түгел инде. Язмыш озак көттермәде, тагын кавыштырды. Исеңдәме, Сәет абый, без мәктәптә бәйрәмгә концерт әзерләгән идек. Мине җырлатыр өчен гармунчыны читтән чакырдылар.
Мәктәп сәхнәсе. Залда, алдагы рәттә — Мөнирә, кызлар, уртадарак —
Сафа абзый.
Кызлар. Мөнирә җырласын, Мөнирә! Сорыйбыз! (Кул чабалар.)
Мөнирә. Әй лә... Мин гармунсыз җырлый алмыйм ич...
Кызлар. Бар гармунчы! Таптык!
Сафа. Әйдә, кызым, ялындырма. Өйдәге кебек җырла!
Бер кыз. Концертыбызны дәвам итәбез. Таллыкүл яшьләренең яраткан җыры: "Җиләккә бармам инде!" Җырлый үзебезнең Мөнирә! Гармунда уйнарга Сәет абыйны чакырдык. Әйдәгез, Сәет абый!
Сәет (залдан Мөнирә янына килеп). Мөнирә?
Мөнирә (читкә тартылып). Сәет абый?.. Мин бит белмәдем. Кызлар эше бу. Мин куркам. Әти дә килгән...
Сәет. Курыкма. Үзеңне ялгызың урманга барган кебек хис ит.
Мөнирә. Тавышым чыкса ярый ла...
Сәет. Мин сиңа ярдәм итәрмен, Мөнирә. Башладык!
Мөнирә. Җиләккә дип барган идем,
Юри генә адаштым.
Сине күргәч, телсез калдым,
Адаштым дип алдаштым... Әй, булмый ла... (Китмәкче була.)
Сәет. Синең йөргән юлларыңда
Җиләкләрем түгелде.
Салкын каравыңны белгәч,
Күңелләрем сүрелде. 
Мөнирә. Җиләклеккә бармам инде,
Бармам инде, адашмам.
Карурманда адаштым дип,
Инде бүтән алдашмам...
Икесе ике якка ташланалар.
Мөнирә тавышы. Сәхнәдән ничек атылып төшкәнемне, кая таба йөгергәнемне дә белмим. Һушыма килгәндә, мин өйгә таба түгел, кап-кара төнне япа-ялгызым кап-кара урманга кереп барам икән. Исеңдәме, Сәет абый? Минем исемдә. Син дә шунда... басмада, күлдә йөзеп йөргән кыр үрдәкләренең тавышын тыңлап, моңаеп утыра идең...
Сәет, гармунын баш астына куеп, күккә карап ята.
Сәет тавышы.
Күзләрең шомырттай кара ич,
Йөрәкне яндырып ала ич,
Утларга, бозларга сала ич, —
Син әле бала ич, бала ич.
Карашың озата бара ич,
Күңелдә төзәлмәс яра ич,
Юк, килмә, бик ерак ара ич, —
Син әле бала ич, бала ич.
Карурман эчләре кара ич,
Җиләкләр тезелеп кала ич,
Үзәкләр өзелеп кала ич, —
Син әле, бала ич, бала ич.
С ә е т (тора, урманны тыңлый).
Өлгергән ич димәгез,
Җиләкләргә тимәгез.
Миндәй дивана булырсыз,
Яшь кызларны сөймәгез!
Мөнирә керә.
Мөнирә. Сәет абый...
Сәет. Мөнирә...
Мөнирә. Тс... с... Кеше ишетә күрмәсен...
Сәет. Ничек килдең?
Мөнирә. Төне буе йокламадым.
Сәет. Мин дә... сине уйладым.
Мөнирә. Мине? Чынлапмы?
Сәет. Әйе, Мөнирә. Ярый әле килгәнсең...
Мөнирә. Мин бик азга гына. Әти усал минем. Ул иртә таңнан эшкә, мин монда йөгердем. Ой, үрдәк бәбкәләре...
Сәет. Кыр үрдәкләре алар.
Мөнирә. Кара, нигә алар курыкмыйлар?
Сәет. Мин аларны кулга ияләштерәм. Мөнирә, курыкма, кил әле монда... (Гармун телләренә кагыла.)
Мөнирә. Ой, уйный күрмәгез!
Сәет. Мин уйнарга уйламыйм, Мөнирә. Әнә күрәсеңме, миңа үрдәкләр дә ышаналар. Бир кулыңны. Кер басмага...
Мөнирә. Кермим, Сәет абый.
Сәет. Нигә?
Мөнирә. Сез мине барыбер яратмыйсыз. Бала дип уйлыйсыз. Мин сезне соңгы мәртәбә күрергә дип килдем. Башка күренмим... (Басмага керә.) Әй, егылам!
Сәет (кочагына алып). Мөнирәм...
Мөнирә. Сәет абыкаем, зинһар, кагылмагыз...
Сәет. Сулышларым белән тартып алырдай булам. Мөнирәм, җиләгем, сине яратмый мөмкин түгел.
Мөнирә. Сәет абый, кирәкми...
Сәет. Мин нинди бәхетле, Мөнирәм...
Мөнирә. Яктыра... Мин кайтам...
Сәет. Килерсеңме, тагын килерсеңме?
Мөнирә. Килермен...
Сәет кочагыннан ычкынырга тырыша. Сәет үбә.
Сафа керә. Кулында чыбыркы.
Менә син кайда нишләп йөрисең икән, башсыз кыз! Ә син... ә син... карт башың белән балигъ булмаган кызны аздырып йөрисеңме?! Икенче бергә күрсәмме! (Чыбыркысын шартлата.) Ычкын моннан, урман карачкысы!
Сәет чыга.
Утыр! (Мөнирә агач төбенә утыра.)
Мин сиңа ни дип әйттем әле? Күпме тукыдым, син җүләр башка, сәгать җидедән соң өйдән аяк атлыйсы булма дип!
Мөнирә. Мин кич чыкмадым... таң атканда чыктым...
Сафа. Әле телеңә салынып утырасыңмы? Таң тишегеннән егетләр эзләп чапкан, оятсыз! Мин әйткәннәрне оныттыңмы?
Мөнирә. Онытмадым.
Сафа. Егетләр белән күрсәм, нишләтәм дидем?
Мөнирә. Үтерәм дидең. 
Сафа. Әйттемме?
Мөнирә. Әйттең.
Сафа. Ә син нишләдең? Тыңладыңмы?
Мөнирә. Юк.
Сафа. Кем янына килдең?
Мөнирә. Үзең күрдең ич.
Сафа. Мин синнән сорыйм, ни эзләп шул зимагур янына чаптың? Шул... шүрәле янына!
Мөнирә. Ул шүрәле түгел.
Сафа. Әле яклап маташасыңмы?! Сиңа ничә яшь әле?
Мөнирә. Уналты.
Сафа. Ул карачкыга ничә яшь?
Мөнирә. Белмим.
Сафа. Болай булгач, син әле аның исемен дә белмисеңдер?
Мөнирә. Сәет.
Сафа. Әле, оялмыйча, авыз тутырып, шуның исемен әйтеп торасыңмы! Үзеңнең укучы бала гына икәнеңне оныттыңмы?! Ир-егетләр алар синдәй ачыгавызларны төп башына утыртырга, кәкре каенга терәтергә генә торалар! Әллә инде харап итеп тә ташладымы үзеңне? Хәзер үтерәм мин аны!
Мөнирә. Юк... ул андый түгел...
Сафа. Әйт соңгы сүзеңне!
Мөнирә. Мин аны яратам.
Сафа. Ә?! Иа Ходам, ни ишетәм... Ана карыныннан төшүеңә кайчан... Кабатла әле, ни дидең?
Мөнирә. Мин аны яратам.
Сафа (чыбыркы күрсәтеп). Менә моны күрәсеңме? Мин моның белән, тыңламаса, җирән кашканы да туры юлга кертәм. Әгәренки шул сүзләреңне тагын бер кабатласаң — ярам! Мин аны яратмыйм, бүтән аның янына бармыйм, диген! Йә?! (Ярсып Мөнирә өстенә бара.)
Мөнирә. Мин аны яратам!
Сафа. Ах, син әле шулаймы? Атаңа буйсынмыйсыңмы? Киребеткән нәмәстә! (Арка тирәсенә йомшак кына итеп суга.) Яратасыңмы?
Мөнирә. Барыбер яратам! Чыбыркы шартлавы һәм Мөнирәнең "Яратам! Яратам!" дигән тавышы
ишетелеп тора.
Мөнирә тавышы. Исеңдәме, Сәет абый, сине балигъ булмаган кызны ялгыш юлга юнәлтүдә гаепләп, районга чакырып, эт итеп сүктеләр, тагын кабатланса, эштән куу белән янадылар. Әмма бернинди катгый чара да безне аерырлык түгел иде инде. Без сирәк кенә, яшеренеп кенә, урманда очрашуны дәвам иттек.
Басмада Сәет Мөнирәне көтә. Караңгы.
Мөнирә (керә). Кыйгак-кыйгак!
Сәет. Бак-бак-бак-бак!
Мөнирә. Мине эзләп тап-тап-тап! (Кача.)
Сәет. Мин сине бәйле күзләрем белән дә эзләп табам, Мөнирәм... Мөнирә кача, Сәет эзли. Ниһаять, Мөнирә — аның кочагында. Үбешәләр. Сәет шаярып кына егылган була, Мөнирә аны шаярып кына
күтәреп торгызган була. Музыка.
Мөнирә. Әллә кем ни генә әйтсә дә,
Кабатлыйм кадерле исемне,
Кояшым чыкса да, батса да,
Барыбер яратам мин сине!
Сәет. Арада гайбәтләр йөрсә дә,
Кавышу чарасы табылыр,
Ямансу хәбәрләр килсә дә,
Яратам мин сине барыбер!
Мөнирә. Язмышым, аерма бәхеттән,
Табигать безне тиң яраткан,
Башканы теләмим яшьлектән,
Барыбер мин сине яратам! Гашыйклар тавына күтәрелергә баралар. Шулвакыт җыр өзелә. Алар
тау итәгендә туктап калалар.
Л әл ә (ядкарь дәфтәрен дәвам итә). Сугыш башланган елны миңа унсигез яшь тулды. Яуга китү хәбәре сиңа көз көне килде. Иа Хода, кавышып та өлгермәдек, аерылышабыз да... Язмышларыбызны бәйләп өлгердек, авыл советына барып язылыштык. Әткәйне урман кисәргә озаткан идек. Исеңдәме, Сәет абый, аерылышу көнебез...
Сәет. Безнең сәгать сукты, Мөнирә...
Мөнирә. Исән йөреп, сау кайта күр инде, Сәет абый...
Сәет. Әй, безгә ни булсын, бер ай да узмас, дошманны үз җирендә, көлен күккә очырып, кайтып җитәрмен.
Мөнирә. Шулай гына була күрсен.
Сәет. Кешеләр генә түгел, киек кошлар да әйләнеп кайталар әле.
Мөнирә. Карале, бу кыр үрдәкләре нигә китмиләр, вакыт ич инде?
Сәет. Алар, киткәч, нигәдер кире кайттылар. 
Мөнирә. Әллә юлларын сугыш бүлдеме? Нигә алар якын килмиләр, алар сиңа ияләшкәннәр иде бит?
Сәет. Кичә мин бер үрдәккә аткан идем, әллә шуңа микән?
Мөнирә. Аттың? Сәет абый, нишләдең? Нигә? Ни өчен?
Сәет. Мин бит урманчы гына түгел, сунарчы да. Аерылу төнендә учак ягып, кыр үрдәге белән сыйланып, Гашыйклар тавында икәү генә утыру иде ниятем.
Мөнирә. Хараплар иткәнсең, Сәет абыкаем... Үтердеңме?
Сәет. Үлмәде бугай. Күлгә килеп төшкәч, эзләгән идем, табалмадым. Мөгаен, яралангандыр. Ана үрдәк булды, ахрысы, балалары...
Мөнирә. Риваятьне оныттыңмы әллә, Сәет абый?
Сәет. Нинди риваять?
Ләлә тавышы. Элекке дәверләрдә Гашыйклар тавында түгәрәк тирән күл булган. Туган җирләрен сагынып, тезелешеп язларын киек кошлар кайтканнар. Көннәрдән бер көнне шул якның сунарчысы, нәни балалары белән күлдә йөзеп йөргән кыр үрдәген аткан да пешереп ашарга ниятләп, ут өстендәге казанга салган. Бер көн кайнаган үрдәк, ике көн, өч көн... Һаман пешми икән. Җиденче көн дигәндә, Серле үрдәк казаннан күтәрелеп зәңгәр һавага очкан... Шул көннән соң Гашыйклар тавының матурлыгы күзгә күренеп сулган, күле корыган... Бик озак еллар дәвамында гына тауның гүзәллеген кире кайтара алганнар...
Мөнирә. Оныттыңмы әллә, Сәет абый?
Сәет. Әй, ышанма иске йолаларга, берни булмас!
Мөнирә. Хәерлегә юрыйк... Менә алар нигә кире кайтканнар... Яралы кошны эзлиләр, таба алмыйлар. Нигә дип аттың, Сәет абый?
Сәет. Юкка борчылма, җиләгем, бер үрдәген югалтканнан Таллыкүл корымас. Без язмыштан өстен яңа чор кешеләре! Кара әле минем күзләремә... Онытмассыңмы мине, әйт, Таллыкүл буйлары ишетелерлек итеп!
Мөнирә. Менә ядкарь дәфтәре... Сакла... Онытма мине!
Сәет. Онытмам сине!
Җырлыйлар.
Сакла мәңгегә истәлегемне,
Исә юл җиле, аерылу җиле.
Сау бул, саф гөлем,
Зәңгәр яшьлегем, 
Онытма мине!
Онытмам сине!
Калыр еракта Гашыйклар иле,
Кагылыр килеп яшьлегем җиле.
Кайтыр моң булып,
Әйтер мин булып:
Онытма мине!
Онытмам сине!
Тормыш юлыңда, гомерең соңында
Яшьлек дәфтәрен актарсаң иде...
Күңелең үсәр,
Исеңә төшәр:
Онытма мине!
Онытмам сине!
Мөнирә. Әйдә, Гашыйклар тавына күтәрелеп ант бирик!
Сәет. Әби-бабайлар әкиятенә ышанасыңмы? Син яшь бала шул әле...
Мөнирә. Борынгыдан калган гадәт, исеңә төшерәм, Сәет абый.
Ләлә тавышы. Шул тау башына менеп, гашыйклар бер-берсен ташламаска, гомер буе тугры булырга, шул урында кабат очрашырга вәгъдә биргәннәр. Кем дә кем антын бозса,— нинди дә булса бәла килә. Ул адәм йә авырый, йә үлә, йә бәхетсез язмышка дучар була...
Мөнирә. Киттек, Сәет абый!
Сәет. Әйдә, күңелең булсын...
Гашыйклар тавына менәләр.
Мөнирә. Без икәү —Г ашыйклар тавында,
Төн таңны озаткан чагында.
Сәет. Күзләрне тутырып карыйм бер
Сагышлы аерылу таңында.
Мөнирә. Аста — күл, үрдәкләр тирбәлә.
Китәргә юллары бүленгән.
Сәет. Мин барлык көчләрне җиңәрмен,
Мин өстен калырмын үлемнән!
Мөнирә. Онытма бу төнне, бу таңны,
Сәет. Ә мине? Киткәч тә онытырсың...
Мөнирә. Бөгелә-сыгыла гармун уйный,
Ул ничек онытылсын!
Сәет. Сагынганда нихәл итәрмен?
Көтәрсеңме мине?
Мөнирә. Көтәрмен!
Сәет. Вәгъдәме? 
Мөнирә. Вәгъдә!
Сәет. Очрашу таңнарын без көтик!
Мөнирә. Көтәрмен. Вәгъдәмне җил алмас.
Сүзләрне җыр белән беркетик!
Сәет. Гашыйклар тавында,
Мөнирә. Гашыйклар җанында
Бергә. Вәгъдәм дә, ядкарь дә югалмас!
Вәгъдә җыры.
Ниндидер моңнар бар,
Ниндидер шомнар бар
Каеннар, имәннәр шавында,
Онытыйк шомнарны,
Каршылыйк таңнарны
Бергәләп Гашыйклар тавында.
Без — тауның башында,
Мәңгелек каршында —
Гашыйклар кавышкан урында.
Җанда — Ай нурлары,
Хисләр саф, югары:
Биектә — Киек Каз Юлында.
Син әле янымда,
Хушлашу таңында
Сүз бирик изге Җир алдында:
Аерылган көннәрдә,
Булыйк гел үрләрдә,
Булыйк гел Гашыйклар тавында!
Ләлә ядкарь укуны тәмамлап.
Аерылган көннәрдә
Булыйк гел үрләрдә,
Булыйк гел Гашыйклар тавында...
Ядкарь шунда өзелә...
Сәет. Шул көнне мин фронтка киттем. Аннан соңмы: Окоп, үлеш, кырылыш... Соңыннан гына белдем, бер һөҗүмнән соң өйгә "үлде" дигән хәбәр җибәргәннәр. Дошман тылында йөрдем, үле гәүдәләр өстеннән шуыштым, чәнечтем, үтердем. Гашыйклар тавы яшьлекнең хыялый бер мизгеле булып кына калды. Өстеңә сызгырып бомбалар яуганда, һәр адымда үлем сагалаганда, яшьлек хатирәләре сүнә икән. Камалышта калып, күпме газап чиктем, яраландым, әсирлеккә эләктем, качтым, үзебезнең якка чыктым. Өйдәгеләр өчен мин — һәлак булган кеше... Аннан соң госпитальдә сине очраттым... 
Ләлә. Шуннан соң без икебез монда — Себергә — минем туган җиргә киттек. Нигә син минем белән киттең, Сәет? Нигә Гашыйклар тавына, Мөнирәгә кайтмадың?
Сәет. Белмим. Әллә әсир дигән хурлыклы тамга белән кайтып күренәсе килмәде... әллә... үзем дә аңлата алмыйм хәзер.
Ләлә. Нигәләр генә сөйләттем...
Сәет. Мин сине алдамадым, Ләлә. Мин сине бик тә ихтирам итәм... Син булмасаң...
Ләлә. Ихтирам гына иткәнсең шул...
Сәет. Еллар узды, җилләр исте үзебезнең Таллыкүлне искә төшереп, сулар акты тирбәлеп, атылган үрдәкне, юллары бүленгән киек кошларны хәтерләтеп... Тауга менгәндә тын кысыла башлады... без йөгереп менгән Гашыйклар тавын сагындырып... Саф җанлы табигать баласы Мөнирәгә: "Кайтырмын, көт!" — дигән егет мин түгелме соң? Гомеремнең соңгы еллары — тоташ газап... Ник кайтмадым Таллыкүлгә, Гашыйклар тавына, мин бит вәгъдәләр бирдем Мөнирәгә. Гөнаһсыз пакь күңелле яшүсмер, бәлки, мине көткәндер тилмереп... Әллә ничә тапкыр кайтырга, бу фани дөньядан киткәнче Мөнирәдән бәхиллек сорарга ниятләп карадым. Дүрт ел үлем белән көрәшкән һәм шул үлемне җиңеп чыккан солдатның шуңа батырлыгы җитмәде. Хәзер, бик теләсәм дә, кайта алмыйм... Вәгъдәгә хыянәт... Әллә, мин әйтәм, язмыш шуның өчен үземне каһәрлиме? Ярты гәүдәм хәрәкәтсез...
Ләлә. Сәет, тынычлан.
Сәет. Хәзер... бөтен өмет синдә, Ләлә... Әгәр мин... әманәт тапшырсам... син... анда... бара алырсыңмы?
Ләлә. Кая?
Сәет. Гашыйклар тавына. Мөнирәгә.
Ләлә. Гашыйклар тавына? Мөнирәгә? Мин?
Сәет. Әйе. Син.
Ләлә. Мине... үзеңнең хатыныңны... аның янына? Юк! Юк!
Сәет. Ләлә, бу... минем әманәтем. Мин... дөньядан аның бәхиллеген алмыйча китә алмыйм.
Ләлә. Мин сине шундый хәлдә ташлап китимме? Юк, Сәет!
Сәет. Минем өчен борчылма...
Ләлә. Юк, Сәет, булмый. Кузгатма иске яраларыңны. Врач буларак әйтәм.
Сәет. Бу... минем соңгы үтенечем...
Ләлә. Мин нишләргә тиеш?
Сәет. Таллыкүл... Мөнирә Идрисовага шушы тасмадагы җырны тапшыр... (Кассета бирә.) 
Ләлә. Ярый, Сәет, мин барам.
Сәет. Мин сиңа ышанам, Ләлә... Сәлам барысына да... Таллыкүл камышларына, Гашыйклар тавына. Зәңгәр яшьлегемә... Хәерле юл!
"Яралы кош" җыры ишетелә.
ИКЕНЧЕ ПӘРДӘ Җәй ахыры. Якында — шәрә тау. Суы бик аз гына калган, сазлыкка әверелгән күл. Басма. Анда, аякларын салындырып, Мирсәет белән Алсу утыралар.
Мирсәет. Их, җаныем, суларда...
Алсу. Су чәчрәтеп уйнарга!
Мирсәет. Чәчрәтерлек суы да юк...
Алсу. Камышлары бар ич. Мирсәет, күлгә керергә курыкмыйсыңмы?
Мирсәет. Медаль аласың киләмени?
Алсу. Нинди медаль?
Мирсәет. Суга батучыны коткарган өчен!
Алсу. Аласым килә! Килә!
Мирсәет (балакларын сызганып). Бәхил бул, киттем! (Төшә.)
Алсу. Кара аны, батсаң-нитсәң, кайтып керәсе булма, җаныңны алырмын!
Мирсәет. Минем җаным юк, Алсу!
Алсу. Кайда?
Мирсәет. Саклык кассасына салдым.
Алсу. Нигә?
Мирсәет. Васыять калдырам, кайтмый калсам, барып алырсың.
Алсу. Үзең булмагач, синең җаның белән нишлим мин?
Мирсәет. Ярар, алайса, үзем белән алып китәм... Коткарыгыз, батам!
Алсу. Әллә чынлапмы?
Мирсәет. Валлаһи, батам! Алсу, бир кулыңны!
Алсу. Мине дә үзең белән күл төбенә алып китмәкче буласыңмы? Юк инде... Кара, мин сине шаярасың дип торам... Мә, тот! Таяк сузуга, Мирсәет аны үзенә тартып төшерә. Аның кычкырган, бераздан тынган тавышы гына ишетелә. Алар күтәреләләр. Алсу —
Мирсәетнең кочагында... 
Алсу. Әрсез! Мәхәббәтсез! Чәчләрне туздырып бетердең...
Мирсәет. Иртәгә китеп югалачак сөйгән ярыңны коткарган өчен! (Камыш җикәне суза.) Төсем итеп сакла!
Алсу (ала). Сине сагынып мин дә шулай саргаерга сүз бирәм. Әбәү, кыяфәтсез, ю тәпиләреңне!
Мирсәет (аякларын юып). Әллә иясе бар инде бу күлнең? Аяктан тартты...
Алсу. Аяк юарлык суы да булмаган күлгә кем ия булсын...
Мирсәет. Алсу!
Алсу. Әү!
Мирсәет. Әгәр мине бик сагынсаң, аягыңны суга тык!
Алсу. Ярар. Аягымны гына түгел, башымны да тыгармын, яме?
Мирсәет. Ярар. Бу күлнең чыннан да иясе булган, Ди...
Алсу. Әкият! Безнең оныклар нинди әкият сәйләгән булырлар икән?
Мирсәет. "Борын-борын заманда Таллыкүлдә бакалар бакылдаган, имеш..."
Алсу. Янәсе! Әй, безгә тавы ни дә күле ни... Барыбер китеп югаласы. Син — иртәгә...
Мирсәет. Син — бер елдан. Әле шушы кипкән бака күлен дә сагынган булырбыз... Мин бүген шушында узган балачагым белән саубуллашам.
Алсу. Кит аннан, котсыз, минем белән саубуллашырга килгән дисәм... (Үпкәләп басмадан китә.)
Мирсәет. Тукта инде, үпкәләмә. Аерылышу кичендә булса да, күзләремә караган бул. Яратам ич мин сине.
Алсу. Һи, сез тасма телләргә ышансаң... Китәсез дә онытасыз!
Мирсәет. Ә сез, кызлар — җилбәзәк күбәләкләр. Без китү белән...
Алсу. Ә сез, егетләр, берәр чибәр кыз күрсәгез...
Мирсәет. Ә сез —к ызлар...
Алсу. Ә сез... егетләр... барыгыз да вәгъдәсезләр!
Мирсәет. Кем? Безме вәгъдәсезләр?
Алсу. Менә борынгылар ярата да, көтә дә белгәннәр...
Д уэт.
Барсы да узганнар,
Барсы да үткәннәр,
Элек тә кочканнар,
Кочкан-үпкәннәр.
Таһирлар киткәннәр,
Зөһрәләр көткәннәр, 
Барсы да узганнар,
Барсы үткәннәр.
Өзелеп көткәннәр,
Түземнәр, сабырлар
Гашыйклар тавында
Мәңгегә калырлар.
Барсы да узганнар,
Барсы да үткәннәр,
Гашыйклар ярларын
Сагынып көткәннәр.
Егетләр киткәннәр,
Яшь кызлар көткәннәр,
Барсы да узганнар,
Барсы үткәннәр.
Өзелеп көткәннәр,
Түземнәр, сабырлар
Гашыйклар тавында
Мәңгегә калырлар.
Ә безнең мәхәббәт
Узмаган, алдадыр,
Гашыйклар тавында
Кавышыр таңдадыр.
Җил булып исәрмен,
Су булып агармын,
Мин сине югалтмам,
Эзләп табармын.
Өзелеп көткәннәр,
Түземнәр, сабырлар
Гашыйклар тавында
Мәңгегә калырлар!
Алсу. Мирсәет, куып тот мине! (Аяк астыннан алып иске бер дәфтәрне аңа ата.)
Мирсәет. Алсу, тукта!
Каршыларына Ләлә килеп керә.
Ләлә. Исәнмесез, матурларым?
Мирсәет. Исән булмасак, әллә син доктормы?
Алсу. Әссәлам-вәссәлам!
Ләлә. Әйе, мин чыннан да доктор. Әйтегез әле, Гашыйклар тавы кайда?
Мирсәет. Алдыгызда бит... әнә!
Ләлә. Шушымы?
Мирсәет. Ышанмасаң —а нысы синең эш.
Ләлә. Ә Таллыкүл?
Алсу. Әллә сез Каф тау артыннанмы? 
Ләл ә. Себердән. Таллыкүл, чыннан да, шулмы?
Мирсәет. Шул димен ич инде!
Ләл ә. Талы да, күле дә юк икән...
Мирсәет. Кирәге дә юк!
Ләл ә. Мин... Мөнирә Идрисованы эзлим. Аны каян табарга?
Мирсәет. Алсушка, аның Мөнирә Идрисова белән сөйләшәсе килә!
Алсу. Барсын, сөйләшсен, бик кирәк булгач! Шушы тирәдә Мөнирә Идрисова!
Мирсәет. Әнә! Алсушка, йөгер, тотам!
Алсу. Тоттырмыйм!
Чыгып йөгерәләр.
Ләлә. Әллә алдадылармы Гашыйклар тавы дип... Корыган күл, сулган урман... Тукта, нигә соң әле мин үз иремнең сөйгәненә килдем? Кире китәргәме әллә? Юк, мине монда Сәетнең әманәте китерде... Үзеңне ничек тә җиңәргә тырыш, Ләлә... Бу нинди чәчәкле-җырлы дәфтәр? (Ала, укый.)
Каршылыйк яшьлекнең таңын
Яратып, кочак җәеп...
Онытма мине, Мөнирә!
Онытма мине, Сәет!
Ядкарь дәфтәре... Ташлаганнар... Тынычлан, йөрәк... димәк, көндәшем Сәетне күңеленнән йолкып аткан. Яңа салынган өй ягыннан Өмет чыга. Болдырга утырып тәмәке
кабыза.
Ләлә. Исәнмесез! (Өмет дәшми.) Исәнмесез!
Өмет (теләмичә). Исән әле.
Ләлә. Зилаировларның өе шушымы?
Өмет. Шушы булса, ни әйтерсез?
Ләлә. Әллә сез Зилаиров нәселеннәнме?
Өмет. Булуы да ихтимал. Зилаировның кайсысы кирәк?
Ләлә. Сәете.
Өмет. Аның исеме генә калды... мәрмәр ташта. Үлгәннәрнең кемгә кирәге бар?
Ләлә. Сиңа, миңа...
Өмет. Сиңа нигә ул?
Ләлә. Мин аны бераз белә идем.
Өмет. Белә идегез? Әллә очраштыгызмы?
Ләлә. Фронтта. Ул яраланган иде.
Өмет. Аннан соң... терелдеме? 
Ләлә. Терелде. Тагын һөҗүмгә китте.
Өмет. Сез аны исән чагында, чыннан да, күрдегезме?
Ләлә. Чыннан да.
Өмет. Кайчан?
Ләлә. 1945 ел. Май башы. Германия.
Өмет. Шуннан соң... сигезенче майда һәлак булды дип, икенче тапкыр үлем хәбәре килде.
Ләлә. Кызганыч.
Өмет. Ниндирәк иде ул? Төсе, холкы, табигате? (Аракы алып чыга, өстәлгә куя.) Егылып эчүне ташласам да, бу уңайдан әзрәк ярый да торгандыр... Утырыгыз... (Рюмкаларга сала.) Искә алыйк. (Эчә. Ләлә авыз тидерә.) Элегрәк килсәгез, өстәлдә кыр үрдәкләре булыр иде...
Ләлә. Алар ташлап киттеләрме?
Өмет. Без, ягъни, нефтьчеләр, аларны кырып салдык. Музейга куярга да калмады.
Ләлә. Сездә монда да бик каты сугыш булып узган икән... Табигать белән...
Өмет. Әйе. Сугыштык. Без җиңдек! Күкрәк тулы орден-медаль! Капкалап утырыгыз...
Ләлә. Сез җырлыйсызмы?
Өмет. Без бер генә җыр беләбез: "Салып җибәр салганны, сорама каян алганны! Салып җибәрсәң салганны, баса йөрәк янганны!" Әти кеше җырлый идеме?
Ләлә. Аның тавышы бик тә ямансу, моңлы иде.
Өмет. Берәр җырын хәтерләмисезме?
Ләлә. Онытылган. Искә төшерермен.
Өмет. Ул ниндирәк иде?
Ләлә. Күзләрендә ниндидер тирән сагыш... синеке кебек... Чәчләре дә синеке кебек каты... кара иде... Сез әллә аның туганымы?
Өмет. Юк. Мин аның туганы түгел. Мин Сәет Зилаировның үзе киткәч туган малае. Ягъни мәсәлән, Өмет...
Ләлә. Сәет Зилаировның малае бармыни?! (Сикереп тора, үзен җиңеп, кире утыра.)
Өмет. Балалары барлыгын да белмичә теге дөньяда ятучылар өчен! (Эчә.) Аның малае гына түгел, оныгы да бар әле. Әнә үзе килә... ягъни мәсәлән, минем малаем...
Мирсәет күренә.
Мирсәет. Исәнме?
Өмет. Нихәл! Менә... бабаңны фронтта күргән кеше килгән.
Ләлә. Ә-ә... без таныш инде.
Өмет. Бабаңны соңгы тапкыр күргән... 
Мирсәет. Соң, күрсә?! Кайдадыр бер гармун ята иде бугай. Бир әле!
Өмет. Иске өйдә. Кереп ал!
Мирсәет өйгә керә.
Ләлә. Нигә ул... әтисе белән шулай...
Өмет. Аралар салкын. Әнисе белән калада... аерым...
Мирсәет (гармунда русча көй акыртып чыга). Җаны бар әле моның!
Өмет. Бабаңның җаны анда... Аны да, мине дә армиягә шул озатты. Хәзер сине...
Мирсәет. Хәзер Гашыйклар тавына менәбез.
Өмет. Әби-бабайларың антны таң алдыннан биргәннәр.
Мирсәет. Безгә барыбер! Озатырга киләсеңме? Килмәсәң дә ярый!
Өмет. Киләм.
Мирсәет. Бәхил бул! (Гармун уйнап чыга. Өстәлдәге аракыны кесәсенә алып тыга.)
Өмет. Безнең якты киләчәк...
Ләлә. Өмет, бу дәфтәр сезгә таныш түгелме?
Ө м е т (дәфтәрне ала, актара). Бу бит әнинең ядкарь дәфтәре. Каян алдыгыз?
Ләлә. Җирдә... аяк астында ята иде.
Өмет. Әйе... әйе... искә төште. Димәк, мин аны яңа өйгә күчкәндә чыгарып атканмын... Дөресен әйткәндә, мин аны, югалткач, эзләп тә карадым... Аннары кул селтәдем... Кызык... Ниләр язды икән?
Ләлә ядкарь дәфтәрен укый.
Йөзләрдә хәсрәте күренер,
Күзләрдә тамчылар күренмәс,
Кошларның юллары бүленер,
Ярымның юллары бүленмәс.
Толымым билемә уралыр,
Өметем кайгыга уралмас,
Киек кош юлларда югалыр,
Сөйгәнем яуларда югалмас! (Бер өлешен Өметкә бирә.)
Өмет. Көйләмә син миңа, авылым,
Яуларда үлгәннәр бәетен,
Туктатып сугышлар давылын,
Барыбер кайтыр ул — Сәетем!
Ләлә. Баламны күкрәккә кысам мин,
Ул сиңа охшаган шулкадәр!
Әйтмәгез, тыңламыйм, ышанмыйм:
"Үлде!" дип килсә дә йөз хәбәр... 
Мөнирә (сабый баласын кулына тоткан). Өметем минем, асыл егетем, үчтеки, үчтеки! Әттәне сагындыңмыни, мин дә бик сагындым шул аны. Хәзер кайтыр, озак көттермәс...
Сафа керә. Кулында чыбыркы.
Сафа. Көтмә, кызым, кайтмас Сәетең.
Мөнирә (сабый булып). Нигә алай дисең, дәү әттә?
Сафа. Үлем хәбәре килдеме, килде — факт! Тагын бер факт кирәкме? Урман кискәндә берәүне очраттым. Ул Сәетне әсирлектә күргән. Аннан соң кара кәгазь килде.
Мөнирә. Ул... үле килеш күргәнме?
Сафа. Тиресе белән сөяге генә калган иде, ди... Бичара...
Мөнирә. Сөйләмә, дәү әткәй, минем әттә бичара түгел!
Сафа. И кызым, атаң сүзен тыңламый ялгыштың. Әйдә, киттек үзебезнең өйгә, атаң нигезенә. Саргайма япь-яшь килеш үлгән иреңне көтеп... Тәрәзәне кадаклыйбыз да...
Мөнирә. Ачуланма, дәү әттә, без кайтмыйбыз. Без әттәне көтәбез.
Сафа. Тач үземә охшагансың, киребеткән нәмәстә, тагы чыбыркы көтәсеңме? (Селтәнә.)
Мөнирә. Ул кайта, ул монда кайта, без моннан китмибез.
Сафа. Әй, бала, бала... Үзең дә һаман нарасый шул... Чыбыркы түгел, тел тидерергә дә жәл... Теге вакытта чынлап суктырасы калган. (Чыгарга кузгала.)
Мөнирә (чыбыркыны ала). Әткәй!
Сафа. Акылга килдеңме әллә?
Мөнирә. Онытып калдыргансың...
Сафа. Балалы өйнең матчасында чыбыркы булсын! (Чыга.)
Өмет ("дәвам итә).
Синнән тик бер ядкарь-дәфтәрең...
Югалтмый кадерләп сакладым.
Төшемдә күрәм дә сагынам
Өметнең яшь бала чакларын.
Мөнирә. Өмет, балам, нишләдең?
Өмет. Берни дә эшләмәдем.
Мөнирә. Кил әле, кил. Күлмәгең ертылган, борының канаган. Сугыштыңмы әллә?
Өмет. Сугыштым ла...
Мөнирә. Кем белән? 
Өмет. Түбән оч малайлары белән.
Мөнирә. Кем башлады? Алармы? Хәзер әниләренә барам.
Өмет. Үзем!
Мөнирә. Нигә?
Өмет. Мыскыл итмәсеннәр...
Мөнирә. Ни дип мыскылладылар?
Өмет. Мине үрдәк диләр...
Мөнирә. Шуңа ачуландыңмы?
Өмет. Тагын бер әйтеп карасыннар!
Мөнирә. Дөрес әйткәннәр, Өмет. Без, чынлап та, үрдәкләр...
Өмет. Син дә мыскыл итәсеңме?
Мөнирә. Туктале, тыңла мине. "Үрдәк" дигәнгә бер дә үпкәләмә. Нәселебезгә мәңге чәпәлгән кушамат ул. Шәҗәрәбездә җиденче бабабыз да, аннан элгәреләре дә — үрдәкләр. Иң әүвәлге Әнкәбез — Гашыйклар тавындагы Серле үрдәк. Аны явыз бәндәләр атып Җиргә төшергәннәр. Канатлары сынган яралы кош Җирдә тормыш итә башлаган. Барыбер гел-гел сагышланып зәңгәр күккә караган. Шуңадыр без — яралы, моңлы нәсел. Үрдәкләр без!
Өмет. Минем үрдәк буласым килми!
Мөнирә. Буласың киләме, килмиме, син дә үрдәк, балам. Табигать язган язмышны син генә үзгәртә алмыйсың.
Өмет. Бел —к еше маймылдан килеп чыккан!
Мөнирә. Каршы килмим. Кайбер адәмнәр, чыннан да, маймылдан яралгандыр. Без — Таллыкүллеләр — кошлар нәселеннән...
Өмет. Каян алып әйтәсең моны, әнкәй?
Мөнирә. Хыялда да, төштә дә гел кош булып очам. Маймылдан яралган булсам, агач башына үрмәләүдән узмас идем. Нигә соң мин биеккә, кошлар югарылыгына күтәреләм дә, уяна-уяна гына Җиргә төшәм?..
Өмет ("укый).
Нинди уй бу газиз башымда,
Берсе дә аңламый иделәр:
"Өметең унсигез яшендә,
Әллә син хыялый..." —диделәр.
Ләлә. Кыен ул йокысыз төннәрдә
Җилләр дә тәрәзә чиртмәсә...
Хәсрәтем сөйләргә кемнәргә?
Өметем-балам да читләшә?
Өмет. Өметем-баламның һәр сүзе
Ут булып йөрәккә уелган.
Кул тартмый бу хакта язарга...
Гашыйклар тавына ни булган? 
Бульдозер гөрелтесенә халыкның шау-шуы кушыла.
Мөнирә. Тукта! Сүндер моторыңны!
Өмет тавышы. Ни кирәк сезгә?
Мөнирә. Гашыйклар тавын мәсхәрәләргә без рөхсәт итмибез!
Өмет. Рөхсәт итмисез?! Сез? Безгә? Монда бораулау эшләре башлана. Әмер!
Мөнирә. Без аны дөрес түгел дип табабыз!
Өмет. Китегез юлдан!
Мөнирә. Тапта! Үткәрмибез!
Өмет. Дәүләт планын өзгән өчен җавап бирерсез! (Танып.) Әнкәй?! Син?! (Юлдан күтәреп ала.)
Мөнирә. Йа Алла... Өмет?.. Син?! Өздең өметләремне... Ник шуңа ризалаштың?
Өмет. Мин кушканны үтим. Туктале, нишләп юкка тавыш куптарасың? Котыртып, халыкны күтәргәнсең...
Мөнирә. Беләсең ич Гашыйклар тавының изге икәнен. Ул — Таллыкүлнең иманы...
Өмет. Изге... иман... Муллалар сүзен сөйлисең.
Мөнирә. Мәңге искермәскә тиешле йолалар бар. Гашыйклар тавы...
Өмет. Җитте! Монда дини картлар корбан чалалар. Димәк, бу урын, начальник әйткәнчә, искелек калдыгы. Без аны тар-мар итеп шуның хәрабәләрендә яңа тормыш корабыз!
Мөнирә. Гашыйклар тавында нефть юк!
Өмет. Син беләсеңме, безме?
Мөнирә. Тау астында су агып ята...
Өмет. Нәрсәгә таянып әйтәсең?
Мөнирә. Риваятькә! Үрдәк киткәннән соң, аның күле тау астына качкан.
Өмет. Дин әкиятләре!
Мөнирә. Борынгылар хак әйткәндер: тавын ташлап киткән Үрдәк менә шуңа күрә кайтмый да инде...
Өмет. Хыялый! Гомерең буе кайтмаган иреңне көтеп картайдың. Җүләр син, әнкәй! Без — эш кешеләре! Эш! Эш! Йолага килгәндә, аңла: чор — башка, җыр — башка, яшьләр, машиналары булмаса, тауга күтәрелергә иренәләр. Кайда туры килә... шунда...
Мөнирә (Өметнең яңагына суга). Оятсыз!
Өмет. Ах, шулаймы?! Барыбер безнеңчә булыр!
Ләлә ("укый).
Очалмый төшкәндер — яралы...
Таллыкүл суында киек кош.
Хәбәр бу — юллары ураулы, —
Көтәрмен унар җәй, унар кыш. 
Өмет. Күзәтәм киек кош эзләрен,
Китәрдәй булам ла кушылып,
Уянып язларын, көзләрен
Күңелем җилпенә кош булып...
Ләлә. Карурманда юри адашулар
Калды, ахры, матур төш булып,
Үзең кайталмасаң, төшләремә
Кайтчы, зинһар, очар кош булып...
Мөнирә. Сә-е-т!
Сәет. Әү-ү!
Мөнирә. Син кайда?
Сәет. Әллә кайларда!
Мөнирә. Тавышың кайтты, үзең — юк!
Сәет. Кичер, Мөнирә, мин әлегә кайталмыйм!
Мөнирә. Сине шундый күрәсем килә, Сәет!
Сәет. Мөнирәм, көт!
Мөнирә. Исән генә бул, Сәетем, сабыр канатларым сынганчы көтәрмен.
Сәет. Мин Серле үрдәк белән бергә кайтырмын!
Мөнирә. Син әле үзең киткәч туган улың Өметне дә күрмәдең. Ул инде ир-егет, үзеңә охшаган...
Сәет. Улым? Өмет? Күзләре нинди? Чәче?
Мөнирә. Тач үзең инде.
Сәет. Каян алдың шундый ягымлы исемне?
Мөнирә. Әллә... үзеннән-үзе... ихластан...
Сәет. Әй, гармунымны сагындым, Мөнирә. Тузан кунып, аның телләре күгәреп беткәндер инде.
Мөнирә. Сайраплар тора. Оныгың уйный.
Сәет. Минем оныгым да бармыни? Исеме ничек?
Мөнирә. Мирсәет.
Сәет. Тагын бер Сәет?
Мөнирә. Мин аңа тугач ук шулай дип дәштем. Башка исем юк.
Сәет. Их, Мөнирәм, гармунда уйнап, сине җырлатып, Таллыкүл урманнарында адашырга!
Мөнирә. Әйдә, адашыйк соң... Яшьлектән, томан эченнән ап-ак күлмәк кигән кызлар пәйда була.
Беренче кыз. Мәхәббәтең кайда? Сәетең?
Икенче кыз. Калды бары дәфтәр битендә...
Өченче кыз. Ялгыз саргаюлар читен лә...
Беренче кыз. Яшьлегеңне зая үткәрдең...
Өченче кыз. Их, Мөнирә, бик тә ялгыштың...
Мөнирә. Араларны Өмет якынайта.
Әнә! Әнә! Сәет! Ул кайта! (Җырлый.) 
Карурманга барган идем,
Юри генә адаштым,
Сәет. Мине күргәч, телсез калдың,
Адаштым дип алдаштың.
Мөнирә. Синең йөргән юлларыңда
Җиләкләрем түгелде.
Кырын каравыңны белгәч,
Күңелләрем сүрелде...
Сәет, элекке кебек җырла!
Сәет. Тырышам бит.
Мөнирә. Без элек тырышып җырламадык, үзеннәнүзе...
Сәет. Ничек җырлый идек соң без, онытылган.
Мөнирә. Дәртле, сөенечле, өметле иде җырыбыз. Хәзер авыр хәсрәт тавышыңда. Әйдә, элеккечә җырлыйк...
Сәет. Җиләклеккә барма инде,
Барма инде, адашма... (Үзе дэ, тавышы да югала.)
Мөнирә. Сә-ет! А-у-у! Син кайда?! Ник дәшмисең?..
Өмет ("укый).
Өмет, балам, икәү генә белик,
Уйга калып, тауга менәрсең...
Язу авыр моны: бер укырсың,
Акылыңа килеп, миннән соң...
Мөнирә (тәсбих тартып, мөнәҗәт әйтә).
Халык китәр уңга-сулга,
Изге гамәл һич кылмаслар,
Ләкин мал күп булыр кулда —
Менә шундый заман җитәр...
Өмет ("кызмача кайтып керә). Но, абыстай! Абстайновка шундый диген, ә?
Мөнирә (дәвам итә). Ил гыйлеменә уку бетәр...
Өмет (бер төргәк акча чыгарып ыргыта). Ал!
Мөнирә. Мәктәпләрне вәйран итәр...
Өмет. Ал, дим! Премия!
Мөнирә. Галимнәрдән чалма китәр...
Өмет (аракы чыгарып). Стакан!
Мөнирә. Менә шундый заман җитәр...
Өмет. Кабымлык!
Мөнирә. Хатыннардан оят китәр!..
Өмет. Нәрсә мыгырданасың?
Мөнирә. Балалардан шәфкать китәр...
Өмет. Өеңдә динне пропагандалаган өчен дип, эшеңнән кудылар. Мине, партия кешесен, хур итәсең! Акчаны азсынасыңмы?! 
Мөнирә. Миңа харам акчалар кирәкми.
Өмет. Нәрсә, хәер акчалары китерәләрме әллә?
Мөнирә. Мин беләм, сез эшләнмәгән эш өчен, алдап, премия аласыз...
Өмет. Син аңла, Алла бәндәсе, алдамасаң, премия тоттырмыйлар. Дәүләт безне алдый, без — дәүләтне! Ике як та канәгать. Тормыш — ул бер-береңне алдау. Менә син мескенне дә алдаганнар... Ярар, булган хәл булган... Тик мине бу дөньяга алдап китергәнсез икән, нигә әле мин алдамаска тиеш?! Хәләл ни, харам ни — безгә барыбер! (Чыга.)
Ләлә (укый). Авылдан шәһәргә күчәләр.
Өмет тә күченә. Мин калам.
Берсе дә аңламый ич алар —
Юлларга чыгам да тукталам.
Язмышым нигезен калдырып,
Юк, китә алмыйм мин авылдан,
Сәетем, югалтып, каңгырып,
Эзләсә Гашыйклар тавыннан?!
Өнемдә, эшемдә, төшемдә,
Аңымда, җанымда, хисемдә,
Яуларга озаткан кичемдә —
Әйтелгән вәгъдәләр исемдә.
Өмет ("укый).
Син уяткан яшьлегем дә монда,
Вәгъдәләшкән тавым шушында.
Ераклардан тоям сулышыңны
Таллыкүлнең синсез кышында.
Өмет. Әнкәй, исәнме?
Мөнирә. Ничек килдең, балам, күз ачкысыз буранда?
Өмет. Сине кар күмеп китмәдемени әле? Әйдә, киттек! Машинамны Зирекледә калдырдым.
М ө н и р ә. Зиреклегә кадәр юл йөрерлекме?
Өмет. Йөрерлек! Киттек!
Мөнирә. Рәхмәт төшкерләре, юлны ачкансыз икән.
Өмет. Биклә ишегеңне!
Мөнирә. Кыстама, балам, мин моннан китмим.
Өмет. Таллыкүлдә бер җан әсәре дә юк... синнән башка... Яңа калада яңа фатирда уты балкып, кайнар суы агып, газы янып тора... Йә, әнкәй...
Мөнирә. Үзегезгә ошый икән, рәхәтләнеп яшәгез.
Өмет. Киттек!
Мөнирә. Китмим. Бер йомышым гына бар-барын...
Өмет. Әйт.
Мөнирә. Атнага бер булса да, юлын ачып тора алмассыз микән? 
Өмет. Монысы нигә тагын?
Мөнирә. Әткәң кайтканда юлда адашыр...
Өмет. Их, әнкәй, саташасың түгелме?
Мөнирә. Бер дә саташмыйм, балам, әткәң юлга чыгарга җыена.
Өмет. Каян синдә шундый уй?
Мөнирә. Бүген төшемдә Гашыйклар тавындагы күлне күрдем. Серле үрдәк, төшәргә ниятләп, күл өстендә әйләнә, имеш. Бер канаты каерылса да, кайткан, җанаш! Кайта болай булгач әткәң, әзерлән!
Өмет. Бичара. Төшкә ышанасың...
Мөнирә. Ул исән. Күңелем тоя, ул кайтырга әзерләнә...
Өмет. Әнкәй, уян!
Ләлә. Үрдәкләр төшмичә китәләр.
Таллыкүл чалт аяз, юк — томан.
Минутлар, сәгатьләр үтәләр
Кавышалмый, Сак белән Сок сыман.
Өмет. Бу ялгызлык ник картайта икән,
Аңлат миңа шуны, төшендер.
Ядкарь булып калсын оныкларга,
Бу төш, бәлки, соңгы төшемдер?!
Мөнирә. Сәет, зинһар, төшемдә булса да, биш минутка гына кайт. Соңгы тапкыр сорыйм...
Сәет. Исәнме, матурым?
Мөнирә. Әлегә исән. "Матурым" дидең... Сине көтәкөтә әллә картаям да инде. Матурлыгым, исәнлегем улыма, оныгыма күчте, ахры.
Сәет. Карт көнеңдә нигезеңдә ялгызың калгансың түгелме соң? Балаларыбыз — Өмет, Мирсәет кайдалар?
Мөнирә. Киттеләр. Барысы да киттеләр. Таллыкүлдә — берүзем.
Сәет. Әллә бөтенләй ташладылармы үзеңне?
Мөнирә. Өмет күпме ялварды —к үчмәдем. Рәнҗемим. Хәлемне белеп тора.
Сәет. Хәлең ничек, Мөнирә?
Мөнирә. Минем хәлем ярыйсы ла. Тик Таллыкүл өчен җаным әрни. Яшьләр Таллыкүлне ташладылар, бабаларыбыз калдырган юлдан каерылдылар, риваятькә, изге Җиребезгә хыянәт иттеләр. Матурлыгын файдаландылар да, картайтып, ямьсезләтеп, алыр нәрсәсе калмагач, ташлап киттеләр. Ничек сызланмыйсың! Ничә гасырлар сыналган иң асыл гадәтләрне, мең еллар сабыйлар бишеген тирбәткән моңны-телне ташладылар...
Сәет. Чыннан да, Таллыкүлгә ни булган? Танырлык та түгел. Кыр үрдәкләре кайткан вакыт... Берсе дә күренми... Әллә мин гаеплеме соң? Теге вакытта...
Мөнирә. Без һәммәбез дә гаепле Әнкәбез —Т абигать алдында!
Сәет. Нигә дип аттым? Ник аттым?
Мөнирә. Синең вөҗданың сау, димәк... газапланасың. Кайтып керсәң, җаннарың тетрәр... Шәфкатьле җаннар яудан кайтмадылар шул.
Сәет. Нинди хозур иде Таллыкүл буйлары!
Мөнирә. Их, Сәет... Табигать шәрәләнеп калгач, адәмнәрнең җаны ярлыланды, тупасланды, мәхәббәтләре сүрәнләнде, туган җирләреннән суынды.
Сәет. Мин суынмадым. Мин элеккечә яратам, Мөнирә!
Мөнирә. Мин китәм шул инде, Сәет. Нигә элегрәк кайтмадың? Шулай да мин өметне өзмим... Өметем кала, Мирсәетем кала... Сау бул, Сәет, мин китәм...
Сәет. Тукта! Китмә! (Мылтыгын алып ата.)
Мөнирә. Их, харап иттең... Нигә аттың?
Сәет. Мин үрдәккә аттым.
Мөнирә. Үрдәк мин бит инде, Сәет!
Сәет. Янымда гына җан бирергә яткан яралы кош... синме, Мөнирә?
Мөнирә. Мин, Сәет. Барыбер мин бәхетле, сине күреп, кайнар кулларыңда, туган җиремдә җан бирәм...
Сәет. Мөнирә, кичермә мине, бәхилләмә, каргап кит! Юк, ташлама мине! Син мәңге көтәргә дип, Гашыйклар тавында вәгъдә бирдең...
Мөнирә. Мин вәгъдәмә тугры калам, Сәет, көттем, көтәрмен анда да! Сау булыгыз, исән булыгыз, ике Сәетем, исән бул, Өмет!
Яктыра.
Өмет. Мин... исән... Нигә мин исән?!
Ләлә. Ул... үзе кайда? Минем аның үзен күрәсем килә. Аңа гына тапшырасы әманәтем бар.
Өмет. Минем дә аның янына бик барасым килә. Башымны күкрәгенә куеп, аның кичерүен сорыйсым килә. Әмма...
Ләлә. Димәк?
Өмет. Әйе... Шул басмада керләр чайкаганда... Васыятен әйтеп өлгерде: "Гашыйклар тавының ташын куегыз... Шулай дип языгыз:
"Сәет!
Кайтырсың, шушында табарсың...
Өзмимен өметне. Мин көтәм.
Мөнирә". 
Ник, нигә бер сүз дә дәшмисез?! Йә, сүгегез эт итеп... кыйнагыз, типкәләгез "нинди ананы югалткансың!" дип... Сез бит сүгәргә, акыл өйрәтергә оста! Миңа хәзер бер коточкыч, аяктан егарлык сүз кирәк, үзәккә үтәрлек бер сүз! Сез бит сүз осталары, табыгыз бер сүз! Миңа ул сүзне әйтергә атам булмады... Әнием нечкә күңелле, юаш иде... Яңакка сугуы да иркәләү кебек кенә иде. Үтергеч бер сүз әйтегез миңа!
Ләлә. Өмет...
Өмет. Ялгышкан әнкәй. Мин Өмет булалмадым.
Ләлә. Өмет, менә синең үзеңнән соң нинди ядкарь кала?
Өмет. Нинди ядкарьме? Миннәнме? (Өйгә кереп чыга.) Менә ниләр кала: күмгәндә, кайгырган булып, алдан күтәреп барырга орден, медальләр, күкрәк киереп президиумда тагып утырган тимер-томыр, значоклар, олауолау мактау кәгазьләре! Премия бирү турында приказлар! Тагын ниләр каламы? Кала... Актарылган таулар, сазлыкка әверелгән тирән күлләр, сүнгән чишмәләр, тар-мар ителгән куе урманнар, таланган Таллыкүл, бала хәсрәтен күтәрә алмыйча егылган ана туфрагы... мәхәббәтсез гаилә... куылган хатын... башында җилләр уйнаган бала... һәм бердәнбер куаныч биргән шушы... хәмер... кала... кала... Иң авыры шул, Таллыкүлне мәсхәрәләүдә катнашкан бәндәләрнең берсе мин! Рекорд артыннан рекорд куып, табигатьнең иң нәфис, иң илаһи җиренә бәреп кергәнбез. Әнә шулай Таллыкүлне таркаттык. Нигезендә бер әнкәй торып калды. Уйладым-уйладым да, соң булса да, әнкәй нигезендә йорт кордым. Иске өйгә дә кагылмыйм, ул — аның ядкаре. Гашыйклар тавына чияләр утырттым. Басмага карасам, әнкәм һаман керләр чайкый кебек. Шул кыяфәттә төшләремә килеп керә... Әнкәй яраткан шушы басмага кер чайкарга төшкәнмен, имеш...
Мөнирә тавышы. Өмет балам, бир, керләреңне үзем чайкап бирим.
Өмет. Әнкәй, кайттыңмыни?
Мөнирә. Мин әле кайтмадым. Керләреңне чайкашырга бик азга гына килдем.
Өмет. Кайда соң син? Тавышың бар, үзең юк.
Мөнирә. Бәй, улым, танымыйсыңмыни, алдыңда торам ич...
Өмет. Алдымда... үрдәк... син — юк...
Мөнирә. Шул үрдәк мин булам бит инде, балам.
Өмет. Серле үрдәк... син?
Мөнирә. Нигә гаҗәпләндең? Керләреңне бир әле, балам, анда юма, пычратасың ич. Менә монда су чистарак... 
Өмет. Рәхмәт, әнкәй, якынрак кил, башыңнан бер сыйпап алыйм инде. Исән чакта бер генә дә иркәли алмадым.
Мөнирә. Юк, килмим. Мин адәмнәрдән куркам...
Өмет. Нигә куркасың?
Мөнирә. Адәм балаларының риваятьтәге явыз аучыдан аермалары юк.
Өмет. Без сиңа тимәбез, Серле үрдәк — әнкәм... Кайчан кайтырсың соң?
Мөнирә. Гашыйклар тавындагы күлне үз урынында күрмичә, Таллыкүл урманнары шауламыйча, кешеләргә шәфкать иңмичә, кайта алмыйбыз! Кайта алмыйбыз!
Өмет (төштән өнгә кайтып, сикереп тора). Үрдәк! Кыр үрдәге! Кайта! Кайта! Төшсә ярар иде! Тагын бер үрдәк... ике...
Ләлә. Әллә берсе яралы инде... бик авыр... газапланып оча...
Өмет. Төшәләр... Яралы кошның исән калган балалары... Алар аерылу алдыннан күлләре белән саубуллашырга килгәннәр... Их, әнкәй белән әткәй генә күрмәделәр шушы көнне!.. Шулвакыт Ләлә магнитофонда Сәетнең "Яралы кош" җырын җырлата
башлый.
Сәет җыры.
Кыр үрдәген аттым очкан чакта,
Җаным әрни көн-төн, ник аттым?
Хәзер үзем яралы кош сыман,
Кайтыр юлларымны югалттым.
Өмет. Кем җырлый?! Тавышы әллә нинди... таныш кебек...
Ләлә. Бу... әманәт...
Өмет. Әманәт? Нинди әманәт?
Ләлә. Тыңла.
Сәет җыры.
Туган якларыңа кайт! Кайт!" диеп,
Киек кошлар тезелеп киткәндер.
Кайта диеп өзелеп көткәндер дә,
Көтә-көтә түземе беткәндер...
Өмет. Кем җырлый шулай үзәкне айкап? Кем ул?
Ләлә. Өмет, бу әманәт-җырны мин Мөнирәгә, бары тик Мөнирәгә тапшырырга тиеш идем. Ул — юк. Җырлаучы— Сәет Зилаиров...
Өмет. Сәет... Зилаиров? Әткәй? Ул исән?! Башта ук мин нидер сизендем. Сез нидер яшерәсез. Әйтегез, ул исәнме? Кайчан җырлады ул? Фронттамы?
Ләлә. Юк.
Өмет. Соңгы һөҗүмгә керү алдыннанмы?
Ләлә. Юк. Сугыштан соң.
Өмет. Димәк, ул чыннан да исән?!
Ләлә. Әйе. Ул бүгенгесе көндә исән.
Өмет. Минем әткәм исән!.. (Тауга йөгереп менә.) Һәй! Таллыкүл! Гашыйклар тавы! Ишетәсезме?! Минем әтием Сәет Зилаиров исән! Әнкәй аны юкка гына көтмәгән!
Ләлә. Мин васыять-җыр тапшырырга килгән идем. Теләгеңне үти алмадым, Сәет... Яшьлегең, хисләрең давылланган Гашыйклар тавы белән очрашкач, синең миннән яшерелгән газапларыңны үз йөрәгемә алдым. Син миңа тагын да якынрак, кадерлерәк... Бәхиллә, Мөнирә, фани дөньяның язмыш урманнарында адашкан әрнүле бер җанын. Синнән соңгы язмышында аның тән һәм җан яраларын җиңеләйтергә тырышкан бәндәне — мине дә бәхиллә. Кичер, Мөнирә, хатын-кыз буларак, мине дә аңла, юлга чыгар алдыннан, мин сине килешә алмаслык көндәшем итеп тойдым. Яшермим, күкрәгем тулы шик, йөрәгем тулы авыр тойгы иде. Мин синең илаһи хис белән Сәетне көтүеңне белмәдем. Кичер, Мөнирә, Сәетнең тоткарлануында, бәлки, минем дә гаебем бардыр?! Язмыш безнең өчебезгә дә газаплы мәхәббәт юллаган.
Өмет. Кайда ул? Мин аны хәзер барып алам!
Ләлә. Ул еракта... Себердә...
Өмет. Әллә кайда, сөргендә булса да, алып кайтам. Минем аны эзләп табып, күзләренә туры карап, сорыйсым килә: "Әткәй, нигә син безгә исән булуыңны хәбәр итмәдең, кайтмыйча ничек түздең син?" Әткәй...
Сәет җыры.
Яралы кош, бәлки, кайтып җитәр,
Мин язмыштан инде ычкынмам.
Танырсыңмы, юкмы, мин булырмын
Кош тавышы белән кычкырган...
Үзәк өзгеч тавыш белән кыр үрдәкләре кычкыра.
Пәрдә
1965—1993 
Эзләдем, таптым, югалттым...
Ике пәрдәле драма
Катнашалар
Алмас Уразов — эшкуар, 40 яшьтә.
Таңзифа Уразова — анасы, 70 яшьтә.
Инсаф Уразов — улы, 18 яшьтә.
Чаңбаев Шәмси Корбанович — 72 яшьтә.
Х алисә С арм ан аева — эстрада артисткасы. Прологта — 18, вакыйга дәвамында — 40 яшьтә.
Айгөл — 18 яшьтә.
Сәләх — 40 яшьләр чамасы.
М ирхуҗа — тән сакчысы.
Вакыйга 90 нчы елларда бара.
ПРОЛОГ
Халисә тавышы.
Без — кешеләр — дөнья көтүчеләр,
Гомер буе нидер көтәбез.
Тал-тирәктә җилдә бөгелсәк тә,
Егылмыйбыз, сабыр итәбез.
Озак-озак өзелеп көтүләрнең
Ни икәнен үзем беләм мин,
Тик ятларга берни сиздермимен,
Тыштан елмаям һәм көләм мин.
Озак көтеп мин картаям, ахры,
Еллар саргаймыйлар бит алар.
Хатирәләр синнән аерылган
Яшьлегемә алып китәләр. Пәрдә күтәрелә. Еракта тал-тирәкләр, каеннар урап алган Казансу манзарасы. Сәхнәнең уң ягында — тал-тирәк. Уртада — Изгеләр
чишмәсе. Ул матур итеп бизәлгән — мәрхүм Сөләйман ядкаре. Унсигез яшьлек Халисә бизәкле көянтә-чиләкләрен күтәреп чишмәгә
килә. Яшеренгән урыныннан унсигез яшьлек Алмас чыга.
Алмас (әкрен генә). Халисә...
Халисә. Әбәү, кем бу?
Алмас. Тс-с-с... Кычкырма.
Халисә. Алмас?! Син?
Алмас (чиләкләрен тотып). Әйдә, читкәрәк...
Халисә. Ни булды?
Алмас. Безне беркем дә күрмәсен...
Халисә. Берни аңламыйм.
Алмас. Мин синең белән саубуллашырга килдем.
Халисә. Күзең башкага төштеме?
Алмас. Кит әле, аның кайгысымы?
Халисә. Миннән суындыңмы әллә?
Алмас. Әй, бәйләнмә әле...
Халисә. Мине калдырып кая китәсең? Укырга бергә китәргә уйладык ич! Мин — театр училищесына, син әтиең юлыннан — тарих бүлегенә...
Алмас. Төкерәм тарихка... Барсына кул селтәп, миңа китәргә туры килә.
Халисә. Кая китәргә?
Алмас. Әлегә үзем дә белмим. Кой чиләгеңне башыма, янам. (Чиләктәге суны башына коя.) Белмим! Поезд кая алып китсә — шунда!
Халисә (чиләкләрен җиргә куеп). Беркая да китмисең! Җибәрмим!
Алмас. Мин җинаять эшләдем.
Халисә. Ышанмыйм! Булмас!
Алмас. Качып котылмасам, мине төрмә көтә!
Халисә. Ни сөйлисең?! Алмас, ни эшләдең?
Алмас. Мин Чаңбаевны кыйнадым. Әйе, әйе, дөмбәсләдем!
Халисә. Ах...
Алмас. Башта аракы шешәләреннән төзи башлаган йортын җимердем. Аннары үзен... Гомер буе җыелган үчне алдым.
Халисә. Нигә? Ник?
Алмас. Үзең дә беләсең. Әтинең газапланып үлүенә гаепле адәм — шул Чаңбаев! Әти үлгәч, әнине үзенә көчләп кияүгә алган — шул Чаңбаев! Анам да гаепле! Аны да кичермим...
Халисә. Алмас, тынычлан, үзеңне кулга ал.
Алмас. Тагын бер минут торсам, мине кулга алачаклар. Сау бул!
Халисә. Бөтенләй ташлыйсыңмыни? 
Алмас. Бөтенләйгә түгел, Халисә. Көтсәң, без бергә булырбыз. Көчең җитәрме көтәргә?
Халисә. Гомерем буе көтәрмен, Алмас. Исән генә була күр. Шуны гына әйт, кайчан кайтырсың?
Алмас. Кайчан да кайчан мине эзләүдән туктарлар, шунда кайтырмын. Дөнья бетереп эзләрләр-эзләрләр дә бервакыт онытырлар. Ул кайтыр, тик инде бу Алмас булмас. Ул баеп кайтыр!
Халисә. Ничек кенә булса да кайт!
Алмас. Минем атамны ярлы булганы өчен гомер буе кимсеттеләр, көн күрсәтмәделәр. Ул үзе дә гаепле инде. Мин аңладым, Халисә, безнең хәзер синең белән энәбез дә юк. Без бергә тормыш корсак та, син кайчан да булса, анам кебек, мине ташлап китәчәксең.
Халисә. Ни сөйлисең, Алмас, юк, юк!
Алмас. Анам да яшь чагында ташламаска вәгъдә биргән... Тормыш — анасын ормыш! Мине эзлиләр, озак торырга ярамый. (Кузгала.)
Халисә. Тукта, тагын бер генә сүз...
Алмас. Тотма, мин киттем... Миннән озак кына бер хәбәр дә килмәс, барыбер көт! Әллә нинди гайбәтләр килер — көт! Өйләнгән дисәләр дә ышанма! Көтеп арысаң тот та бер картка кияүгә чык!
Халисә. Ахмак!
Алмас. Тагын бер әйт шул сүзеңне!
Халисә. Ахмак!
Алмас. Үлсәм генә көтмә. Хуш, исән бул! (Кочаклап үбә дә югала.)
Халисә. Алмас, бер генә сүз...
Сәхнә караңгылана.
БЕРЕНЧЕ ПӘРДӘ
Унсигез елдан соң... Шул ук урын. Уң якта — ауган тал-тирәк. Сулда — буш шешәләрдән
корылган йорт. Җәй көне.
Шәмси сәхнә кора. Сәләх керә.
Сәләх (тирләп-пешеп). Уф, яндым, харап булдым, беттем!
Шәмси. Ни булды?
Сәләх. Хәзер егылам да үләм!
Шәмси. Өең яндымы?
Сәләх. Юк шул.
Шәмси. Таладылармы? 
Сәләх. Юк ла...
Шәмси. Хатының куып чыгардымы?
Сәләх. Әйбәтрәк булыр ие...
Шәмси. Милициягә эләктеңме?
Сәләх. Юк! Ычкынды!
Шәмси. Чуртанмы?
Сәләх. Чуртыма кирәкме ул! Пычаксыз суйды! Үзен суясы калган!
Шәмси. Исерекме?
Сәләх. Исеректән дә болайрак! Качты, кабахәт!
Шәмси. Милиция чакырт!
Сәләх. Чөеп кенә ыргыта ул милицияңне! Качты дим ич!
Шәмси. Кем качты?
Сәләх. Мирхуҗа!
Шәмси. Кем соң ул?
Сәләх. Күрмәдегезме?
Шәмси. Бернинди Мирхуҗаны да белмим.
Сәләх. Таныттыра торган билгеләре: кәкре торба шикелле, анаңны сатыйм дип акырып торган ике мөгез...
Шәмси. Әллә үзең исерек инде...
Сәләх. Мирхуҗа айнытты... качып киткәч... Уф, арыдым... (Ауган тирәккә утыра.) Тагын бер билгесе: кып-кызыл койрыгы елан кебек муеныңа уралырга тора! Төшеңә килеп керсә, куркып качарсың!
Шәмси. Мирхуҗа булмады бу алайса, җен булды!
Сәләх. Син ни сөйлисең? Нинди җен? Үгез качты! Үгез! Их, бәйләп саласы калган!
Шәмси. Ә... ә... үгез... Мирхуҗа да Мирхуҗа дисең...
Сәләх. Авылның Мирхуҗа исемле үгезе. Күрмәдегезме? (Тирен сөртә.)
Шәмси. Нишләп Мирхуҗа?
Сәләх. Безнең Кәкре Елгада Мирхуҗа исемле тагын бер мир үгезе бар. Мал-туарлы җиде тол хатынга йортка керде. Малын ашап бетерә дә икенчесенә күчә, хөрәсән. Әй хәрәмләште дә инде көрәшкәндә... Соңгы тәкәне аяк чалып, сугышып алды, паразит! Егерме тәкә, унике үгез ашадым дип мактана, саламторхан! Җиде тол хатын моны тотып... печәргә булгач, читкә китеп олакты. Теге Мирхуҗа белән дошманнар ие. Күрмәдеңме Мирхуҗаны?
Шәмси. Кайсысын?
Сәләх. Икесен д!ә Берсен дәүләткә тапшырасы! Икенчесе — аяк чалып мине аста калдырды соңгы сабантуйда. Очратсам, чын көрәшкә чакырам! Иң башта мөгезлесен табарга! Качты бит, качты!
Шәмси. Каян качты? 
Сәләх. Ит комбинатына барабыз шулай. Без ветврач Гатүф белән кәефләнеп кенә кабинада утырган булабыз, бераз төшергән иек, билгеле. Тамак тагы да сорап кыткылдый бит. Ни өчен дигәндә, менә шушы сумкамдагы бер яртым әтәч булып кычкыра, суккин сын. Туктаттык та шуферны, чөмерәбез Гатүф белән шешәнең богазыннан. Бераз баргач, шуфер машинаны туктатты да, әйтә бит безгә: "Карагыз малны!"—ди. Карасак, тфү, беләгеңне чеметим, үгездән җилләр искән. Сикереп төшкән дә сызган, нәкъ шушы тирәдә, без салып утырган урында. Күрмәдеңме Мирхуҗаны?
Шәмси. Әллә кызыл иеме?
Сәләх. Ие, нәкъ! Үзе! Алкаш бите кебек кып-кызыл!
Шәмси. Маңгаенда агы бар идеме әллә?
Сәләх. Әйе! Әйе! Бар ие!
Шәмси. Юк, күрмәдем шул.
Сәләх. Әй, сине тыңлап торган мин җүләр...
Шәмси. Үгезең койрыгын тоттырыр дип уйлыйсыңмы?
Сәләх. Тота торган җегет басып тора алдыңда! Тотмаган нәстә калмады. Тирә-юньдә сабантуй батыры дип дан алган, беркемгә дә бил бирмәгән Сәләх булыр бу, бик белеп тор, абзыкай! Мир үгезен озатырга теләсә нинди селәгәй малайны җибәрми персидәтел. (Кесәсеннән аракы шешәсен чыгара.) Бераз калган әле монда. Кил, әзерәк тамызасыңмы? (Үзе эчеп куя.) Әгәренки шушы иблис котыртмаса, Мирхуҗага бирешер иеме Сәләх! Их, шушы булмаса, иң кимендә замминистр буладырыем мин! Ну көчле, каһәр, мине дә җиңә! Кил, сал!
Шәмси. Мин салдым инде саласын. Ән әкара, шешәләрдән йорт салып куйдым.
Сәләх (карый). Ну, малай, салгансың? Берүзең салдыңмы?
Шәмси. Йортны берүзем салдым. Төзү материалын үзебезнең татар эчкечеләреннән генә җыйдым. Нигездә, шушы авылдан. Борынгы Болгарда булганың бармы?
Сәләх. Аның кайгысымы бездә...
Шәмси. Бабайлар калдырган манараларны күргәнең юкмы?
Сәләх. Рәсемдә күргән бар инде, анысы.
Шәмси. Милли казанышыбыз саналырлык бу корылманы мин киләчәккә калдырам. Оныклар, бәлки, чит кавемгә ияргән татарның ни өчен күтәрелә алмавын, егылуын аңлар. Профессор Чаңбаев!
Сәләх. Профессор?! Киләчәккә минем дә өлеш керсен. Минем дә тарихта каласым килә. (Буш шешәсен бирә.)
Шәмси. Мин инде эшне төгәлләдем. Бер шешә белән эләгерсең микән, ай-һай... (Ала.) Патша җәяү йөри торган корылмага булса да файдаланырмын.
Сәләх. Ну, малай, мондый әкәмәтне күргән юк ие (аркасыннан кагып). Маладис, профессор!
Шәмси (ошатмыйча). Кулыгызны алыгыз... иптәш...
Сәләх. Сә...ләх! Әлегә мин ләх түгел. Ыслушай, профессор, мин сине кайдадыр күрдем бугай. Карале, син нәрсә маташтырасың?
Шәмси. Сәхнә. Бүген биредә шушы якларда туыпүскән артистка Халисә Сарманаева концерты булачак.
Сәләх. Сәхнә дисеңме... Яшь чакта Шәмси абзагыз да җырчы булган. (Чишмәдән су эчә.) Коточкыч шәп ие аның тавышы. (Җырлап.)
Җидегән чишмәләрдә...
Шәмси. Хәзер буш шешә кебек шылтырый.
Сәләх. Шул мәлгунь харап итмәсә, атказанган әртис буладырыем... Чишмәгә авызны тидергәч, әллә нишләп җырлыйсы килеп китте. Менгез әле мине сәхнәгә. Эт әле арттан.
Шәмси ярдәм итә.
Арттан этүче булмады шул, арттан этүче булмады, без дә бит төшеп калганнардан түгел иек. Без дә җырлый торган иек сөю җырларын! Менә болай кулны күкрәккә куеп, күзне йомып...
Җырларга тырыша.
Яшьлегем чәчәк атканда
Сине сөйдем, гүзәлем.
...Юк, чыкмый. Фермада дуңгыз мыркылдавын тыңлап, үгез артыннан куып узды гомер... Җыр җырланган, маңгай сырланган. (Сәхнәдән төшә-төшә.) Иптәш пырафессор, үгезне табалмасам, мине персидәтел нишләтер икән?
Шәмси. Үзеңне көтүгә үгез итеп куяр.
Сәләх. Анысы булмас. Болай да хатын "бозау" дип тирги. Әйт, нишләтә?
Шәмси. Кисә.
Сәләх. Анысы да булмас. Ярты ел инде акча биргәннәре юк. 
әмси. Үтермәс әле.
Сәләх. Үтерүен үтермәс, үземне дәүләткә тапшырмасын, чукынгыры!
Шәмси. Дәүләтнең төрмәләре шыгрым тулы — урын юк.
Сәләх. Вак-төяк белән эләккәннәргә урын таба алар. Ыслушай, пырафессор, фамилияң ничек әле синең? Мин сиңа тагын сугылырмын.
Шәмси. Чаңбаев.
Сәләх. Иптәш Чаңбаев! Искә төште! Кайда күрдем дисәм, без синең белән яттык...
Шәмси. Айныткычтамы?
Сәләх. Юк. Спецклиникада...
Шәмси. Син анда ничек эләктең?
Сәләх. Блат наркомнан да өстен. Шунда санитар булып эшләүче апам салды. Син дә, мин дә яшь ул чакта. Син аерым бүлмәдә берүзең яттың. Икебез дә кабырга белән. Көрәшченең авырткан җирен беләсеңдер: бил, кабырга... Синең кабырганы кемдер сыйпаган һәм дөрес эшләгән дигәннәр ие...
Шәмси. Бар, үгезеңне эзлә!
Сәләх. Мирхуҗаны күрсәң, хәбәр ит, иптәш Чаңбаев! Кәкре Елга авылы, "туры юл" күмәк хуҗалыгы, Шәмси батыр... (Чыга.)
Шәмси. Мирхуҗаларга сәлам. (Эшен дәвам итә.)
Таяк белән кармаланып, сукырайган Таңзифа керә.
Таңзифа. Авылдашлар, җаннарым, кем дә булса, мине ишетәсезме?
Шәмси дәшми. Таңзифа чишмә янына килә. Күккә текәлә.
Илаһым, зинһар, ишетә күр минем ялваруымны, кичерә күр кылган гөнаһларымны! Пәйгамбәрләр затыннан булган изге адәмне авыр хәлдә ташлаганым өчен биргән җәзаңны кабул кылдым: күзләрем сукырайды. Илаһым, соңгы гозеремне ишет, ят җирләрдә адашып йөргән Алмасымны кайтар. Шулай ук исәнлек-тәүфыйк бир баламның баласы, йөрәгем парәсе Инсафка. Караңгы төннәрдә барасы юлларына таң нурлары сибә күр. Илаһым, мин гаепле синең каршыңда...
Шәмси (якынрак барып). Синең гаебең юк, Таңзифа. Хатаң гына бар.
Таңзифа. Һай, кеше бар икән. Тавышың таныш кебек. Нидә хаталандым мин?
Шәмси. Сөләйманга кияүгә чыгып ялгыштың. 
Таңзифа. Ялгышымны әйт.
Шәмси. Сөләйман яши белмәде.
Таңзифа. Аңа ничек яшәргә кирәк иде соң?
Шәмси. Ул тормыш агымына каршы йөзде, яраклаша белмәде. Тормыш ул — сәхнә, кешеләр анда үзләрен түгел, бөтенләй башка кешене уйныйлар. Диваналар гына шәрран яра үзләрен ачалар. Сөләйман уйлаганнарны әллә мин уйламадыммы, әллә мин белмәдемме татар халкының бөек тарихлы икәнен? Нигә кирәк иде Сөләйманга безнең Болгардагы Кара пулатның Кырымдагы Хан төрбәсенә охшашлыгын исбат итәргә? Вакытыннан элек кычкырган әтәчнең муенын боралар.
Таңзифа. Чаңбаев! Күзләрем сукырайгач кына, бик соң күзләрем ачылды. Менә шулай уйлаучыга кияүгә чыгып, мин ялгышканмын. Мин сине яратмыйча чыктым. Сөләйманны милләтче дип эштән кугач, бик авыр хәлдә калдым шул. Имеш, Алмасымны кеше итәм...
Шәмси. Юлдан язган ул малаеңны искә дә алма. Көтмә син аны, кайтмый ул!
Таңзифа. Кайтыр, Алла бирсә... Ул сине күрмәс өчен генә кайтмый читтә йөри, бахырым.
Шәмси. Ярар. Минем эшем бар. (Сәхнәгә менеп эшли башлый.)
Таңзифа. Нишлисең анда, исерекләрдән калган шешә җыясыңмы һаман?
Шәмси. Усалланма! Бүген Халисә концерт белән к илә. Сәхнә ясыйм.
Таңзифа. И-и, Халисә кызым киләмени? Сагындым үзен. Шигырен, җырын сагындым. Күңел бөтенләй бушап, таштай катып калган чак. Сөләйманны да, ул монда дачада яши башлагач, беренче тапкыр сәхнәдә күргән идем. Тормыш ваклыклары йөрәгемне ураган вакыт иде. Ул югарыда иде, мин менә алмаслык югарылыкта иде. (Шәмсигә.) Менәргә ярдәм ит, минем бик аз гына булса да Сөләйман югарылыгына күтәреләсем килә.
Шәмси менәргә ярдәм итә.
Ул сөйләгән шигырьне мин гел күңелемнән сөйләп йөрим.
Гомерем буе тауга, күккә ашып,
Түбән төшә-төшә ялыктым.
Тукталдым да Урал итәгенә,
Йөрәгемә ятып ял иттем.
Ишетелде шулчак серле бер җыр,
Ардым инде, талдым дигәндә: 
"Төшсәң дә син Җиргә—бик түбәнгә,
Төшә күрмә Җырда түбәнгә..."
Табигатьне, йөрәгемне айкап,
Яшәртте Җыр Җирне, Күкләрне.
Таулар күкрәгеннән чыккангадыр,
Ул мине дә биек күтәрде. Шигырь дәвамында Шәмси әкренләп түбәнгә төшә, ауган тирәккә
утырып уйга тала.
Сөләйман, син шушында гына ятасың ич. Ишеттеңме? Уян, бәгърем, кичерә күр мине. Шул сүзләрне кабатлап югарыдан төшә, Шәмсинең биргән кулын
алмый.
Кичер мине, Сөләйман... (Чыга.) Шәмси тирән уйда. Шулвакыт Алмасның тән сакчысы Мирхуҗа килеп керә. Ул килбәтсез олы гәүдәле, сакал-мыек үстергән. Күн тужуркадан. Ымлыклар белән генә сөйләшә. Тирә-якны барлап чыга, сәхнә асларын-өсләрен тикшерә, чишмә тирәсен карый. Сәләх бушаткан шешәне алып, иснәп карый да чишмә ташына бәреп вата. Шәмсине
күреп, аның янына килә.
Шәмси (торып, әдәпле генә кулын бирә). Чаңбаев!
Мирхуҗа (кесәләрен капшап). Кит!
Шәмси. Аңламыйм.
Мирхуҗа. Ычкын! Сыпыр!
Шәмси. Ни әйтергә телисез?
Мирхуҗа. Сыз!
Шәмси. Әллә үгез киләме?
Мирхуҗа. Шым!
Шәмси. Төшендем. Затлы машина килеп туктаган. Белдем — олы хуҗа килгән. Обкомда бүлек мөдире булып эшләдем. Профессор Чаңбаев!
Мирхуҗа. Тай!
Шәмси. Мин моннан китмим. Минем дачам монда...
Мирхуҗа. Тәгәрә!
Көч кулланып, Шәмсине чыгара. Сәхнә артында тавышлар.
Чиген! Артка! (Чыга.)
Халисә тавышы.
Без очрашкан, без аерылган урын —
Елга ярындагы тал-тирәк
"Әллә кайта микән?" дигән кебек,
Җил искәндә куя калтырап.
Әйтә йөрәк: "Алай ашыктырма,
Газаплама, миңа ял кирәк. 
Күрәсеңме, сабыр итәлмәгән,
Усал җилдә ауган тал-тирәк..."
Кич. Эңгер-меңгер.
Халисә (сәхнәдә). Исәнмесез-саумысез, авылдашлар, туганнар, апалар, сеңелләр, абыйлар, энеләр! Иштирәктә һаман клуб булмагач, мин сезне Казансу буена чакырдым инде. Рәхмәт сезгә, килгәнсез. Әйдәгез, бүген барыбызга да кадерле булган Сөләйман абый Уразовны искә алыйк. Искиткеч кеше иде ул. Юкка гына без аны читтән алып кайтып, менә монда — Изгеләр зиратына җирләмәдек. Үзегез дә беләсез, шагыйрь булмаса да, ул җаны белән шагыйрь иде. Аның бер шигырен исегезгә төшерим:
Чит җирләрнең салкын туфрагы да
Якын күрә мине, үз итә.
Синнән башка — туңган күңелемә —
"Көтәм!" дигән тик бер сүз җитә.
Син яшәгән җирнең җылы җилен
Сулышларым белән тартырмын.
Өметеңне өзеп, көтмәсәң дә,
Онытсаң да, барыбер кайтырмын.
Кинәт ут сүнә.
Нишләп ут сүнде?
Кем сүндерде? Борчылмагыз, мин аны ут кабынганчы сөйли торам. (Соңгы юлны кабатлап әйтә.)
Онытсаң да барыбер кайтырмын!
Алмас (соңгы юл әйтелү белән, караңгыдан). Мин кайттым!
Халисә. Кем ул? Мин берни дә күрмим.
Алмас. Танымыйсыңмы?
Халисә. Тавышың таныш кебек...
Алмас. Иске танышыңны оныттыңмы?
Халисә. Кем соң син?
Алмас. Мин сүземдә тордым. Син боздыңмы әллә вәгъдәңне?
Халисә. Берни аңламыйм.
Алмас. "Көтәм" дигән сүзеңне кемгә әйттең?
Халисә. Әллә төш күрәм инде?..
Алмас. Димәк, "көт, кайтам" диючеләр мин генә түгел?
Халисә. Нигә соң син күренмисең?
Алмас. Син дөрес әйтәсең: мин күренми торган адәм идем! Хәзер син мине күрерсең! Барс! Ут! Машина фарасының уты сәхнәне яктырта. Сәхнәнең бер читендәге кәнәфидә заманча затлы киенгән, сакал-мыек үстергән Алмас утыра.
Аннан читтәрәк аның тән сакчысы Мирхуҗа урнашкан.
Халисә, мине әле дә танымыйсыңмы?
Пауза.
Кайчан да кайчан мине эзләүдән туктарлар, кайчан да кайчан мине онытырлар, ул кайтыр... тик...
Халисә. Алмас?!
Алмас. Таныдың тәки? (Сәхнәгә сикереп менә.)
Халисә. Үз күзләремә үзем ышанмыйм. Чыннан да синме бу, Алмас?
Алмас. Алмаска охшамаганмыни?
Халисә. Танырлык та түгел. Үзгәргәнсең.
Алмас. Дөнья үзгәртә адәм баласын. Син үзгәрмәгәнсең диярлек. Мине күргәч, нишләптер, куркып калдың. Син шат түгел кебек...
Халисә. Үзем дә белмим. Каушап калдым әле.
Алмас. Әйт, син шатмы, түгелме? Мине онытсаң, дөресен әйт!
Халисә. Онытмадым, Алмас.
Алмас. Ышанмыйм. Нишләп, алай булгач, кочакламыйсың көткәнеңне?
Халисә. Халык алдында... оялмыйча...
Алмас. Халык юк. Бу концертың бары минем өчен!
Халисә. Чыннан да... Ут кабынгач, карасам, ике генә кеше! Кем ул әнә тегесе... әллә нинди адәм?
Алмас. Төкер! Ул кеше түгел. Аны юк дип сана.
Халисә. Ул бездән күзен алмый.
Алмас. Аның һөнәре шул. Минем тән сакчысы. Ә син — минем җан сакчысы бул! Барс, югал!
Мирхуҗа китә.
Халисә. Ә халык кайда?
Алмас. Мин кусам китә, мин чакырсам килә халык. Безнең^ бәхетле очрашуны карап тормасыннар. Кудым әлегә. Йә, сагындыңмы мине, Халисә?
Халисә. Безне очраштырган әнә теге тирәк сине көтәкөтә түзәлмәде, сынды. Мин саргайдым гына. Ә син үзең?
Алмас. Мин дә сынмадым, Халисә! (Кочаклашалар.)
Халисә. Кара, чәчләрең агарган ич... Күзләрең һаман да чем-каралар...
Алмас. Синең күзләреңнең зәңгәр икәнен әле генә күрдем... Яшь чакта күрмәгәнмен.
Халисә. Бабай булгансың. 
Алмас. Заманнан артта калып булмый. Акыл үстереп булмагач, сакал үстердем. Ә сакаллы адәмне акыллыга саныйлар. Ни эшләсәң, шул килешә...
Халисә. Өйләнмәгән егеткә... дисеңме. Чынлапмы?
Алмас. Законлы хатыным юк.
Халисә. Законсызлар?
Алмас. Алар белән шаярырга вакытым юк. Мин эш кешесе.
Халисә. Син кем соң? Бик зур түрәме? Тән сакчысы белән генә йөрисең...
Алмас. Мин чын Алмас! Мине беркем бөгә дә, сындыра да алмый. Беркем кимсетә, өркетә, куркыта алмый! Һәм сине дә! Мескенлек, коллык бетте!
Халисә. Сине көтә-көтә картаеп беттем, Алмас.
Алмас. Миңа ошый болай картаюың. Мин Иштирәккә сине яшәртү өчен кайттым, Халисә.
Халисә. Яшәрт инде алай бик теләгәч...
Алмас. Сөеклесен унсигез ел көткән артистка Халисә Сарманаева шушы сәләмә сәхнәдә җырларга тиешме? Барс! Келәм!
Мирхуҗа сәхнәгә затлы келәм җәя.
Барс! Чемодан! Мирхуҗа чемоданны Алмас алдына куя да, хуҗасы кул селтәгәч, чыга.
Алмас чемоданны ача.
Сиңа! Мине көткәнең өчен! Хәзер мин халыкны чакыртырмын! Әтием яраткан җырны җырларсың, аңладыңмы?
Халисә чемоданны алып чыга.
Барс!
Мирхуҗа. Ау!
Алмас. Чакыр халыкны! (Магнитофоннан музыка җибәрә.) Халык, җыелдыңмы? Сәлам! Тамак туйдымы? Сыйландыгызмы? Кем куйды сезгә бу затлы тәгамнәрне дисәгез, мин — Уразов булырмын! Бу фамилия таныштыр сезгә. Сездә дача сатып алып яшәгән Сөләйман Уразовны яхшы беләсез дип уйлыйм. Сез минем үземне танымыйсыз, кәнишне. Без үзебез Алмас Уразов, ягъни Сөләйманның улы булабыз. Кайберегез, бәлкем, хәтерли торгандыр, мин әтинең дачасында тордым. Казансуда вактөяк балык тоттым. Аннан, үлгәч кенә булса да, исән чакта кадер күрмәгән атамны хөрмәтләргә кайттым. Анысын үзегез күрерсез ничек икәнне. Атамны Изгеләр зиратына алып кайтып җирләдегез, анысына рәхмәт. Үзегез беләсез, атамны исән чакта типкедә йөрттеләр. Эшеннән кудылар, язган эшләрен басмадылар, милләтче булуда гаепләп... Ул өметен өзеп Йошкар-Олага китте, шунда җан бирде. Мин аның китапларын бастырып, сезгә алып кайттым. Барс! Тарат халыкка! Бушлай! Ә хәзер мин бу сәхнәгә татарның мәшһүр артисткасын — Халисә Сарманаеваны чакырам! Халисә, чык! Күрен!
Музыка, кул чабулар. Затлы киемнәр кигән, зиннәтле алка-төймәләр таккан Халисә сәхнәгә
чыга.
Минем сорау буенча! Атамның яраткан җырын! (Аска кәнәфигә төшеп утыра.)
Халисә (җырлый).
Урманнарга кереп кисеп алдым
Дугалыкка диеп төз элмә.
Йөрәккәем бигрәк түзем лә.
Гомер язларында аерылдык,
Очраштык тик гомер көзендә,
Яз да, көз дә чагыла йөземдә.
Әллә хәсрәт, әллә сөенечтән
Ике яшь бөртеге күземдә,
Йөрәккәем, чыда, өзелмә.
Кыңгыраулар булып яшьлек калды,
Чыңлап калды гомерем эзендә.
Йөрәккәем, түз лә, өзелмә...
Кул чабулар.
Алмас. Халисә, нигә әле син бүгенге шатлыклы көндә халыкка хәсрәтеңне ирештерәсең?.. Биеп җибәр әле бер яшь чагыңдагы кебек авылларны селкетеп! Халык! Давай, кул чап!
Кул чабулар.
Халисә. Юк, Алмас, хәзер булдыралмыйм.
Алмас. Мин сорыйм! Музыка! Бию көе уйнала. Халисә соңгы чиккә җиткәнче бии дә хәле бетеп егыла һәм йөзтүбән капланып елый. Алмас сәхнәгә йөгереп менә,
Халисә янына килә.
Халык! Тарал! Барс! Сыйла! Ни булды, Халисә, әллә инде елыйсың? (Күтәреп торгыза.)
Халисә. Әллә нишләп... күңелем тулды...
Алмас. Әйдә, төшик моннан, ял ит. 
Халисә. Ә концерт?!
Алмас. Мин әйттем, концерт тәмам! Иптәшләрең сәхнәгә чыгып тормасыннар. Менә аларның өлешен үзләренә бирерсең. (Акча төргәген суза.)
Халисә. Шулкадәр акча... безнең күргән дә юк...
Алмас. Минем белән булганда күрерсең. Мин әйткәч, ал!
Халисә. Рәхмәт.
Алмас (аска төшеп). Бир кулыңны.
Халисә. Хәлсезләнеп киттем. (Төшкәндә туктап.) Кала бит...
Алмас. Нәрсә?
Халисә. Келәм.
Алмас. Төкер. Миндә ул миллион! Артистларыңа бир. Әйдә, чишмә янына. Су эчеп җибәр.
Халисә. Рәхмәт, Алмас. (Башын Алмасның җилкәсенә куя.)
Алмас. Тынычландыңмы инде?
Халисә. Эчкәч хәл кереп китте... Сөләйман абый матурлаган чишмә.
Алмас. Әти җүләр. Ике айлык хезмәт хакын суга салды.
Халисә. Гаҗәеп бит. Тыңла әле аның челтерәүләрен... Читтә йөргәндә төшләреңә кергәндер инде, шулаймы?
Алмас. Анда, Халисә, чишмә турында уйлау түгел, төш күрергә дә вакыт булмады.
Халисә. Мин сине төшемдә генә яшь итеп күрдем. Берсен сөйлимме? Испаниягә барганбыз, имеш...
Алмас. Мин чыннан да анда бардым.
Халисә. Стадионда утырам. Ә син тореодор... Кызыл материя тоткансың да үгезгә каршы барасың. Сине үгез сөзә дигәндә генә, уяндым...
Алмас. Мин үзем сөзәм хәзер! Беркем каршы тора алмый. (Кулындагы магнитофонны кабыза, аннан Халисәнең җыры ишетелә.)
Әллә хәсрәт, әллә сөенечтән —
Яшь бөртеге ике күземдә,
Йөрәккәем, чыда, өзелмә.
Халисә. Кара, язып та алгансың.
Алмас. Кассета ясатып, дөньяга таратам әле мин синең тавышыңны!
Халисә. Алмас, чынлапмы?
Алмас. Син әле һаман җырлап кына йөрисеңме?
Халисә. Ярты гомерем сәхнәдә узды. 
Алмас. Тамак туйдырырлык сәмән бирәләрме соң? Ничә лимон?
Халисә. Төрле чак була инде. Чәйне лимонсыз гына да эчәргә туры килә.
Алмас. Моннан соң Халисә Сарманаеваны дөньяның төрле почмакларында ишетерләр. Кассета саткан табышның яртысы — үзеңә! Доллар белән!
Халисә. Шаяртма.
Алмас. Шаярмыйм. Дөньяның күп кенә нокталары минем кулда.
Халисә. Яшь чагыңа охшап калдың. Мактанырга ярата идең.
Алмас. Мин башка Алмас хәзер. (Кесә телефонын ала.)
Халисә. Нәрсә бу?
Алмас. "Эрикссон". Дөньяны кулда тота торган аппарат.
Халисә. Яшь чакта алдауларыңа рәхәтләнеп ышана идем...
Алмас (номер җыеп). Истамбулмы? Әссәламегаләйкем, Нурхан бәй. Минем товар үтәме? Эшләр майлаган кебек бара?! Хуп! Афәрин! (Тагын номер җыя.) Хельсинки?! Кадыйр әфәнде, сезме, йөрәк маем? Миңа нинди сорауларың бар? Анысын миннән сорап та торма, үзең хәл ит! Мин сиңа ышанам. Миннән фатыйха. Хуш, канәтем.
Халисә. Хәзер инде ышандым.
Кайдадыр шартлау.
Алмас (сикереп тора. Ул үзен гел киеренке тота , сөйләшкәндә вакыт-вакыт тирә-ягына карап ала). Барс!
Мирхуҗа керә.
Мирхуҗа. Ау.
Алмас. Нинди шартлау? Тикшер!
Мирхуҗа. Момент! (Чыга.)
Халисә. Синең җаның тыныч түгел...
Алмас. Арылды.
Халисә. Әйт инде, Алмас, син кем соң?
Алмас. Үзебезчә әйткәндә, бай абзый! Яңа татар. Өряңа! Кайберәүләр малтабар дип тә җибәрәләр. Ягъни дә мәсәлән, мал артыннан чабучылар.
Халисә. Шулай бик баймы син?
Алмас. Бай, бик бай, Халисә! Син миннән ни телисең, шуны сорый аласың. (Шәмси салган йортны карап.) Бу нинди йорт? 
Халисә. Буш шешәләрдән салынган.
Алмас. Шәп товар. Хуҗасы кем?
Халисә. Чаңбаев.
Алмас. Шул мин кабыргасын сыйпаган Чаңбаевмы?
Халисә. Шул.
Алмас. Ул әле исәнмени?
Халисә. Исән.
Алмас. Кеше гомерен кыскартучылар озак яшиләр. Үзе шунда яшиме?
Халисә. Дача йортында тора. Монысы — сату өчен.
Алмас. Әтинең үлеменә сәбәпче адәмнәрнең берсе.
Халисә. Алай ук түгел инде. Яши белеп яшәүче.
Алмас. Иң авыр чакта әтине якламады. Обкомда эшләвеннән файдаланып, әни дигән кешене үзенә алды.
Халисә. Алмас, нигә әни исәнме дип сорамыйсың?
Алмас. Аның исән булуы-булмавы мине кызыксындырмый. Әтигә хыянәтен мәңге кичермәм.
Халисә. Ул исән. Күзләре сукырайды.
Алмас. Шуннан? Һи. Мине менә бу сарай һәм аның хуҗасы кызыксындыра.
Халисә. Әнә үзе дә шунда йөри. ш әмси күренә. Балта белән нәрсәгәдер суга. Алмас сискәнеп,
сикереп тора.
Алмас. Барс!
Мирхуҗа керә.
Мирхуҗа. Ау! (Шәмсигә таба бара.)
Халисә. Зинһар, тимәгез аңа! Ул карт инде. Алмас, тынычлан...
Алмас. Барс! Кире борыл!
Мирхуҗа китә.
Әй, син, монда кил әле!
Халисә. Алмас, бәйләнә күрмә.
Алмас. Мин аңа тырнак белән дә кагылмам.
Халисә. Үзе бәйләнсә...
Алмас. Соңга калды... Хуҗа, кил минем янга!
Халисә. Бу киемнәрдән күренергә уңайсыз... (Бер читкә китә.)
Шәмси керә.
Шәмси. Хәерле көннәр, Алмас Сөләйманович!
Алмас. Сәлам, Чаңбаев! Кил, якынрак кил. 
әмси. Әлегә колакларым әйбәт ишетә, Аллага шөкер.
Алмас. Аллага ышанасыңмыни?
Шәмси. Мин элек тә күңелемнән ышана идем.
Алмас. Ялгышмасам, син коточкыч атеист идең?
Шәмси. Заманы шундый иде. Сезнең кебек игелекле бер бизнесмен Иштирәккә мәчет салып куйды. Шунда йөрим. Әмма халык бизгән, килүчеләр бер-ике генә.
Алмас. Мактыйм. Заман белән бергә атлыйсың. Кабыргаларыңның җидесе дә исән-саулармы?
Шәмси. Әй, искә төшермик инде, онытыйк...
Алмас. Бу сарайны үзең эчкән шешәләрдән кордыңмы?
Шәмси. Алла сакласын... Яшь чакта бераз капкаладым. Карт кешегә — гөнаһ.
Алмас. Минем янга якынрак кил, Чаңбаев. Нигә куркасың? Син элекке Чаңбаев булсаң да, мин элекке Алмас түгел. Син ала сыңны алдың.
Шәмси. Тән ярасы онытыла, Алмас Сөләйманович.
Алмас. Тел яраларын мин онытмыйм, тик мин үч алырга кайтмадым. Бу өеңне сатасыңмы?
Шәмси. Сезнең кебек хөрмәтле кешеләр белән килешергә булыр дип уйлыйм.
Алмас. Мин аны алам! Барс! Чемодан!
Мирхуҗа дипломат алып керә.
Шәмси. Күпме?
Алмас. Йөз мең.
Шәмси. Йөз меңнәрне?
Алмас. Азсынасыңмы?
Шәмси. Мин алай ук сорарга батырчылык итмәс идем.
Алмас. Мин бит беләм, сезгә, галимнәргә меңнәрне төштә генә күрергә туры килә.
Шәмси. Минем хәл ярыйсы әле. Кайбер коллегаларым тамак ялына чит илгә китте. Урам себерүче булып эшләүчеләр дә бар, Алла сакласын!
Алмас. Сине Алла саклар. Урам себерүче булмассың... Ал!
Шәмси (шикләнебрәк). Шаяртмыйсыңмы? Чынлапмы?
Алмас. Яңа гына станоктан чыгып банкка кергән, буявы да кипмәгән. Барс! Оформить итсеннәр! Барыгыз! Тукта!
Шәмси. Тыңлыйм, әфәндем. 
Алмас. Син пенсиядәме?
Шәмси. Профессор буларак ипи-тозлык бирәләр.
Алмас. Мескен профессорлар, гомерегезне укып, интегеп әрәм иткәнсез. Заман башка. Дөньяның тоткасы — акча, чамаладыңмы? Кемнең арты тегермән тарта ди әле татар?
Шәмси. Көчленеке. Кызганыч, әмма факт.
Алмас. Шушы миңа саткан өйнең каравылчысы булырсың. Хезмәтең өчен түләрмен.
Шәмси. Риза!
Алмас. Сыпыр!
Шәмси белән Мирхуҗа чыгалар.
Халисә, кил!
Халисә. Сугышып китмәсеннәр дип котым очып торды.
Алмас. Хәзер ул минем кулда. Мин ни телим, шуны эшлим. Халисә, бу сарай — синеке!
Халисә. Кит аннан, мин анда нишлим?!
Алмас. Безнеке! Ял итә торган резиденция! Барс!
Мирхуҗа пәйда була.
"Тойота"ны әзерлә! Югал!
Теге китә.
Халисә, җаның кая тели — шунда алып барам! Әйт, кая китәбез?
Халисә. Иң башлап әниеңнең хәлен белик. Борчылам. Концертта да күренмәде.
Алмас. Юк, аңа — беркайчан да!
Халисә. Алмас...
Алмас. Исемен телгә алма.
Халисә. Хәзер Изгеләр зиратына, Сөләйман абыйга керик.
Алмас. Төп максатымның берсе —ш ул. Мин аның исемен мәңгеләштерергә кайттым. Башта Казансу буйларын әйләник. Тагын кемнәрне күрергә?
Халисә. Балаңны.
Алмас. Тагын бер кабатла әле...
Халисә. Балаңны.
Алмас. Нинди бала?
Халисә. Үзеңнең балаң.
Алмас. Минем балам? Ничек инде?
Халисә. Икебезнең балабыз. 
Алмас. Халисә, шаярма.
Халисә. Бала белән шаярмыйлар.
Алмас. Валлаһи, диң.
Халисә. Үзең дә ышанырсың.
Алмас. Исеме ничек?
Халисә. Инсаф.
Алмас. Фамилиясе?
Халисә. Әлбәттә, Уразов.
Алмас. Кемгә охшаган?
Халисә. Нәкъ Сөләйман абый инде.
Алмас. Кызмы?
Халисә. Малай.
Алмас. Малай?!
Халисә. Ир бала.
Алмас. Аңа ничә яшь?
Халисә. Унсигез.
Алмас. Халисә, ни җаның белән шуны әйтми торасың? Минем унсигез яшьлек малаем бар! Уразовларның нәселе корымаган? (Кесә телефонын ала.) Егетләр! Ура! Мине монда малаем көтеп торган. Котлагыз! Мичкәләрне тәгәрәтә башлагыз! Пир на весь мир! Миннән — йөз кешелек банкет! Сәлам! Рәхмәт! Халисә, ник син моны очрашкач та әйтмәдең?
Халисә. Курыктым.
Алмас. Нидән? Баладан баш тартыр дип уйладыңмы?
Халисә. Андый уй да булгандыр. Мин бит әле сине белмим.
Шартлау. Алмас сискәнеп сикереп тора.
Мирхуҗа керә.
Алмас. Барс! Кем атты?
Мирхуҗа. Мин. Котырган эт ташланды.
Алмас. Пистолетка тотынма дип әйттемме сиңа! Бар!
Теге чыга.
Их, Халисә, син мине бәхетле иттең. Чыннан да, баш тартыр дип уйладыңмы?
Халисә. Хәзер тынычландым инде.
Алмас. Барс, өстәл! Аля-фуршет!
Мирхуҗа тәгәрәтеп өстәл кертә. Шәраб сала.
Балабыз хөрмәтенә! Яшәсен Уразовлар һәм дә... Халисә Уразова! Инде, Халисә-җан, туп-туры Инсаф янына китәбез! Танышсын үз әтисе белән. Үзен ятим итеп тоймасын! 
Халисә. Алмас, ул юк...
Алмас. Ничек... юк?
Халисә. Әлегә Инсафның рәсемен генә күрә аласың. Менә... (Фоторәсем ала.) Менә...
Алмас (карап). Минем балам... Инсаф... Әллә... Үлдеме?
Халисә. Исән... исән...
Алмас. Кайда ул?
Халисә. Аны армиягә алып киттеләр.
Алмас. Кайчан?
Халисә. Ике ай элек.
Алмас. Их, Халисә...
Халисә. Ул киткәннән бирле йокы күргәнем юк.
Алмас. Хаты килдеме?
Халисә. Килде шул...
Алмас. Нигә "шул"?
Халисә. Соңгы хатында "безне Чечняга җибәрәләр" дип язган.
Алмас. Анда бит сугыш...
Халисә. Хәбәрләр тыңлаган саен тетрәнәм. Харап кына итмәсәләр ярый инде балакайны?!
Алмас. Ярый, артык борчылма. Мин егетләргә хәбәр бирермен. Коткарырбыз.
Халисә. Коткара күр, Алмас.
Алмас. Мин бик вакытында кайтканмын.
Халисә. Унсигез елдан соң...
Алмас. Әле соң түгел. Туй ясыйбызмы?
Халисә. Картаеп беткәчме?
Алмас. Без әле яши генә башлыйбыз, Халисә. Кайда яшисең килә?
Халисә. Инсаф кайтмыйча хәл итә алмыйм.
Алмас. Өчәүләп хәл итәрбез. Инсафның соңгы адресы бармы?
Халисә. Бар. Үзем белән. (Бирә.) Менә. Укы.
Алмас. Борчылма. Эзенә төшәрбез. Дөнья Алмаслар кулында! (Телефоннан номер җыя.) Серега, сәлам! Синең ярдәмең кирәк. Минем малайны коткарырга кирәк. Ут эченә җибәрәләр. Уразов Инсаф. Адресы: хәрби часть...
Шул вакыт үгез үкергән тавыш ишетелә.
(Сискәнеп.) Нәрсә бу?
Халисә. Үгез! Кызыл үгез!
Алмас. Үкереп безнең өскә килә! Якыная...
Халисә. Ой! Мин куркам, нишлибез, Алмас?
Алмас. Мин барында курыкма, Халисә... (Пистолетын чыгара.) 
Сәләх (йөгереп керә). Тотарга ярдәм итегез! Безнең качкан үгез ул! (Алмас янына килә, атарга җыенганын күреп, пистолетына ябыша.) Зинһар, атма! Дәүләткә тереләй тапшырасы үгез. Атма! Ату минем үземне пычаксыз суеп, җиде кат тиремне тунарлар!
Алмас. Халисә, әйдә машинага! Барс! "Тойота"!
Ашыгып чыгалар.
ИКЕНЧЕ ПӘРДӘ Шул ук декорация. Июль ае. Шул ук көнне. Кич. Чишмә буе электр белән яктыртылган. Тирә-ягына карана-карана,_кача-поса Инсаф керә. Кеше юклыкны шәйләп, чишмә янына килә. Йотлыгып су эчә, битләрен чылата. Котелогына су ала. Кемдер килгәнне күреп, ауган
тирәк артына кача. Айгөл керә.
Айгөл (алдындагы сәхнәне күреп). Ой, сәхнә! Мөгаен, Халисә апа килгәндер! Казанда йөреп мин соңга калганмын. Әллә килеп җитмәде микән әле? Сәхнә! Хыялым минем! Менә мин, каушый-каушый, дулкынлана-дулкынлана, сәхнәгә күтәреләм. (Әкрен генә сәхнәгә күтәрелә.) Тамашачылар мине көтәләр, кул чабып каршылыйлар. Мин сәхнә уртасына басам да хөрмәт белән башымны иям. Кайсысы үтемлерәк булыр икән дип, сөйлисе шигырьләремне күңелемнән барлап чыгам. Менә монысын, Сөләймән Уразовныкын...
"Сөясеңме мине?" дип сорыйсың.
Андый төче сүзләр, юк, әйтмәм.
Күзләреңә сүзсез карауларның
Хатирәсен мәңге югалтмам.
Матур сүзләр очып югалалар
Усал җилләрендә язмышның.
Сине генә өзелеп сөюемне
Әйтми калдым, бик тә ялгыштым.
Син йөрисең кайсы тарафларда,
Нинди хәбәр килер ул яктан?
Гомерем буе эзләп таптым сине,
Юк, югалтмам сине, югалтмам!
Инсаф (тирәк артыннан). Айгөл!
Айгөл. Ой! Кем дәшә миңа?
Инсаф. Монда кил.
Айгөл. Син кем?
Инсаф. Танырсың...
Айгөл. Белмәгән кеше янына бармыйм мин. 
Инсаф. Күп сөйләшмә, тизрәк кил!
Айгөл. Кем икәнеңне әйтсәң, барам... (Сәхнәдән төшеп, Инсафка таба бара, аны күреп туктап кала.)
Инсаф. Миннән курыкма, Айгөл.
Айгөл. Инсаф?! Синме бу?!
Инсаф. Әйе. Мин.
Айгөл. Сәләмә киемнәр. Тавышың карлыккан. Ябыккансың.
Инсаф. Әйе, мине тудырган анам да танымас иде.
Айгөл. Үз күземә үзем ышанмыйм. Инсаф, ни булды?
Инсаф. Шулай... язмыш җилләре какты.
Айгөл. Син бит армиядә... солдат...
Инсаф. Мин хәзер солдат түгел.
Айгөл. Котлыйм, Инсаф! Ура! Сине кайтардылар?
Инсаф. Тс-с-с... шаулама...
Айгөл. Хәзер үк документларыңны үзең теләгән тарих факультетына илтеп бирәбез. Бик вакытлы кайткансың.
Инсаф. Бу —м өмкин түгел...
Айгөл. Сине ялга гына кайтардылармы? Ничә көнгә?
Инсаф. Юк. Мин ялга кайтмадым.
Айгөл. Әллә авырып киттеңме? Дәваланырга кайттыңмы?
Инсаф. Дөресен әйткәндә...
Айгөл. Дөресен әйт...
Инсаф. Мин —д езертир.
Айгөл. Шаярма, Инсаф.
Инсаф. Мин армиядән качтым.
Айгөл. Качтың? (Утыра.) Качтың?! Ышанмыйм...
Инсаф. Ышанма. Әмма бу факт.
Айгөл. Ничек качтың?
Инсаф. Мин хезмәт иткән частьны Чечняга илтеп тыктылар. Бер мишеньгә атарга боердылар. Аттым. Янына барсам, аккош кебек ак күлмәкле чечен кызы кан эчендә ята. Күз алдымда кан, кан... Гаепсез, гөнаһсыз кеше каны... Мин моңа түзмәдем, качтым...
Айгөл. Сиңа... нәрсә булыр?
Инсаф. Трибунал.
Айгөл. Сине эзлиләрме?
Инсаф. Эзлиләр.
Айгөл. Нигә монда кайттың соң?
Инсаф. Бабам белән киңәшергә.
Айгөл. Зираттагы бабаң беләнме?
Инсаф. Ни генә кылсам да, мин аның белән киңәшәм. Минем урында ул нишләр иде микән дип уйлыйм. 
Айгөл. Бу юлы ул сине хупламастыр.
Инсаф. Тыныч халыкны аткан, кырган өчен, "дөрес эшлисең, Инсаф!" дип әйтер идеме? Юк!
Айгөл. Син бит... хәрби антыңны бозгансың...
Инсаф. Мин аны үзем дә беләм! Кит! Юкны сөйләмә! Син дә мине аңламагач... (Кузгала.) Мондый черек армиянең уставын мин танымыйм!
Айгөл. Инсаф, тукта, ачуланма... Аптыраганнан әйтүем.
Инсаф. Әнием, әбием исән-саулармы?
Айгөл. Исәннәр. Аларга хәбәр итимме?
Инсаф. Нинди хәбәр... Бу аларга сөенеч түгел. Беркемгә бер сүз әйтмисең.
Айгөл. Хәзер нишлибез, Инсаф?
Инсаф. Үзем дә белмим. Беркемгә күренмәскә...
Айгөл. Син болай да адәмгә күренерлек түгел. Инде караңгы. Халык печән әзерли. Монда килүче булмас. Син ачтыр бит. Ашарга алып килимме?
Инсаф. Үзеңнең хәлләр ничек, Айгөл?
Айгөл. Әле генә Казаннан кайттым. Театр училищесына керергә йөрим. Августта имтиханнар. Шигырьне укыганымны тыңладың әллә? Шуны әзерлим. Ә син?
Инсаф. Миндә университет кайгысы юк. Мин зиратка керәм, Айгөл...
Айгөл. Кермә анда, керә күрмә. Анда... куркыныч...
Инсаф. Миңа тере адәмнәр куркынычрак. Анда тыптын. Анда мине аңлый торган затлар ята...
Айгөл. Анда сине эзләмәсләр дә... Аңладым. Ашарга нәрсә алып килим, Инсаф?
Инсаф. Бер бөтен ипи, чишмәдә су бар. Башка берни дә кирәкми... Мин сине шушында көтәрмен.
Айгөл. Сак бул, Инсаф.
Инсаф. Кара аны, аны-моны сиздерә күрмә...
Айгөл. Борчылма, Инсаф.
Инсаф. Кәккүк булып миңа бер тапкыр кычкырырсың.
Айгөл. Ярар. Көт. (Кәккүк булып кычкыра.)
Инсаф (җавап бирә). Мин сине күрергә дә кайттым, Айгөл... (Зират ягына китә.)
Айгөл. Мин хәзер киләм! (Чыга.)
Алмас белән Халисә керә. Халисә джинсыдан.
Алмас. Йә, Халисәҗ- ан, икәү генә "тойота"да гулять итү ошадымы?
Халисә. Рәхәтлек диңгезендә йөздеммени... Алмас, әйдә, утырыйк әле. (Тирәккә утыра.) Мин бик арыдым, Алмас. 
Алмас. Мине көтепме?
Халисә. Сине көтеп тә... Артист тормышын син әле белеп бетермисең...
Алмас. Чәбәкәй итүгә алданып йөрисез инде.
Халисә. Төрле чаклар була. Күчмә тормышның авырлыклары күп инде аның. Ягылмаган клублар. Буранлыяңгырлы көннәр-төннәр, ачлы-туклы яшәү дигәндәй. Ашказаны бозылып бетте...
Алмас. Авыр яшәвең йөзеңә чыккан, Халисә.
Халисә. Үзем дә сизәм. Ялгыз хатын —я тим бала белән бер.
Алмас. Ял итәргә вакыт, Халисә. Яшәртәм мин сине, үзем белән ял итәргә Анталиягә алып китәм! Сине Урта диңгезнең иркә җиле, кайнар комы, җылы дулкыны көтә. Үзем дә синең кебек сөйләшә башладым бугай.
Халисә. Чынлапмы, Алмас? Ә Инсаф?.. Аның язмышын хәл итмичә торып, нинди ял турында сөйләргә була?!
Алмас. Борчылма. Тиздән ул безнең янда булыр. Дөресен әйткәндә, мин үзем дә соңгы чиккә җитеп арыдым. (Халисә янына утыра.) Яраткан кешеңнән бер иркәләнәсе килгән минутлар да була. Ә вакыт юк, вакыт!
Шартлаган тавыш. Алмас сикереп тора да кире утыра.
Халисә. Синең дә нервыларың какшаган, Алмас. Бездә монда карьерда таш чыгаралар.
Алмас. Син минем бердәнбер якын кешем, Халисә. Сиңа кайбер серләрне дә ачарга була.
Халисә. Сереңне эчеңдә саклама. Ач. Үзеңә җиңеллек килер.
Алмас. Мин мишеньдәге нокта, Халисә.
Халисә. Аңламыйм.
Алмас. Миңа мылтык көпшәсе төбәлгән.
Халисә. Ничек... төбәлгән?
Алмас. Мине һәр минутны атып үтерүләре мөмкин.
Халисә (торып). Юк, бу — мөмкин түгел. Кемнәр, ни өчен?
Алмас. Киллер дип аталган төз атучы җәлладларым мине адым саен эзәрлеклиләр. Мин шуны аркам белән гел тоеп торам.
Халисә. Синдәге сәер ул халәтне сизгән идем шул.
Алмас. Минем фирма мәрмәр ташлар белән дә эш итә, читтән кайтартам. Мин сиңа каберләр өстендә калкып чыккан һәйкәлташлар урманын күрсәтер идем. Утызкырык яшьлек әзмәвердәй ир-егетләр ята ул таш асларында. Минем дусларым да, дошманнарым да. 
Халисә. Мин синең өчен куркам, Алмас...
Алмас. Һәркемнән шикләнәм хәзер. Хәтта үземнең Барстан да.
Халисә. Аның күзләре чыннан да мылтык көпшәсе кебек... Атарга тора...
Алмас. Минем чын дошманнарым болай да муеннан. Бугазларына аркылы сөяк булып яттым. Тыңла, бердәнбер көнне чын ату тавышы ишетелсә, ул мин — Алмас Уразов булырмын. Киллер бер эләктерсә, минем малларым гына торып калачак бу дөньяда...
Халисә. Ул турыда сөйләргә ашыкма, Алмас.
Алмас. Тыңла, әле әйтеп бетермәдем. Гомер буе җыйган байлыгыма кем хуҗа булачак?
Халисә. Әйтә алмыйм.
Алмас. Уразовлар нәселен кем дәвам итәр? Ни өчен мине кайткан дисең? Ул-бу була калса, мирасымны Инсафка... Һәм сиңа калдырырга. Кәртләрне ачып бетерим. Мин сине дә, Инсафны да бәхетле итәргә кайттым, Халисә-җан. Төенчекләреңне төйнә. Алай дисәң, әртиснең нинди төенчеге булсын... Мин сине үзем белән алып китәм. Хәерче тормышың белән бәхилләш.
Халисә. Ә Инсаф?
Алмас. Мин әйттем: Инсафны без ял иткән Анталиягә, беренче разрядлы кунакханәгә китерерләр.
Халисә. Алла бирсә диген.
Алмас. Доллар, доллар барысына да хуҗа! Ә ул миндә, Аллага шөкер! Исән чакта яшәп калыйк дөньяның артына тибеп! Атам миңа Болгар ханының исемен биреп ялгышмаган. Хөрмәтнең иң олысы аңа! Хәзер мин максатымның икенче өлешенә күчәм: атам алдындагы бурычны үтим. Һәйкәлне күрдеңме?
Халисә. Күрдем. Бигрәк тә биек, затлы инде!
Алмас. Әллә каян күренеп торсын! "Алмас Уразов куйган!" дисеннәр.
Халисә. Сөләйман абый аңа лаек инде.
Алмас. Ә теге хәерчеләр куйган ташны алып ыргытабыз!
Халисә. Һәйкәл бик кыйммәткә төшкәндер.
Алмас. Уразовлар нәселе турында сүз барганда — вакланмыйбыз. Мәрмәр үзебезнең кулда. Иң шәбен шәхсән үзем сайладым.
Халисә. Аны ничек кертерсез икән зиратка?
Алмас. Бәләкәй ташны алып ташларга кереп киттеләр инде. Иштирәкнең алкашларын ялладым. Һәйкәлне куябыз да, Төркия оҗмахына очабыз! 
Халисә. Туктале, ә мин ничек итеп эшемне калдырып китим?
Алмас. Сәхнәне димәкче буласыңмы?
Халисә. Ул — минем гомерлек юанычым.
Алмас. Моннан соң дуңгыз фермасына охшаган салкын клубларда чит-ятларны түгел, ә бәлки, затлы рестораннарда, диңгезнең кайнар комнарында мине юатырсың, үзең дә юанырсың. Үзең үк күреп торасың, заман алышынды! Сәхнәдә — без — мал табучылар! Йә, киттек! (Телефонга.) Налло! Уразовтан сәлам!! Анталиягә —ө ч урын! Аерым бүлмәләр! Үзем барам!
Халисә. Ашыкма. Нигә өч?
Алмас. Инсафны шунда китерерләр. Йә, ризамы?
Халисә. Риза.
Алмас. Бәхилләш сәхнәң белән.
Халисә. Сәхнә белән бәхилләшергә? Юк, Алмас...
Алмас. Балабыз Инсафның бәхетле булуын теләмисеңмени?
Халисә. Инсаф өчен мин үземне дә корбан итәргә әзер.
Алмас. Икенең берсе: йә сәхнә, йә бала! Бар, соңгы тапкыр сәхнәңә менеп төш.
Халисә (әкрен генә сәхнәгә менә). Сөләйман абыйның да тормышында шундый чагы булгандыр инде... (Аның шигырен сөйли.)
Канатларым кинәт хәлсезләнде,
Мин очалмый торган кош инде.
Әкрен-әкрен генә Күктән төшәм...
Җырлы иткән Күгем, хуш инде.
Үз балаңны Күктә күрү өчен
Җаның белән кирәк түләргә.
Бигрәк авыр, бигрәк авыр икән
Зәңгәр Күктән төшү түбәнгә.
(Теләмичә генә сәхнәдән төшә. Алмас аңа төшәргә ярдәм итә.)
Алмас. Бар, өең белән дә хушлаш инде.
Халисә. Миңа хуҗама чылтыратырга, мондагы иптәшләрем белән дә хушлашырга кирәк.
Прожектор нуры Изгеләр зираты ягын яктырта.
Алмас. Барс!
Мирхуҗа зираттан килеп чыга.
Мирхуҗа. Ау! 
Алмас. Нигә озакладыгыз? Нигә ташны алып чыкмыйсыз?
Мирхуҗа. Бирми.
Алмас. Нәрсәне?
Мирхуҗа. Ташны.
Алмас. Кем?
Мирхуҗа. Бер селәгәй.
Алмас. Кем?
Мирхуҗа. Бер малай ташны бирми.
Алмас. Алып ыргыт!
Мирхуҗа. Булмый!
Алмас. Син? Мирхуҗа!
Мирхуҗа. Тешли. Менә... бармак...
Алмас. Яле аны монда!
Мирхуҗа. Килми.
Алмас. Син тимә. Яхшылык белән...
Мирхуҗа. Момент! Алмас магнитофонны кабыза, аннан Халисәнең тасмага язылган шигыре
ишетелә.
Үз балаңны Күктә күрү өчен
Җаның белән кирәк түләргә...
Мирхуҗа Инсафны алып чыга.
Инсаф. Тотма! Мин үзем барам.
Мирхуҗа. Шушы! (Инсаф белән Алмас арасына баса.)
Алмас. Төнлә... зиратта нишлисең?
Инсаф. Изгеләрнең рухын саклыйм.
Алмас. Син үзеңне дә изге саныйсыңмы?
Инсаф. Юк. Кызганыч, изгеләр көннән-көн азая бара. Исән чакта аларга көн күрсәтмиләр.
Алмас. Бу фикерең белән килешәм. Мин изге кешенең үлгәч кадерен белергә кайттым.
Инсаф. Соңга калдың.
Алмас. Нигә алай уйлыйсың?
Инсаф. Үлгәч аның кадерен белделәр инде.
Алмас. Ничек?
Инсаф. Исемен, үзе кабатларга яраткан сүзләрен язып таш куйдылар.
Алмас. Ул изге адәмнең исеме ничек?
Инсаф. Ул пәйгамбәр затыннан.
Алмас. Кем ул?
Инсаф. Сөләйман.
Алмас. Мин ныклап карамадым. Ташка нинди сүзләр язылган? 
Инсаф. "Эзләдем. Таптым. Югалттым."
Алмас. Ни әйтергә теләде икән ул?
Инсаф. Мин үзем дә гомерем буе бу сүзләрнең мәгънәсен эзлим.
Алмас. Акыл иясе булса да, аның яшәве яшәү булмады. Шулай да ул татарның бөек кешесе. Үзенә адәм рәтле таш та куя алмаганнар. Мин ул бәләкәй ташны алып ташлыйм. Үзенә лаек затлы һәйкәл куям. Аңладыңмы?
Инсаф. Мин рөхсәт итмим.
Алмас. Син... кем?
Инсаф. Кем булсам да, сиңа барыбер.
Алмас. Минем кем икәнемне чамалыйсыңмы, малай?
Инсаф. Синең кем булуың мине кызыксындырмый.
Алмас. Кит юлдан.
Инсаф. Китмим.
Алмас. Яхшылап әйтәм, кит!
Мирхуҗа. Ыргытам!
Алмас. Сабыр. Көч кулланмыйча хәл итәргә тырышыйк.
Шәмси күренә. Эшләпәсен салып, башын ия.
Шәмси. Нигә йокы алмый дисәм, сез икән әле монда...
Алмас. Уразовка мин куясы һәйкәлне күрдеңме?
Шәмси. Искиткеч. Гениально! Мондый һәйкәлнең татар тарихында булганы юк! Бер чакрымнан балкып торыр! Үрелеп караган идем, эшләпәм шуып төште.
Алмас. Бу малайны таныйсыңмы?
Шәмси (текәлеп карый, танымый). Юк, күргәнем юк... Ниндидер сукбай... бомж...
Алмас. Ул безне зиратка үткәрми. Син әйтеп карале...
Шәмси. Әй, малай актыгы, бу абзаңның кем икәнен беләсеңме?
Инсаф. Белергә дә теләмим.
Шәмси. Нигә син аларны үткәрмисең? Синең ни хакың бар?
Инсаф. Андый һәйкәл Сөләйман Уразовның рухына ят. Иштирәк халкы аңа башка изгеләрдән аерылып тормаган таш куйды.
Шәмси. Ялгышасың. Хуҗа дөрес әйтә. Сөләйман әнә шундый затлы һәйкәлгә лаек! Син аңла: заман үзгәрде, заман — көчленеке!
Инсаф. Лаек булгач, син нигә исән чагында аның кадерен белмәдең? Нигә якламадың авыр чакларында? Ул заманда көч синдә иде бит!
Алмас. Мин бу сүзләрең белән килешәм. Шуның өчен ул үзе заманында бер кабыргасы белән түләде.
Шәмси. Әй-й... Искә төшермик... онытыйк узганнарны.
Алмас. Малай, безгә каршы торсаң, син дә берничә кабыргаңнан колак кагуың бар.
Шәмси куркып чыгып китә.
Соңгы тапкыр әйтәм: кит юлдан!
Инсаф. Сез монда бары тик минем гәүдәм аркылы гына үтә аласыз.
Алмас. Барс! Әмер генә көтеп торган Мирхуҗа Инсафка ташлана, нокаут белән
Инсафны ега.
Инсаф. Кабахәтләр!
Шул вакыт кулына чемодан тотып Халисә килеп керә.
Халисә (улының тавышын танып). Туктагыз! Кемне кыйныйсыз? (Инсаф янына бара.) Инсаф?! Синме бу? (Инсафны күтәрергә тырыша.) Балам...
Алмас. Барс, кит...
Мирхуҗа китә. Алмас Инсаф янына бара.
Балам дисеңме? Инсаф?..
Инсафны күтәреп торгызырга ярдәм итә.
Халисә. Чынлап та Инсафмы син? Бер генә сүз әйт... Нишләттеләр сине?
Алмас. Ул үзе гаепле, каршы торды, атам янына кертмәде...
Халисә. Балам, хәлең ничек?
Инсаф. Борчылма, әни, хәлем әйбәт.
Халисә. Танырлык та түгелсең. Сакал-мыек баскан үзеңне... иске-москы киемнәр... Ни булды сиңа?
Инсаф. Берни дә булмады. Тынычлан.
Халисә. Син армиядән котылып кайттыңмы?
Инсаф. Котылдым, әни.
Халисә. Бөтенләйгәме?
Инсаф. Бөтенләйгә.
Халисә. Сине җибәрделәрме?
Инсаф. Әйе, әни. 
Халисә. Авырыпмы?
Инсаф. Әйе. Әз генә авырдым.
Халисә. Инде беркая да китмисеңме?
Инсаф. Китмим инде, китмим.
Алмас. Халисә, Инсафка минем кем икәнне әйт...
Халисә. Инсаф, таныш бул! Бу — синең әтиең...
Тынлык.
Алмас. Исәнме, Инсаф? Саумы, улым?
Инсаф дәшми.
Халисә. Улым, дәш инде, бер генә сүз әйт...
Мирхуҗа керә.
Мирхуҗа. Тотыгыз!
Алмас. Кемне?
Мирхуҗа. Менә моны!
Алмас. Нигә тотарга?
Мирхуҗа. Кача!
Алмас. Кем кача?
Мирхуҗа. Аны эзлиләр!
Алмас. Кемне?
Мирхуҗа. Бу малай армиядән качкан.
Алмас. Качкан?
Мирхуҗа. Дезертир! Мин күрсәттем!
Алмас. Тукта, кычкырма!
Мирхуҗа. Зиратка качкан! Бәйләргә! (Бау чыгара.)
Алмас. Авызыңны... яп!
Халисә. Чынмы бу, Инсаф?
Инсаф. Әйе, мин зираттан качкан дезертир. Армия дигән зираттан. Мин үзебезнең халыкны атарга теләмим. Мин монда кайтып Сөләйман бабам белән киңәштем. Сезне борчымаска уйлаган идем. Менә болар мәҗбүр иттеләр.
Халисә. Харап иткәнсең бит үзеңне, балакай, хәзер нишлибез?
Инсаф. Ни генә булса да, минем җаным тыныч хәзер.
Халисә. Алмас?..
Алмас. Бер дә юкка борчыласың, Халисә-җан. Инсаф, бер дә кайгырма, барысын да үзем җайлармын.
Халисә. Хәзер сине ни көтә? Әйт, балам, ни көтә сине?
Инсаф. Мине трибунал көтә, әни. Әмма вөҗданым саф кала.
Мирхуҗа. Киләләр! 
Халисә. Инсаф, кач! Зиратка кереп кач.
Алмас. Чыннан да, син зиратка кереп тор. Алар белән мин үзем сөйләшермен.
Инсаф. Беркая да качмыйм.
Халисә. Әнә... килеп җитәләр... Балам, мин сине беркемгә дә бирмим. Хәзер безгә атаң ярдәм итәр.
Алмас. Бер дә аптырап тормагыз. Атаңда сине генә коткарырлык көч бар. Акча гына төртәсе. Акча атаңда миллионлаган. Сатылмаган адәм юк дөньяда. Офицеры белән үзем сөйләшермен. Тынычланыгыз...
Инсаф. Юкка борчыласың, ата кеше, мине берничек тә сатып алып булмый. Мин мал түгел. Аннары кемнең чын дезертир булуы турында да уйлыйсы бар әле.
Халисә. Инсаф...
Инсаф. Тынычлан, әни. Мин үзем аларның кулына биреләм... Әни, сау бул, үзеңне сакла, мин тиз кайтырмын. (Кузгала.) Мин Уразов Инсаф! Килегез, мин әзер!
Алмас. Улым... Инсаф... тукта... бер генә сүз... Икеөч кенә сүз...
Инсаф. Эзләдем. Таптым. Югалттым.
Айгөл йөгереп керә.
Айгөл. Инсаф, кач, сине эзләп киләләр!
Инсаф. Мин үз язмышымны хәл иттем. Сау бул, Айгөл, исән булсак, бер кайтырбыз... Алла бирсә...
Халисә. Исән булырсыңмы соң, балакаем?
Айгөл. Кайтырсыңмы соң?
Инсаф. Сезнең янга кайтмыйлар димени?
Халисә. Тамагың ачтыр бит, балакаем...
Инсаф. Безне инде ач торырга өйрәттеләр...
Айгөл (чүпрәккә төрелгән икмәкне биреп). Инсаф, ал...
Инсаф (ала). Тормышыгыз шушы ипи кебек түгәрәк булсын, авылдашлар...
Халисә. Котелогың бушмы? Бир әле, су алып бирим...
Инсаф. Бушаган икән шул... Халисә, Инсафның котелогын алып, чишмәгә китә, Айгөл Инсаф янына
килә.
Кайткач кочаклармын... Исән бул!
Айгөл (кочакларга ашыга). Мин сиңа кәккүк булып кычкырырмын.
Инсаф. Кайда гына булсам да, мин ишетермен. Кара аны, бер генә тапкыр түгел, йөз тапкыр кычкырырсың...
Халисә (котелогын биреп). Зинһар, үзеңне сакла, бала... Әнә килеп тә җиттеләр... Инсаф!.. 
Туктап кала. Инсаф үзен эзләп килүчеләргә каршы китә.
Айгөл (Халисә янына барып). Халисә апа, түз... Кайтам диде бит...
Халисә. Көтүнең ни икәнен беләм мин, Айгөл...
Таңзифа таягы белән кармаланып керә.
Таңзифа. Нинди төн булды бу? Беркем йокламый. Зират ягыннан шомлы тавышлар ишетәм. Әрвахлар уянып чыкканмы әллә?
Халисә. Таңзифа апа, балаң кайтты.
Таңзифа. Кайсы балам? Югалганымы? Алмасымы, Инсафымы? Кайда алар?
Халисә. Алмас, кочакла инде әнкәңне...
Таңзифа. Күрсәтегез миңа Алмасымны, Инсафымны...
Халисә. Алмас...
Алмас хәрәкәтсез басып тора.
Таңзифа. Күпме еллар зарыгып көткән Алмасыммы, чынлапмы? Йә Аллам! Кил, балам, кочаклашыйк әле. Син инде зур үскәнсеңдер. И-и-и! Күрәсем килә дә соң үзеңне. Күзләрем йомылды шул, күзләрем. Син нинди хәзер? Чәчләрең һаман чем-карамы? Кайда син, алдыма килдеңме инде? И, күзләрем, бер генә минутка, баламның нурлы йөзен күрү өчен генә ачылсагыз иде... Юк ла, мин бөла й да таныйм үз баламны, тәнендәге һәрбер ноктасын беләм. Кил, балам... Алмас аның янына бармагач, Халисә аны көчләп Таңзифа янына
китерә. Ул баласын капшап карый.
Юк, бу адәм Алмас түгел. Юк... юк. Әгәр ул Алмасым булса, унсигез ел өзелеп көткән анасының хәлен белми калмас иде. Мин бит ул бәхетле булсын, үлем кочагында ятканда терелсен, югары белем алсын дип, яраткан Сөләйманымны калдырып, Шәмсигә кияүгә чыктым. Гомеремдәге иң үкенечле ялгышым... Әгәр ул Алмас булса, озак еллардан соң булса да үпкәсен онытып, тудырган әнкәсен кичерер иде. Юк... юк... бу минем Алмасым түгел.
Алмас (артык түзә алмыйча, талпынып). Әнкәй, тукта...
Таңзифа. Юк, ул минем балам түгел. Эзләдем. Таптым. Югалттым. (Чыга.)
Алмас. Атам ни әйтергә теләде икән бу сүзләре белән?
Халисә. Сөләйман абыйның соңгы сүзләре. Гаиләне саклый алмауга мин үзем гаепле, дигән, үз эшемә фанатикларча бирелеп, мин Таңзифаны да, Алмасны да югалттым, дигән.
Алмас. Халисә, без монда артык кала алмыйбыз. Киттек... Ал чемоданыңны...
Халисә икеләнеп тора да, чемоданын ала.
Айгөл. Халисә апа, сез кая?
Халисә. Мин сәхнәдән китәм, Айгөл.
Айгөл. Сез... мине үзегез артыннан сәхнәгә әйдәгән, җанга якын остазым... китәсез... ышанмыйм...
Халисә. Гомеремдә бер генә булса да мин дә бер рәхәт тормыш күрергә тиештер, Айгөл. Мин сиңа сәхнә бәхете телим.
Айгөл. Сез! Сөләйман абыйның шигырьләрен сөйләргә өйрәткән кадерле кешем, сез сәхнәдән китәсез?..
Халисә. Сау бул, сеңлем.
Алмас (киеренке халәттә). Барс! Сәхнә караңгылана. Шулвакыт бөтен дөньяны ватып-җимереп, ямьсез үкереп үгез килгән, куркышып йөгергән, кычкырган тавышлар
ишетелә.
Алмас тавышы. Барс!
Мирхуҗа. Ау!
Алмас. Сакла! Халисә! Машинага!
Мирхуҗа. Момент! Пистолет аткан һәм Кызыл үгезнең үлем ачысы белән үкергән авазы ишетелә. Прожектор нурлары кабына. Уртадагы сәхнә җимерелгән, аннан хәрабәләр генә калган. Аның янында — пистолетын тоткан Мирхуҗа. Кулында пычак. Ул шамакай көлүе белән көлә. Кулында
кып-кызыл канлы зур пычак.
Кых!
Сәләх керә.
Мирхуҗаны син аттыңмы, кабахәт!
Мирхуҗа. Мин!
Сәләх. Ник аттың?!
Мирхуҗа. Дәүләткә тапшырасы хайван. Качкан. Дезертир. (Көлә.)
Сәләх. Яраткан хайваным иде. Үзем озатып бардым...
Мирхуҗа. Мин сине беләм: качарга үзең булышкансың...
Сәләх. Мин синнән курыкмыйм. Булыштым. Кузовны үзем ачтым. Нигә аттың?
Мирхуҗа. Мине гаепләмәкче буласың! Ул котырган! 
Сәләх. Ул сине күргәч котырган. Ни өчен котырганын беләсеңме?
Мирхуҗа. Төкерәм!
Сәләх. Бисмилла әйтеп, тынычландырып эш кылсаң, мал тыпырчынмый, язмышына буйсына.
Мирхуҗа. Ә нинди аерма?
Сәләх. Аерма зур! Синең исемеңне аңа биреп ялгышканнар. Син ул котырган! Без ул — адәмнәр — котырган! Мирхуҗа, мин сине эзләдем, таптым...
Мирхуҗа. Шуннан ни?
Сәләх. Яшер пистолетыңны, куй пычагыңны! Мин сине тигез көрәшкә чакырам.
Мирхуҗа. Синеңчә булсын. (Коралларын яшерә.) Көрәшкә? Ха-ха-ха!
Сәләх (сөлге ала). Башладык! Тигезсез көрәш, дөресен әйткәндә, сугыш башлана. Мирхуҗа Сәләхне тупас көч-нокаут белән ега. Үзе чыгып кача. Сәләх егыла, соңгы көче белән тора. Хәрабәләрдә Айгөлнең тавышын ишетеп, аны такталар
арасыннан күтәрә.
Сеңлем, син исәнме?
Айгөл. Мин... исән. Ә сез?
Сәләх. Сеңлем, ачу белән дөньябызны җимерсә дә, үгезгә ачуланма, ул гаепле түгел. Аны шул хәлгә җиткерделәр. Байлык, көч изге күңелле адәмнәрдә булмаса, сәхнәгә Мирхуҗалар менәчәк... Бирмик сәхнәне ал арга!
Айгөл (сәхнә хәрабәләре арасында Сөләйманның шигырен сөйли ).
Ишетелде шулчак серле тавыш
Ардым инде, талдым дигәндә,
Төшсәң дә син Җиргә — бик түбәнгә,
Төшә күрмә Җырда түбәнгә!
Артта — пистолеттан аткан тавыш ишетелә. Чын ату тавышы.
Сәләх. Кемнедер аттылар...
Халисә керә. Кулында чемодан.
Айгөл (каршына йөгерә). Халисә апа!
Халисә. Алмасны харап иттеләр!..
Үзәк өзгеч кәккүк авазы ишетелә.
Пәрдә 
Хуш, Хәйбуш!
Ике пәрдәле комедия
Катнашалар
Сәнифә — элек мәдәният сараенда эшләгән, хәзер — кафеда җырчы, 35 яшьтә.
Талия — элек китапханәдә эшләгән, хәзер кафеда официантка, 27 яшьтә.
Таминдар — элек партия органнарында эшләгән, хәзер цирк директоры, 37 яшьтә.
Шакир — элек — циркта клоун, хәзер эшсез, 50 яшьтә.
Тайфур — психотерапевт, 40 яшьтә.
Абдул — элек аспирант, хәзер айныткычта дежурмилиционер, 30 яшьтә.
Хаккый — элек — аспирант, хәзер айныткычта врач, 30 яшьтә.
Вакыйга безнең көннәрдә Казанда бара.
БЕРЕНЧЕ ПӘРДӘ
БЕРЕНЧЕ КҮРЕНЕШ
Кафе-бар. Бер якта — буфет. Эчке яктарак — эстрада сәхнәсе. Уртада — өстәл, берничә урындык. Диварларда — чит ил артистларының рәсемнәре, шәрә кызлар. Иң күп реклама: хәмер-шәрабкә. Чит ил
музыкасы бизәлешендә реклама: "Ханымнар, әфәнделәр! Дөньяның иң гүзәл илләренә ял итәргә,
сәяхәткә чакырабыз!" "Чибәр, яшь кызларны Урта диңгезнең алтын комы, иркә җиле, ягымлы
карашы көтә!"
"Круиз Килиманджаро!"
"Шри-Ланкада — могҗизалы җиде төн!" "Дөньяда иң арзан урыс аракысы: "Асланов", "Распутин"! "Барселона!
Хельсинки! Париж!" 
Талия өстәлләрне матурлап, салфеткалар куеп йөри.
Сәнифә керә.
Сәнифә. Булды, Талия!
Талия. Әйттем бит! Минем сүз — үтемле! Алдымы?
Сәнифә. Вакытлыча инде.
Талия. Штатка түгелмени?
Сәнифә. Җырчы, биюче штатта каралмаган, кайчан чакырам, шул көнне киләсең, ди.
Талия. Күпмегә килештең?
Сәнифә. Биегән-җырлаган кадәр.
Талия. Әллә ни түгел түгелен.
Сәнифә. Безгә, эштән куылганнарга, ярап тора. Син уңдың. Официантка! Сугасың акчаны!
Талия. Алдамасаң сугарсың...
Сәнифә. Алдыйсыңмы?
Талия. Дөньясы алдауга корылган. Йә син алдыйсың, йә үзеңне алдыйлар...
Сәнифә. Китапханәдә алдый да, алдана да алмый идең...
Талия. Ярый әле кыскарттылар. Ятар ием тиеннәргә алданып...
Сәнифә. Мәдәният сараенда мин сезне биергә өйрәттем. Хәзер кыргый базар биергә өйрәтә. Менә ничек керергә ул базарга? Керүен бер кереп китсәк, ятар иек ябышып...
Талия. Һәй! Хәзер акыл кирәкми. Аяк белән типтем-кердем. Ишектән кертмәсәләр, тәрәзәне ватып керәм!
Сәнифә. Керерсең, бар... акыл, хәйлә булмаса... Кем мал таба? Аеклар, акыллылар...
Талия. Син эчмисең.
Сәнифә. Бик эчәр ием дә, ярамый, аллергия!
Талия. Мин компаниядә —й өзәм!
Сәнифә. Син батмыйсың!
Талия. Үзем батырам!
Сәнифә. Өстерәп чыгар шунда бер ирне!
Талия. Суга салсаң, калкып чыгар
Безгә тигән яр булса!
Сәнифә. Ирнең шәбе циркта да, кафеда да, Казанда да, Кабанда да ятмый, матурым!
Талия. Кайда ята?
Сәнифә. Әнә тыңла! Телевизорда реклама ишетелә: "Диңгез буенда ял итәргә теләсәгез, Казаннан самолет белән рәхим итегез: Төркия. Анталия. 230 доллар!
Кипр — 450 доллар! Греция. Солоники. 480 доллар!.." 
Талия. Кая инде безгә импортный кияү... Доллар, доллар, доллар...
Сәнифә. Теге миңа биергә йөргән Жаннаны беләсеңме?
Талия. Теге шикәр кебек ап-ак кызмы?
Сәнифә. Әйе, озын борынлы...
Талия. Нишләгән?
Сәнифә. Чыккан.
Талия. Юкка чыкканмы?
Сәнифә. Кияүгә чыккан!
Талия. Уф, шартлыйм!
Сәнифә. Кемгә чыккан дип сора?
Талия. Муллагамы? Попкамы?
Сәнифә. Эфиопка!
Талия. Сенсация! Кияү монда калганмы?
Сәнифә. Ире — миллиардер, үзе белән алып киткән.
Талия. Булдыра безнең кызлар!
Сәнифә. Миргә чыга татар! Бөтен дөнья милләтләренең санын арттыра. Үзе бетсә бетә, әмма арттыра.
Талия. Узды мәхәббәт заманы!
Сәнифә. Хәзер мәхәббәт тә — бизнес! Әнә тыңла... Телевизордан диктор: "Европага чыгару өчен 17—24 яшьлек сылу
кызларны көтәбез. Адресыбыз..."
Талия. Без ул юл белән бармабыз!
Сәнифә (көлеп). Без башка юл белән барырбыз! Татар Казанында күп кайнадык, җитте! Җырлый-җырлый, бии-бии минем арттан!
Икесе дә "Ай җаный, вай җаный"ны бозып җырлыйлар.
Сәнифә. Күпме еллар чыгалмыйча
Яшәдек камалышта.
Әйдә киттек Европага,
Калмыйк без Мамадышта!
Най Джони, вай Джони,
Бармыйк без Мамадышка!
Талия. Эте-бете читкә китә,
Этә-төртә мал таба.
Әллә без дә китәбезме
Йә Цейлон, йә Мальтага?
Най Джони, вай Джони,
Йә Цейлон, йә Мальтага!
Сәнифә. Кызыгып карап торганчы
"Адидас" ыштанына,
Әйдә, чыгыйк без үзебез 
Дөнья масштабына!
Һай Джони, вай Джони,
Дөнья масштабына! Шакир керә. Кызларның җыр-биюен карап тора да үзе дә катнашып
китә.
Шакир. Кызлар, бер дә кызыкмагыз
"Адидас" ыштанына,
Шул ук әбиләр ыштаны,
Төймәсе тыштан гына!
Һәй җаный, вай җаный,
Шакирның да бар җаны!
Сәнифә. Шакир абый?! Нинди җилләр ташлады монда?
Шакир. Кыргый базар җилләре!
Сәнифә. Әллә сине дә?
Шакир. Җырлап йөрим хәзер
Манный ботка кабып:
"Начальниклар — симез,
Еллар — ябык!"
Алар калҗа каба
Коньяк эчәләр дә,
Җилләр генә исә
Безнең кесәләрдә.
Ошбу җилләр җитсен
Халык массасына,
Сәламемне илтсен
Саклык кассасына!
Сәнифә. Кыскарттылармы?
Шакир. Миннән башкалар барсы да
Малтабар йә эшкуар,
Мине дә эштән кудылар,
Шакир хәзер — җилкуар.
Сәнифә. Утыр, Шакир абый!
Шакир. Рәхмәт, утырттылар инде төп башына!
Талия. Меню! Мерси, месье Шакир. Француз коньягы? "Наполеон"?
Шакир. "Вермут" булса да ярар ие дә... Сезнең янга эш эзләп килдем, кызлар. Белдерүне укыдым. "Хуш, Хәйбуш" кафесына швейцар кирәк. Югары белемле булса да ярый, французча белсә, татарча белүнең кирәге юк. Белемем югары, борын — түбән, французча сукалыйм бераз, ләкин татарчаны яхшы белү аяк чалмаса гына инде?!
Сәнифә. Бәхетеңне сынап кара, Шакир абый. Синең кебек мәшһүр клоунны, бәлкем, алыр да?!
Шакир. Тәвәккәлләдем, кызлар. Кайсы ишектән кире чыгарга? Хуш, Хәйбуш! Бисмиллаһи рахман рахим... (Ишектән эчкә кереп китә.)
Талия. Милиция!
Абдулкерә.
Абдул. Сәнифә апа? Талия? Сез?!
Сәнифә. Без...
Талия. ...идек.
Абдул. Әллә мин ялгыш кердемме? Китапханә, мәдәният сарае монда күчтеме әллә?
Сәнифә. Базар!
Абдул. Кесә бар, карман юк.
Талия. Дәрт бар, дәрман юк.
Сәнифә. Карман бар, доллар юк!
Абдул. Бие, бие, Абдулла,
Биегән кеше бай була!
Сәнифә. Биегән кеше бай булганда...
Абдул. Карт алаша тай була! Сәнифә апа, биеп баемады Абдул!
Сәнифә. Базар биетә, Абдул!
Абдул. Их, кызлар, сезне күргәч, әллә нишлисе килеп китте!
Талия. Салып биримме?
Абдул. Ураза!
Сәнифә. Озаккамы?
Абдул. Капитализмга җитеп, аякларны салындырып утырмыйча капмыйм!
Талия. Фу! Авызыннан американски сигара, виски исе килмәгән егетләрне яратмыйм!
Абдул. Дөнья безнең кулда! Кабарбыз тегесен дә, монысын да! Яратырсың, канәтем, әле Абдул абзаңа йөгереп кияүгә чыгарсың!
Талия. Юк! Милиционерга чыкмыйм.
Абдул. Кемгә чыгасың?
Талия. Миллионерга.
Абдул. Канәтем, мин ике тапкыр миллионер, ике ай саен миллион алам!
Талия. Сөйләнгән буласың, машинаң да юктыр әле!
Абдул. "Мерседес"!
Сәнифә. Абдулдан булыр!
Абдул. Сезне дә утыртырмын бер! Шәһәр уратырмын!
Талия. Булмас. Күргән юк.
Абдул. Алып кайтам. Польшадан!
Сәнифә. Чит илгә алып чык, Абдул. Польшага булса да... 
Абдул. Карап карарбыз.
Сәнифә. Мин шаярмыйм.
Талия. Мин дә!
Абдул. Икегезне дә! Бер генә нәрсә кирәк...
| Нәрсә?
Абдул. Доллар!
Сәнифә. Безнең акча ярамыймы?
Абдул. Поты бер тиен аның дөнья базарында.
Талия. Анысы да юк әле...
Сәнифә. Син нишләп йөрисең әле айныткычыңны ташлап?
Абдул. План тулмый, анасын сагыныйм! Чыктым берәр чит илдән килгән исерек эләктереп булмасмы дип... Француз наркологы килгән диләр. Туп-туры Париждан...
Сәнифә. Париждан?! О!
Абдул. Кесәсе тулы франк инде аның. Ул сезгә керми калмас...
Талия. Керсәме... керсә... миннән ычкыналмас.
Сәнифә. Чит ил белән алай кыланырга ярамый.
Абдул. Дөрес, аны милиция сакларга тиеш. Яшерен-батырын түгел, безгә эләксә, айлык план — шалт! Барып җиттеме? Кабатлыйм, сезгә керсә...
Талия. Кереп кенә карасын!
Сәнифә. Керә генә күрсен...
Абдул. Кабатлыйм, сезгә керсә... Эчертегез... юк, юк, тиененә дә кагылмыйсыз. Исертегез, аннары шушы номерга телефоннан — шалт Абдул! Карагыз аны, француз өчен без үзебез җавап бирәбез! Мин әйткәнчә булсын! Гутбай! (Чыга.)
Ишектән Шакир атылып чыга. Кызлар аны күтәреп торгызалар.
Сәнифә. Алдымы?
Шакир. Алды... Котны алды! "Әртисләрнең поты бер тиен!" дип артка тибеп чыгарды, кабахәт! Бисмилла да әйттем инде югыйсә кергәндә... Дәү әни әйткән ие: "Начальнигың янына кергәндә дүрт тапкыр "бисмилла" дип әйт, нигә дисәң, начальник бүлмәсенең дүрт почмагында дүрт шайтан ятар, "бисмилла" әйтү белән чыгып "сызарлар" дип. Сүзләре бу юлы расланмады: үзе шайтан булып чыкты, ерткыч!
Сәнифә. Тс-с-с... әкрен...
Талия. Үзе ишетмәсен...
Шакир. Төртмәсәң дә аварга торасың, йолкыш, ди, хәшәрәт! 
Сәнифә (авызын каплап). Кычкырып әйтмә, Шакир абый!
Талия. Тынычлан, Шакир абый, бар, бар...
Шакир. Кесәңдә акчаң булмаса, тавышы да әкрен чыга шул. Иблис! Кемнәр кулына калдык, кызлар, ә? Әле минем баҗам бар! Ишегалды себерә! Йөз дә утыз кило! Аны беркем дә куалмый! Киттем баҗама! Бирешмәгез, кызлар! Алга, Шакир абый! (Китә.)
Сәнифә. Бирешмик, Талия!
Талия. Керсен генә француз, эләктерәм!
Сәнифә. Талия, кагылма французга, минеке!
Талия. Нишләп ул синеке булсын, синең ирең бар.
Сәнифә. Әй, бер мәртәбә чит илгә алып чыгалмагач, шул да ир булдымы! Париж! Гомерлек хыялым! Эйфель башнясы төшләремә килеп керә...
Талия. Әгәр ул миңа караса, нишләрсең?
Сәнифә. Таракан булып төшмәкче буласыңмы? Мин французларның зәвыгын беләм. Алар нечкә билле кызларга карыйлар.
Талия. Ул үзе дә минем кебек юан булса?
Сәнифә. Юан булса да, нечкә булса да, минем хыялыма тимә, Талия!
Талия. Ярар, миңа берәр эфиоп булса да ярар. Ирең булганга гына әйткән идем.
Сәнифә. Һәй, искә төшермә әле шуны! Ул Парижны бар дип тә белми. Күпме ялындым Йарижга барыйк дип. Колагына да элми. Аның Финляндиягә барасы килә. Имеш, арзанга төшә. Бүген, мәхлук, йөгереп кайтып кергән: "Киттек Финляндиягә!"—ди. Үзендә циркта булган фин татарлары чакыру җибәргәннәр. Хатын белән килү мәҗбүри икән. Гаиләгә багышланган корылтай үткәрәләр икән. Мин Финляндиядә булдым. Мин: "Париждан башка беркая да аяк басмыйм!" — дип, өйдән чыгып киттем.
Талия. Таминдар абый үпкәләп калдымы?
Сәнифә. Ул бик ачуны китерсәң, алдым-кайттым булыр яшь хатын,— дип кычкырып калды.
Талия. Алып та кайтыр!
Сәнифә. Әй, таптың яшь хатын ала торган ир!
Талия. Ә мин барыр идем Финляндиягә!
Сәнифә. Таптың барыр урын! Париж, бары тик Париж! Француз музыкасы. Телевизор экранында — Тайфур һәм Жан Дустән.
Тайфур. Месье Жан Дустән, мин Сезне Татарстан җирендә сәламлим. 
Жан. О, сәлам татарларга!
Тайфур. Сез татарча беләсез?
Жан. Татар бизнесменнары белән татарча сөйләшәм.
Тайфур. Без бик шат. Димәк, тәрҗемәче кирәкми. Әйтегез әле, Сез Париждан Казанга нинди максат белән килдегез? Хөрмәтле тамашачылар, Жан Дустән — минем коллега, наркология белгече.
Жан. Мин килдем өйрәнергә татарлар ничек эчәләр. Ничек аларны дәвалыйлар. Тайфур әфәнде ничек эшли. Тайфур әфәнде мине өйрәтә, мин аны өйрәтәм. Без аның белән төзибез... татарча ничек әле... договор. Мин белмим татарлар күпме эчәләр, но беләм Татарстанда аракы сатыла күп. Була шундый әчүче, аны булмый дәвалап... татарча ничек... не поддается... Шундый биш кешене Парижга алып китәм...
Талия. Ишеттеңме?
Сәнифә. Тс... с... с!
Тайфур. Үз чиратында коллегабыз биш французны миңа алып киләчәк.
Жан. Әйе. Дәваларга татарча.
Тайфур. Безнекеләрне кайчан алып китәргә уйлыйсыз?
Жан. Бик тиз.
Тайфур. Ярый. Ә акчаны кем түли?
Жан. Түли безнең фирма.
Талия. Сәнифә апа, бушлай!
Сәнифә. Бушлай!
Жан. Француз кызыксына татар белән. Эчүче татар бар, беләм. Эчмәүче татар бармы? Күрсәтегез, булса...
Тайфур. Борчылмагыз, коллега. Бөтенләй эчмәүчене табуы авыр булыр булуын, шулай да табарбыз. Минем күршемдә генә эчмәүче ирле-хатынлы күршеләрем бар. Шулар белән бүген үк таныштырырмын...
Жан. Мерси. Рәхмәт.
Тайфур. Кемнәрне алып китәргә уйлыйсыз. Ирләрне генәме?
Жан. Эчүче кызлар юктыр татарда?
Тайфур. Кызганыч, әмма, күп шул.
Жан. Алайса, бер хатын-кыз алам...
Сәнифә (Талияне кочаклап). Талия, булды!
Талия. Нишлисең, тилердеңме әллә?
Сәнифә. Без китәбез!
Талия. Кая китәбез?
Сәнифә. Мин —П арижга! Син —Ф инляндиягә!
Талия. Минем бер доллар да юк. 
Сәнифә. Минем дә юк. Бушлай китәбез!
Талия. Ничек?
Сәнифә. Ишетмәдеңмени? Тайфур Алтынбаев — минем күршем. Ул французны безгә алып керәчәк.
Талия. Аңламыйм.
Сәнифә. Әрсез, хәйләкәр булмасаң, батасың бу заманда.
Талия. Нишлибез соң?
Сәнифә. Хәзердән үк мин —а лкаш, син —Т аминдарның хатыны!
Талия. Ә?
Сәнифә (җыр башлый, Талия аны күтәреп ала).
Суга салсаң, калкып чыгар
Безгә насыйп яр булса!
ИКЕНЧЕ КҮРЕНЕШ
Таминдар Хәбиб фатиры. Сәнифә өйдә юк. Кич.
Таминдар (телефоннан). Һалло! Кем бу? Тайфур? Безгә кунакка киләсез? Телевизор карамадым. Кем белән? Җан дустың белән? Жан Дустән? Француз? Нигә безгә? Эчмәүче гаиләгә? Башканы таба алмадым? Юк! Мин әйттем, эш сәгате бетте. Мин өйдә кабул итмим. Син аны циркка алып бар. Юк, юк! Суыткычта җилләр уйный. Алты ай хезмәт хакы алган юк. Сәнифә кайтмады әле. Эш эзләп йөри. Әллә кайта, әллә юк. Үпкәләштек. Финляндиядән булса бер хәл, Франциядән — юк! Мин әйттем, көтмим! Сәлам белән Таминдар. (Трубканы куя.) Мәхшәр! (Ишекле-турле йөри. Ишектә — кыңгырау.) Теге кайтты... (Ишек ачарга бара.)
Шакир. Элекке партия хезмәтчесенә элекке клоуннан сәлам!
Таминдар. Сәламеңне алмыйм, кереп торма. Фу, хәмер исе килә. Сәнифә кайтып керсә, җаныңны алыр!
Шакир. Юк, керәм.
Таминдар. Нишләп йөрисең? Мин сине чакырмадым.
Шакир. Шакир хәзер эшсез клоун. Хуҗасы чакырмаса да килә.
Таминдар. Приказ эленгән. Мин әйттем!
Шакир. Анда сәбәбе әйтелмәгән.
Таминдар. Өстән күрсәтмә килде. Штатны кыскартырга!
Шакир. Хуш, Хәйбуш! Ә нигә клоунны кыскартырга? (Узарга уйлый.) 
Таминдар. Узып торма. Мин әйттем!
Шакир. Әйтеп бетер. Нигә мине?
Таминдар. Кемне кыскартыйм?
Шакир. Үзеңнән башларга иде.
Таминдар. Миңа бер клоун бик җиткән. Утырып торма! Синең сул колагың бик әйбәт ишетми. Уң колагың белән тыңла! Беренчедән, Степановны кыскартып булмый.
Шакир. Милләтчелектә гаеплиләр.
Таминдар. Мин —и нтернационалист! Икенчедән, син саласың...
Шакир. Сәхнәдә салган юк бит. Менә минем баҗам бар...
Таминдар. Баҗаңны катыштырма, үзең турында сүз бара. Кайда эчсәң дә, салу — салу инде ул.
Шакир. Өченчедән...
Таминдар. Бизнес заманы! Адәм көлдереп, авыз ерып доллар эшләп булмый. Минем план: дөнья масштабына чыгу. Мин әйттем!
Шакир. Чыгалмыйсың син дөньяга миннән башка! Менә минем баҗам бар...
Таминдар. Чыгам! Юлбарыслар гына исән булсын. Ерткычларга җитәкче булу җиңелрәк, аюны да биергә өйрәтәбез... Эчмиләр, тартмыйлар, ашарга гына сорыйлар. Мәхшәр!
Шакир. Ачтан үтерәсең инде мескеннәрне. Хуш, Хәйбуш!
Таминдар. Хуш, хуш, киттеңме?
Шакир. Миннән җиңел генә котылмакчы буласыңмы? Әйтәсе сүзләрем бар әле.
Таминдар. Ара өзелгән.
Шакир. Мин кунакка чакырылган.
Таминдар. Сине чакырдылармы?
Шакир. Мине! Сәгать җидегә.
Таминдар. Синең кемгә кирәгең бар?
Шакир. Мине хөрмәт итүчеләр бетмәгән шул. Шакир абзацны бөтен дөнья белә. Мине кем чакырганны беләсеңме?
Таминдар. Беркем дә!
Шакир. Тайфур Алтынбаев шәхсән үзе мине чакырды. Парижның үзеннән килгән доктор чакырырга кушкан. Белдеңме?
Таминдар. Сине Парижда түгел, Казанда да белмиләр. Тайфур кирәк булса, бар, кер үзенә, әнә күршедә... Артыңа тибеп чыгарырлар...
Шакир. Син, энекәш, үзең белән бутама кешене. 
Таминдар. Мин сине дөрес куганмын. Аеклыгың турында белешмә алып килсәң, бәлки, уйлап та карармын. Ә хәзер, хуш, хуш, Хәйбуш!
Шакир. Шакир абзаң чакырган җиргә килә, куган җирдән китми.
(Түргә барып утыра.)
Ишек кыңгыравы.
Әнә кунаклар каршыла!
Тайфур белән Жан Дустән керә.
Тайфур. Хәерле кич, күрше!
Жан. Исәнмесез?
Шакир. Пардон! Мерси!
Таминдар (югалып кала). Мин әйттем...
Шакир. Юк, мин әйттем.
Тайфур. Көтелмәгән визит булмасын өчен, без алдан искәрттек.
Таминдар. Мин белмәдем...
Тайфур. Жан Дустән әфәнде, таныш булыгыз, минем иң якын күршем, цирк директоры Таминдар Хәбиб! Хәмерне авызына да алмый торган гаиләнең бер әгъзасы, ягъни мәсәлән...
Жан. Жан Дустән. Бик шатмын.
Тайфур. Париждан. Нарколог. Минем коллега, ягъни мәсәлән. Рәхим итеп түргә узыгыз. Таминдар әфәнде, эчмәүгә дә карамастан, бик кунакчыл кеше.
Таминдар. Мин әйттем...
Тайфур. Син әйтсәң әйтәсең инде... Сәнифә кайда?
Таминдар. Кайтмады әле.
Тайфур. Таминдар әфәнденең сөекле вә сөйкемле хатыны мадам Сәнифә белән дә танышырсыз, ягъни мәсәлән. Утырыгыз.
Ж ан (утыра). Рәхмәт.
Шакир. Мерси.
Таминдар. Аңламадым. Наркологиягә минем гаиләнең ни катнашы бар? Безнең өйдә, үзегез беләсез, коры закон...
Тайфур. Менә, менә! Хөрмәтле кунакны нәкъ әнә шул нәрсә кызыксындыра да. Тәк... ие... Татарларның хәмергә мөнәсәбәтләрен тикшерү өчен, ул Париж кадәр Париждан махсус килгән, ягъни мәсәлән. Ул минем дәвага бирелми торган биш эчкечемне, үз ысулы белән терелтү өчен, Парижга алып китәчәк, ягъни мәсәлән.
Таминдар. Мин эчкән кеше белән рәттән басып та тора алмыйм, минем моңа ни катнашым бар?
Жан. Месье Таминдар, мине эчмәүче һәм шулай ук эчүче татарлар кызыксындыра. Әгәр алар булса...
Шакир. Менә минем баҗам бар...
Жан. Мин бер китапта укыдым, татар хәмердән баш тарткан халык дип...
Шакир. Борын заманда ул, борын заманда...
Жан. Фәнни эшем өчен миңа бер мисал кирәк. Эчми торган татарлар!
Тайфур. Иң уңышлы мисал: эчми торган ике татар!
Шакир. Безнең заман геройлары!
Тайфур. Таминдар әфәнде, хөрмәтле коллега алдында үзегезнең аракы эчмәү тәҗрибәгез белән уртаклашсагыз иде.
Таминдар. Эчмим, бетте-китте!
Тайфур. Конкретно! Эчәсегез килеп тә эчмисезме, әллә...
Таминдар. Эчәсе килә... Коточкыч эчәсе килә... Хатыным...
Жан. О! Бу бик кызык! Хатыныгыз?
Таминдар. Хатынымның да бик эчәсе килә. Әмма...
Жан. Йә, йә?
Шакир. Үзеэчәлмәгәч, ирен дә эчерми! Хуш, Хәйбуш!
Таминдар. Хатында — алкогольгә аллергия!
Жан. Аллергия? Искиткеч кызык!
Таминдар. Кызык түгел, бәхетсезлек! Мәхшәр! Бәйрәм күргән юк! Хәмер исе килгән адәмне дошман күрә!
Шакир. Хуш, Хәйбуш!
Таминдар. Үзара әйткәндә, нормаль тормыш түгел.
Шакир. Бик зур бәхетсезлек. Менә минем баҗам бар...
Тайфур. Хуш, Хәйбуш!.. Инде килеп, кадерле коллега, сезне фәнни объект буларак кызыксындырырлык икенче бер мисал! Таныш булыгыз, Шакир иптәш!
Шакир. Әфәнде!
Тайфур. Әлегә әфәнде түгел! Бик тә принципиаль үҗәт адәм. Сезнең өчен бик һәйбәт субъект, ягъни мәсәлән. 
Жан. Хәмергә мөнәсәбәте?
Тайфур. Бик тә уңай.
Шакир. Хуш, Хәйбуш!
Тайфур. Миңа биш тапкыр килеп, биш тапкыр эчүен ташлады. Дәвага бирелмәүче клиентларымның иң көчлесе, ягъни мәсәлән. Иң лаек кандидатым шушы!
Жан. Мин сезне аңладым.
Шакир. Хуш, Хәйбуш!
Тайфур. Шакир иптәш...
Шакир. Әфәнде...
Тайфур. Әлегә әфәнде түгел. Чын әфәнде буласың киләме?
Шакир. Тагын дәваланырга кил димәкче буласыңмы? Хуш, Хәйбуш!
Тайфур. Шәһәрләрнең шәһәре Парижга барып, Эйфель башнясына менеп, дөньясына төкерәсең киләме?
Шакир. Менә минем баҗам бар. Ул төкерсә...
Тайфур. Ул төкерде инде... риза булмады. Менә сиңа шул мәгълүм булсын, миндә исәптә торучыларның иң зур стажлы ветераны буларак, әгәр Жан әфәнде алса...
Жан. Мин сезгә тапшырдым.
Тайфур. Мин сине Парижга җибәрергә уйлыйм.
Таминдар. Шәп! Мин дә котылырмын!
Шакир. Парижга?
Тайфур. Парижга.
Шакир. Мине? Шакирны?
Тайфур. Сине. Шакирны.
Шакир. Күпме түләргә?
Тайфур. Бушлай.
Жан. Безнең фирма хисабына.
Таминдар. Мәхшәр! Сөенә дә белми!
Тайфур. Шакир әфәнде! Бие! (Шакирны уратып җырлыйлар, Жан да селкенә.)
Таминдар, Тайфур.
Безнең урам чокыр-чакыр,
Париж урамы такыр;
Парижларга бару белән
Безне кунакка чакыр.
Ай Шакир, вай Шакир,
Париж урамы такыр.
Парижга баргач та Шакир
Мадам ишеген шакыр; 
Без дә анда барыр идек —
Кесә яклары такыр.
Ай Шакир, вай Шакир,
Кесә яклары такыр.
Анда безне дә онытма,
Без калабыз, без — фәкыйрь;
Иптәш булып киткән Шакир
Әфәнде булып кайтыр.
Ай Шакир, вай Шакир,
Әфәнде булып кайтыр.
Таминдар. Хуш, Хәйбуш! Кире кайта күрмә!
Тайфур. Үзеңне Парижда дип уйла!
Шакир. Туктагыз әле, нигә җырлыйсыз, нигә сөенәсез?
Тайфур. Парижга китәсең бит!
Таминдар. Бушлай!
Тайфур. Миндә бирешмәдең... анда, бәлки, юлын табарлар. Жан әфәнде ышандыра. Курыкма, минем белән барасың!
Шакир. Мин бармыйм!
Таминдар. Парижга?! Бушлай?!
Тайфур. Тәк... ие... Гаҗәп.
Жан. Ул бармый? Кызык.
Таминдар. Мәхшәр! Үзем китәр идем! Нигә генә сәрхуш булмадым...
Тайфур. Кыланма, шаярма.
Шакир. Аек баштан әйтәм. Бармыйм. Менә минем баҗам бар...
Тайфур. Мин аңа әйтеп карадым инде. Баҗаң да үзеңә охшаган. Кәҗәләнә. Салих белән Борис риза.
Шакир. Юк, бармыйм. Хуш, Хәйбуш!
Таминдар. Безнең татар шул инде, киребеткән нәрсә! Дөнья аренасына чыгарга нинди шәп момент бит, ә! Их, нигә генә сәрхуш булмадым! Синең урында мин булсам... (Әрле-бирле йөри.) Үзең турында уйламасаң, милләтең турында уйлар идең. Юк, булмый болар белән!
Тайфур. Сине дәваларга бөтен дөньяның наркологлары алына икән, нигә баш тартырга?
Жан. Кызык кеше, кызык.
Тайфур. Бер дә дөнья күрәсең килмимени?
Шакир. Дөньяның мине күрәсе дә килми. Клоун буларак чыгарсагыз бер хәл. 
Тайфур. Клоун һөнәре Жан әфәндегә кагылмый. Соңгы тапкыр сорыйм, бармыйсыңмы?
Шакир. Әгәр ошбу адәм цирктан кумаса, мин аренада җырлар идем, менә болай дип:
Эчәм дисәң суы,
Чәе-мәе бар ич,
Юк мин бармыйм анда,
Нигә миңа Париж?
Эйфельләрең белән
Дан казанган Париж,
Кызыктырма мине,
Сөембикәм бар ич!
Син дә барма, баҗа,
Син дә барма, Борис,
Казаныбыз бар ич,
Нигә безгә Париж?
Ишек кыңгыравы чылтырый.
Таминдар. Сәнифә!
Тайфур. Ул!
Таминдар. Ярый әле эчмәдегез... (Шакирга.) Иптәш-әфәнде, сак бул, хәмер исеңне сизсә... Парижга кадәр очарсың!
Шакир. Менә минем бер баҗам бар...
Тайфур. Хөрмәтле коллегам, хәзер мин сине милләтебезнең иң мәдәниятле, тәртипле, тәүфыйклы, эчү-тартуның җан дошманы белән таныштырам. Сәнифә ханым Хәбиб... Сәнифә керә. Өйдәгеләрнең кемнәр икәнен чамалап ала да, исерек
хатынны уйный башлый.
Сәнифә. Әй, син! (Плащын идәнгә атып бәрә.)
Таминдар (аптырап). Кем? Минме?
Сәнифә. Син кем?
Таминдар. Таминдар ич.
Сәнифә. Таминдар? Кайсы Таминдар?
Таминдар. Синең ирең.
Сәнифә. Кайсы ирем?
Таминдар. Синең ирең бер генә.
Сәнифә. Ни өчен бер генә?
Таминдар. Сәнифә... 
Сәнифә. Нинди Сәнифә ул?! Сәнифә юк хәзер дөньяда! Мин — Сәниф!
Таминдар. Сәнифә, нишләдең син? Танымыйм...
Сәнифә. Син әле мине танымыйсыңмы? Танытырбыз! Кагылма плащка! Ятсын! Мин әллә башка фатирга кайттыммы? Бутаганмын... (Чыгарга бара.)
Таминдар. Син үз өеңдә. Кер, тынычлан... Әйдә, җаным, ятып тор...
Сәнифә. Синең белән ятарга әллә мине фахишә дип уйлыйсыңмы? Кит! (Тегеләрне күрә.) Әйттем бит ялгыш кергәнмен дип... Болар кемнәр?
Тайфур. Исәнме, Сәнифә?
Сәнифә. Исән булмасам, әллә син доктормы?
Тайфур. Әйе. Доктор.
Сәнифә (Тайфурның галстугына тотына). Син мине ихтирам итәсеңме, юкмы?
Тайфур. Тәк... ие... ычкындыр, зинһар!
Сәнифә. Ихтирам итәсеңме, юкмы?
Тайфур. Итәм, итәм, Сәнифә ханым... әй... Сәниф!
Сәнифә. Ә монысы кем? Күзләрен җемелдәтеп утыра!
Шакир. Хуш, Хәйбуш!
Сәнифә. Хуш, Хәйбуш? Эштән чыгарылган татар артистымы?
Шакир. Тач өстенә бастың!
Сәнифә. Шакир абый, бәгърем, хуш Хәйбушым, ник аны әйтми торасың? (Кочаклый.) Бүгенге көндә иң яраткан кешем син!
Шакир. Мин әле чүп! Менә минем баҗам бар...
Сәнифә. Үзең булганда, баҗаңның кирәге юк.
Таминдар. Сәниф... ни бит... бездә зур кунак бар. Синең урында булсам...
Сәнифә. Кунак? Чакырылганмы?
Таминдар. Чакырылмаган да, татар да түгел.
Тайфур. Таныш булыгыз, Франциядән... Нарколог.
Сәнифә. Наркоман? Менә аларны мин ихтирам итәм.
Жан. Юк... юк... Париж. Клиника. Жан Дустән.
Сәнифә. Кайчандыр кемнәрнедер биеткән мадам Сәнифә Хәбиб. Әй, ир!
Таминдар. Кем? Минме?
Сәнифә. Син кемнең ире соң?
Таминдар. Синеке. 
Сәнифә. Ирем булсаң, тыңла, үтә! Франция кадәр Франциядән затлы кунак килгән. Кайда яртың?
Таминдар. Үзең беләсең, безнең өйгә хәмер кергәне юк.
Сәнифә. Тап!
Таминдар. Ярты юк.
Сәнифә. Их, Шакир абзыкаем, болар мине бөтен дөнья масштабында көлкегә калдыралар бит. Коткар, җаным!
Шакир (куеныннан грелка тартып чыгара). Шәхси фирма: "Хуш, Хәйбуш"!
Сәнифә. Ярар. "Хуш, Хәйбуш"ны эчәбез, безгә барыбер! Тик аяктан гына ексын! Месье Жан әфәнде. Пардон! Рәхим итегез, өстәлгә. Бонжур! (Таминдарга.) Стакан!
Таминдар бокал китерә.
Стакан! Сез дә утырыгыз... Сал, Шакир абый!
Өстәл тирәли утыралар.
Ж ан (алдындагы тулы стаканны иснәп). Бу нәрсә?
Тайфур. Соңгы елларда кулланылышка кергән халык иҗаты әсәре. Сак булыгыз, Жан әфәнде! Тост!
Сәнифә (чәкешә). Ля Париж!
Ж ан (каба да кире куя). Ой! Янам!
Шакир (каплап куя). Хуш, Париж!
Жан. Исәнме?..
Сәнифә (Шакирны кочаклап җырлый).
Стаканның шунсы яхшы —
Мөлдерәп утырганы,
Дус-ишләрнең шунсы яхшы —
Гөлдерәп утырганы!
Хуш, Хәйбуш! (Таминдарга.) Син минем ирем булсаң, сал, капла. Кабымлыкка — чемечкә! (Кесәсеннән ала.) Бүлегез!
Таминдар. Мин әйттем... эчмим!
Сәнифә. Мин әйтәм, эчәсең! (Көчләп эчерткән булып, уз стаканын түгә.) Мин хәмернең исеннән исерәм, борчылмагыз, әфәнделәр! Их, Шакир абзыкачкаем, узган икән гомерләрем заяга. Ирләр юкка гына салмый икән. Рәхәтләнеп бер җырлыйк әле, биик әле, Шакир абзыкаем! (Икесе җырлап-бииләр.) 
Күңелләр тирән булса да,
Кесә яклары сай, буш.
Хуш, Хәйбуш!
Үзеңнең җырың җитмәсә,
Минем җырымны да куш!
Хуш, Хәйбуш!
Китәм инде, китәм инде,
Китәм инде чит илгә,
Хуш, Хәйбуш!
Китмәс идем дә чит илгә,
Үз илемдә читен лә!
Хуш, Хәйбуш!
Китә инде, китә инде,
Китә инде кораблар,
Хуш, Хәйбуш!
Бәлки, бөтенләй кайталмам,
Җаным, бәгърем, карап кал!
Хуш, Хәйбуш!
Сәнифә (Тайфур алдына барып тезләнә). Тайфур, коткар мине! Мин эчүдән тыела алмыйм. Дәвала мине, харап итмә...
Жан. Тайфур әфәнде, әллә без ялгыш кердекме?
Тайфур. Бер минут, коллегам. Тәк... ие. (Сәнифәгә.) Бу сезнең нервыларның вакытлыча ычкынуы гына. Стресс. Мин сезне бу хәлдә беренче тапкыр күрәм. Шунлыктан сезне сәрхуш дип кабул итә алмыйм.
Сәнифә. Мин әлегә кадәр яшердем. Сиздермәскә тырыштым. Үзегезгә алыгыз.
Тайфур. Берни дә эшли алмыйм. Минем өчен бу — аз.
Сәнифә. Ах, шулаймы? Дәваларга теләмисез? Кыскасы, булдыра алмыйсыз. Хатын-кызны биздерү авыр шул, мөмкин түгел. Шакир абый, мә акча, бер ярты алып кер!
Шакир. Менә минем бер баҗам бар...
Сәнифә. Баҗаңны да кыстырып кил. Өчәү типтерербез!
Таминдар. Сәнифә, ял ит, ятып тор!
Сәнифә. Синең белән ятып шушы көнгә калдым инде. Шакир дус, бир әле каешыңны!
Шакир. Минем баҗам... (Каешын бирә.)
Сәнифә. Баҗаңны да күтәреп бәрәм! Мин ирләр белән тигезсез көрәшкә чыгам. (Каешын тотып.) Татарчамы, французчамы? Йә, кемнән башлыйбыз? Селяви! Ля Париж? Ля татар? Йөрәгегез булса, чыгыгыз! Таминдар?! Тайфур?!
Кыңгырау чылтырый.
Шакир. Минем баҗам түгел микән? Ярый, хуш, Хәйбуш!
Сәнифә. Шакир абыкаем, тукта. Болар белән булмый! Киттек салырга! Баҗаңны да кереп алабыз! Икебезгә бер баҗа, өчебезгә бер ярты! Үзем сыйлыйм!
Таминдар. Сәнифә, айны...
Сәнифә. Сәлам белән Сәнифә. Исәр җилләр, чыгар кояш, бездән сәлам шул булыр! (Шакирны кочаклап җырлый.) Әйдә, шешәдәш дустым, киттек!
Стаканым путалы,
Уң кулыңа тот әле,
Алай бигүк эреләнмә,
Вак-вак итеп йот әле! Чыгалар. Бүлмә тын кала. Таминдар башын игән. Тайфур белән
Жан да дәшми.
Тайфур. Шундый-шундый хәлләр...
Жан. Коллега, ни булды бу?
Тайфур. Үзем дә аңламыйм. Безнең районда эчмәүче бердәнбер гаилә дип йөрсәм...
Ишектә — кыңгырау.
Кемдер килә... Без киттек... (Чыгалар.)
Таминдар. Нишләргә бу хатын белән? Ничек яшәргә?
Алдында яшь гүзәл кыз Талия басып тора.
Нигә килдегез?
Талия. Мин сезгә икенче хатын булып килдем, Таминдар абый!
Пәрдә 
ИКЕНЧЕ ПӘРДӘ
ӨЧЕНЧЕ КҮРЕНЕШ
Айныткыч. Исерекләрне кабул итү бүлмәсе. Лозунглар эленгән.
"Исеректән исерек туа". Плутарх.
"Исерү — үзең теләп акылдан язу". Пифагор.
"Исерек халык белән идарә итү җиңелрәк". Екатерина II.
"Килеп кермә монда, аек баш,
Исерек булсаң гына аяк бас!" Абдул Айнутдинов.
Пәрдә ачылганда ак халатлы Хаккый ялгызы.
Х аккый (җырлый ).
Париж, Париж,
Гүзәл матур кала,
Халык шунда бара,
Казан озатып кала...
Абдул (формадан керә). Хаккый, ура!
Хаккый. Ни булды?
Абдул. Дөнья аренасына чыгабыз!
Хаккый. Ничек?
Абдул. Күрәсеңме?
Хаккый. Нәрсәне?
Абдул. Кара урамга! Малайлар ташып өлгерә алмыйлар. Исерекләр машинага сыймый. Чират! Бер чакрым!
Хаккый. Ни булган бу халыкка?
Абдул. Париждан килгән Жан Дустән бөтен шәһәрне аяктан екты.
Хаккый. Кем соң ул Жан?
Абдул. Белмәмешкә салышкан буласың. Яшермә, канәтем. Күрдем бит... Жан Дустән курсларыннан чыкканыңны. "Парижга баргач үзеңне ничек тотарга?"
Хаккый. Ярар инде. Мин дә сине күрдем. Син салгансың... Тәки ычкындың.
Абдул. Парижга барам, Хаккый, бармыйча калмыйм!
Хаккый. Мин дә сала башладым. Өмет уятты ул каһәр суккыры!
Абдул. Бонжур! Үзебез генә белик! Болай булса, Париж безнеке!
Хаккый. Алла бирсә, Париж урамнарыннан бер җырлап узабыз!
Чакырдым кый, килмәдең кый. 
Җаннарымны кыйдың кый! О'кей, Хаккый!
Абдул. Утыр урыныңа! Кабул итә башлыйбыз! (Ишеккә бара.) Чират тәртибендә кертегез! Кабаланмагыз! Берәм-берәм! Француз?! Иң беренче булып кертегез! Кадерле кунакны кабул итегез!
Ж ан (керә). Мин кайда?
Абдул. Рәхим итегез, хөрмәтле кунагыбыз! Сез айныткычта!
Жан. Ай-ныт-кыч? Пардон!
Абдул. Мерси!
Жан. Бу нәрсә? Мин беренче тапкыр.
Абдул. Беренче тапкыр аяк басуыгыз белән котларга рөхсәт итегез, Жан әфәнде. Бу — безнең өчен зур дәрәҗә, Жан әфәнде!
Жан. Сез мине беләсез? Ничек?
Абдул. Телевидение... Аннан соң без сезнең курсларда булдык...
Жан. Минем курсларда? Әһә... Парижга бару? Сез алкоголь яратасыз, шулаймы?
Абдул. Яратам!
Хаккый. Мин аннан башка яши алмыйм.
Жан. Мин кайда икәнемне белмим. Налог? Полиция? Ни белән шөгыльләнә бу фирма?
Абдул. Бизнес!
Жан. Бизнес? О! Бизнес нинди?
Абдул. Сезнең кебек үк, исерекләрне дәвалыйбыз.
Жан. Төшенмим.
Абдул. Сез безне дәвалыйсыз, без —с езне.
Жан. Ничек?
Абдул. Безне Парижга алып китәсе төркемгә кертәсез.
Жан. Алк ашлар төркеменә? Сез бит полиция!
Абдул. Без монда —п олиция. Парижда без —с езнең авыру. Сез хәзер бездә йоклап чыгасыз. Без сезгә йокларга урын тәкъдим итәбез. Рәхим итегез!
Жан. Йокларга? Пардон! Мерси! Бушлай?
Абдул. Бизнес! Чишенегез!
Жан. Сез мине чишендерергә уйлыйсыз?
Хаккый. Кыйммәтле әйберләрегезне, акчаларыгызны тапшырыгыз. Рәхим итегез!
Жан. Юк, юк, мин йокламыйм.
Абдул. Ярый, йокламагыз. Кадерле кунакка хөрмәт! Әмма монда кергән һәрбер клиент акча түли. 
Жан. Акча?
Абдул. Бизнес!
Жан. Күпме?
Хаккый. Ун франк!
Абдул. Сез — кунак. Биш франк!
Жан. Мәгез, бизнесмен әфәнделәр, биш франк. Парижга барасыгыз киләме? Күрсәтәм мин сезгә Парижны, күрсәтәм! Инде мине һотельгә илтеп куясыз.
Абдул. Илтәбез, әмма сездән франк алмыйбыз. Бушлай. Әмма безнең икебезне Парижга барасы төркемгә кертәсез.
Жан. Миңа кирәк документ. Булса, алып китәбез.
Абдул. Документ була. Табабыз!
Жан. Бул сау! Рәхмәт.
Абдул. Мерси! Безне онытмагыз. Килгән саен кергәләп йөрегез! Хушыгыз, Жан Дустән әфәнде! Бонжур, месье! Егетләр, хөрмәтләп озатыгыз!
Жан Дустэнны озаталар.
Болай булса, "мерседес"ны Польшадан түгел, Франциядән алып кайтабыз, канәтем! (Франкны тотып.) Менә ул җанашым франк! Бизнес шулай башлана. Мая!
Хаккый. Ничек эләктердең бу акуланы?
Абдул. Хәйлә кирәк, хәйлә! Малайларга әйтеп куйдым. Барып алдылар.
Хаккый. Ну, малай, чи мишәрсең икән!
Абдул. Бер-береңне таламыйча бизнес ясап булмый. Без әле, Хаккый канәтем, кыргый базарны үзебезгә ияләштерербез. Әйтте диярсең.
Хаккый. Ай-Һай, булыр микән?
Абдул. Булмый карасын!
Хаккый. Нишләмәкче буласың?
Абдул. АО "Хуш, Хәйбуш". Хуҗасы—Абдул Айнетдинов!
Хаккый. Ә мин?
Абдул. Син —у ң кулым.
Хаккый. Синең белән коммунизмга да, капитализмга да барырга була!
Абдул. Сәрхушләр генә исән булсын! (Сәхнә артында шау-шу.) Иптәшләр, чиратка басыгыз!
Хаккый. Генерал!
Абдул. Чит ил кешеләренә, генералларга ташлама ясыйбыз! Генералны чиратсыз! Әйттем бит үзебезнең айныткычны бөтен дөньяга танытабыз дип! Әйдә, генералны үзебез язган "Алкашлар маршы" белән каршылыйбыз!
Атлый-атлый җырлыйлар.
Татарның җене,
Русның чорты без,
Айныткычыбыз —
Туган йортыбыз!
Салган булсаң да,
Аума син, аума,
Айныткыч алда,
Алга, гел алга! Маршны генерал формасы кигән, танымаслык итеп грим салган,
сакал-мыек ябыштырган Шакир бүлә.
Шакир. Алга, генерал! Кем язды бу маршны? (Абдулга.) Син?
Абдул. Без яздык, иптәш...
Шакир. Галиҗәнап генерал! Үрә кат! Кабатла!
Абдул. Без яздык, галиҗәнап генерал!
Шакир. Исемең?
Абдул. Айнутдинов! Абдул!
Хаккый. Хаккый Фәтхрахманов!
Абдул. Сорарга рөхсәт итегез!
Шакир. Рөхсәт.
Абдул. "Хуш, Хәйбуш" айныткычына килеп безне бәхетле иткән генерал, ягъни сез кем буласыз?
Шакир. Генерал Шаке Кәлтрифүнович Буш Хәйбуловский! Исерекләрне айнытырлык марш язуыгыз өчен сез минем исемнән, хуш... ие... медаль белән бүләкләнәсез! Икегезгә бер медаль! Петр патша эчкечеләргә "исерек" дип язылган шушы бер потлы медальне тактырган. Котлыйм, бөркетләр! (Абдулның муенына тага.)
Абдул. Аның тәҗрибәсе зуррак. (Хаккыйга тага.)
Шакир. Ошбу медальне айныткычта беренче булып кулланыгыз. Әле генә президентка кереп чыктым. Медальне указ белән раслауны сорап. Моны исереккә таксаң, оялудан шундук салуны ташлар, дидем. "Хәл итәрбез, генерал!" дип вәгъдә бирә калды... Минем люкс бушмы?
Абдул. Нинди люкс? 
Шакир. Нинди булсын, хуш, Хәй... Инструкция буенча кабул итегез! (Утыра.) Чишендер! (Абдул папахасын, Хаккый шинелен салдыра. Шакир галифеен үзе сала, трусиктан гына кала.) Кесәдән акча эзләп тормагыз, сукыр бер тиен дә юк.
Хаккый. Тәнендә эзләр, яралар юк.
Абдул. Исемегез?
Шакир. Ничек булсын... (Сакал-мыегын ала.) Хуш, Хәйбуш!
Абдул. Шакир абый?!
Хаккый. Син?!
Шакир. Сизгерлек җитми, җегетләр!
Абдул. Каян синдә мондый форма?
Шакир. Кичә цирк белән исәп-хисапны өздем.
Абдул. Цирктан киттеңмени?
Шакир. Кудылар. Клоун кирәкми аларга.
Хаккый. Әйбәт булган. Синең тамашачыларың монда киләчәк. Шуннан?
Шакир. Бераз төшереп алгач, хәрбиләр кибетенә кергәнмен дә шушыларны сатып алганмын. Хуш, Хәйбуш! Киткәнмен урам буйлап, үз-үземә команда биреп: "Алга, Шакир абый!" Аннары туган йортка, сезгә килеп кердем... И, җегетләр, эчмәс җиреңнән эчәрсең. Ни туган йорт, ни туган ил юк... Бөтен ил айныткычка әйләнде. Кызык бетте тормышта. Элек әле киләчәккә өмет яшәтә иде. Хуш, Хәйбуш! Генералларга гына әз-мәз хөрмәт калды. Бер кадер күрәсе килгән ие генерал булып...
Абдул. Кереп ят үз урыныңа! Бар, бар, генерал Хуш, Хәйбулловский! (Төрткәләп озаталар.)
Хаккый. Ну, малай, шәп урнашып калдык. Әнә Хуш-Хәйбулларны куалар.
Абдул. Ярый әле яшьлек җүләрлеге белән галим булып җитмәдек. Йөрер идек ач пират булып, ачка койрык чәнчеп...
Хаккый. Дөньяның тоткасы милиция! Акча жәлләмиләр!
Абдул. Нәрбер адәмне милиционер яки генерал итмичә торып, тормыш рәтләнмәячәк. Әйтте диярсең!
Тышта шау-шу.
Кем тавышлана анда? 
Сәнифә (килеп керә). Нахал! Тотма мине!
Абдул. Утыр!
Сәнифә. Утырыгыз!
Абдул. Утырыгыз, зинһар!
Сәнифә. Утырмыйм.
Абдул. Үтенәм, мадам, утырыгызчы!
Сәнифә. Җитәр инде, күп утырттыгыз төп башына. Мин беләм ирләрне.
Абдул. Фамилиягез?
Сәнифә. Минем кем булуымда синең ни эшең бар?
Абдул. Үзегез матур гына кыяфәтле. Кем белән эчтегез?
Сәнифә. Әй, эчәбез, эчәбез,
Эчтек бүген, кичә без,
Шакир дуста эчкән идек,
Шунда калган шешәбез!
Хаккый. Чишен!
Сәнифә. Ә? Нәрсә?
Хаккый. Плащыңны гына.
Сәнифә. Юк инде... күп чишендерделәр. Беркөнне урамда пальтомны таладылар. Алкалар, балдаклар юк... сатып эчтем...
Хаккый. Яраланган, кагылган-сугылган урыннарыгыз юкмы, карыйк...
Сәнифә. Минем бөтен җаным яраланган, кагылгансугылган... (Бик моңлы итеп җырлап җибәрә.)
Чит җирләргә киткән кошлар сыман,
Ак болытлар ага еракка.
Үз-үземне тыеп кына торам,
Китәр идем мин дә шул якка.
Ак болытны юлдаш итәр идем,
Хәлләремне алар аңласа,
Шул болытлар белән китәр идем,
Туган-үскән җирләр калмаса.
Баш очымда ак болытлар йөри:
Яңгыр микән, әллә кар микән?
Җанны яралаучы күп дөньяда
Җанны дәвалаучы бар микән?
Абдул (танып). Сәнифә апа...
Хаккый. Сәнифә апа, сез? 
Абдул. Сез... нишләдегез?
Хаккый. Безне җырларга...
Абдул. Биергә өйрәткән... Сәниф әапа. Сез, шәһәрдәге иң айнык кеше, нишләдегез?
Сәнифә. Мин сезне танымыйм. Танырга да теләмим. Элекке Сәнифә апа мин.
Хаккый. Сез дә шул хәлгә төшкәч, безгә ни кала?
Сәнифә. Бу хатын гомерендә бер тапкыр айныткычка эләккән. Урнаштырыгыз аны!
Абдул. Сәнифә апа, әйдәгез, өегезгә илтеп куябыз.
Сәнифә. Мине? Ах, сез миннән җиңел генә котылмакчы буласызмы? Юк, мин монда кунам.
Абдул. Инструкция буенча, сез түләргә тиеш буласыз.
Сәнифә. Миндә акча бер букча! (Өстәлгә ыргыта.) Калдык кирәкми! Квитанция! Кунган өчен дә!
Хаккый. Эш урыныгызга кәгазь китәчәк.
Сәнифә. Эш — тю-тю! Кәгазен үземә!
Абдул белән Хаккый бер-берсенә карашып торалар.
Абдул. Ярар, сезнеңчә булсын. Кәгазен чыкканда алырсыз. Әйдәгез! (Хаккыйга.) Ля Париж?
ДҮРТЕНЧЕ КҮРЕНЕШ
Таминдар фатиры.
Таминдар (телефонда). Һалло! Кем бу? Дежур милиционер? Абдул Айнутдинов? Студент чакта циркка сәхнә эшчесе итеп алган идем. Хәтерләдем. Сәнифә апа сәлам әйтте? Борчылмаска кушты? Айныткычта? Мәхшәр! (Әкрен.) Абдул иптәш-әфәнде, ярдәм итегез, өйгә бер кыз басып керде. Коткара күрегез. Килеп куркытсагыз, чыгып китәр иде. Көтәм. (Номер җыя.) Тайфур дустым, күршем! Мәхшәр! Бер кыз басып керде. Минемчә, ул ычкынган. Зинһар, килеп, тиешле урынга озат. Минем эш түгел? Коткар, күрше! Син бит доктор. Көтәм. Ул әле кибеткә чыкты. (Маңгай тирен сөртә.)
Шакир керә. 
Шакир. Хуш, Хәйбуш!
Таминдар. Хуш, хуш... (Төртеп чыгарырга уйлый.)
Шакир. Минем партнерша кайтмадымыни әле?
Таминдар. Нинди партнерша?
Шакир. Мин бүген синең хатының белән кундым.
Таминдар. Кундың?
Шакир. Хуш, Хәйбуш!
Таминдар. Сәнифә белән?
Шакир. Кем белән булсын, синең хатының бер генә ич.
Таминдар. Кайда?
Шакир. Айныткычта.
Таминдар. Икегез бергә?
Шакир. Керүен аерым-аерым кергәнбез, аерым бүлмәләрдә йоклаганбыз. "Иртәрәк чыксаң, Таминдарга сәлам әйтә тор" диде. Әманәтен үтим.
Таминдар. Шакир әфәнде, утыр әле, киңәшләшик.
Шакир. Минем үземә киңәш кирәк.
Таминдар. Әйт, нишләргә? Миңа бер кыз басып керде.
Шакир. Менә минем бер баҗам бар, ул...
Таминдар. Икенче хатының булып килдем ди.
Шакир. Үз аягы белән басып кердеме?
Таминдар. Үз аягы белән.
Шакир. Картмы?
Таминдар. Яшь шул.
Шакир. Ямьсезме?
Таминдар. Чибәр шул, каһәр суккыры!
Шакир. Соң?
Таминдар. Минем хәлдә калсаң, нишләр идең?
Шакир. Минме? Мин, энекәш, әйтер идем: Хуш, Хәйбуш!
Таминдар. Минем хатыным бар. Никахлы булмаса да...
Шакир. Исең киткән иске чикмәнгә. Хәзер эте-бете законлы хатын белән яшәп яткан була. Законсыз хатыннан шәбе юк аның, энекәш. Сәнифәне куып чыгарырга ниятлиме әллә? Хуш, Хәйбуш!
Таминдар. Юк шул. Сәнифә апаны ихтирам итәчәкмен ди.
Шакир. Язмыш бүләге бу! Әлбәттә, киләчәктә ул синең үзеңне дә куып чыгарырга мөмкин, мине куып чыгарган кебек, әмма анысы вак мәсьәлә.
Таминдар. Зуррак мәсьәләгә күч.
Шакир. Таминдар, синнән бәхилләшү акчасы алгач, кәефләнеп, генерал киеме сатып алганмын да урамда йөргәнмен. Хуш, Хәйбуш! Кибеттә кире алмыйлар, шуны сатып алмассыңмы?
Таминдар. Кит әле, аның кайгысымы миндә?
Шакир. Ярты бәясенә бирәм.
Таминдар. Нигә кирәк ул миңа?
Шакир. Киттем алайса. Хуш, Хәйбуш! Миннән хатыннарың санынча сәлам!
Таминдар. Тукта, Шакир әфәнде, ярдәм итсәң, шинелеңне алам.
Шакир. Шартың?
Таминдар. Сәнифә кайтып җәнҗал куптарганчы, теге кызны куып чыгарырга ярдәм ит.
Шакир. Хуш?
Таминдар. Син Сәнифәнең яңа гына кайтып төшкән генерал җизнәсе буласың.
Шакир. Хуш.
Таминдар. Бар, бүлмәгә кереп киен. Теге кайтып керү белән, зәһәрләнеп чыгарсың. Тыңла, үтә!
Шакир. Алга, Шакир абый! (Кереп китә.)
Таминдар. Котылам болай булгач... Таминдарны тиз генә эләктерә алмассыз...
Талия керә. Кулында сумка.
Талия. Таминдарым, уяндыңмы?
Таминдар. Йокламадым.
Талия. Сәнифә көндәш кайтмадымы әле?
Таминдар. Кайтмавын гына теләп тор инде. Кайтса...
Талия. Мин аңардан курыкмыйм, әйбәт апа ул.
Таминдар. Кайтсамы... кайтса... О... О!..
Талия. Нишләтә?
Таминдар. Чәчләреңне йолка!
Талия. Шушы кап-кара толымнарымнымы? Ышанмыйм.
Таминдар. Аның куллары! Тәрәзәдән атып бәрә. Башта сине, аннары мине! 
Талия (җырлап). Без барыбер бергә булырбыз! Мин Сәнифә апаны андый мәрхәмәтсез итеп күз алдына китерә алмыйм. (Җырлый-җырлый табын әзерли.) Мин сине яратам, яратам, барыбер үземә каратам.
Таминдар. Сәнифәнең бик усал җизнәсе —г енерал кайтып төште әле генә. Теге бүлмәдә.
Талия. Шулаймыни? Искиткеч! Кунак итәрбез!
Таминдар. Сез... кеше өендә нишләргә уйлыйсыз?
Талия. Сәнифә апаны табын әзерләп каршылыйм. Бу вакыйганы билгеләп үтәрбез.
Таминдар. Нинди вакыйганы?
Талия. Минем сезгә килү бәйрәм түгелмени?
Таминдар. Кайтып кына керсен... күрсәтер ул сиңа бәйрәмне... миңа да!
Талия. Хәзер без өчебез бер гаилә. Сәнифә апаның алъяпкычы бармы? Әлегә икебезгә бер булыр. (Алъяпкыч алып бәйли.)
Таминдар. Бәлки, "карават та икебезгә бер булыр" диярсез?
Талия. Өчебезгә!
Таминдар. Талия, сеңел, хур итмә мине хатын алдында, абруемны төшермә!
Талия. Сезнеке күтәреләчәк кенә! Нидән куркасың, Таминдар абый?
Таминдар. "Ике хатын белән тора" дип бөтен дөнья шаулар!
Талия. Аның ние бар! Коръән дә каршы килми. Әгәр матди яктан хәле бар икән, хәтта җиде хатын белән яшәргә рөхсәт ителә.
Таминдар. Бәлки минем хәлемнән килмидер, каян беләсез?
Талия. Минем хәлемнән килә, Таминдар абый. Нигә безгә бабаларыбыздан үрнәк алмаска?
Таминдар. Ә Сәнифә?
Талия. Без — ике хатын янәшә тыныч яшәрбез. Борчылма, сөеклем... (Янына барып утыра, иркәләмәкче була.)
Шакир керә. Генерал киемендә.
Шакир. Ни бу? Минем баҗам күз алдымда чит кызлардан иркәләтеп утыра. Хуш... Тор! Үрә кат! (Икесе дә сикереп торалар.) Генерал Шаке Кәлтрифунович Бушхәйбуловский! (Таминдарга.) Хәзер үк аңлатма яз!
Таминдар. Телдән әйтергә рөхсәт итегез!
Шакир. Рөхсәт.
Таминдар. Шушы кыз минем өемә басып керде.
Шакир. Ничек басып керде?
Таминдар. Икенче хатының булам ди...
Шакир. Шушымы? (Карап.) Бик яшь бит бу!
Талия. Үсә-үсә картаям мин, генерал җизни.
Шакир. Минем баҗамнан да —ш ушы хөрәсәннән дә җүнлерәк кияү табалмадыңмы, ахмак кыз? Хуш, Хәйбуш!
Талия. Язмышым шулдыр. Генерал җизни, аңлагыз хәлемне, бирегез фатихагызны. Без өчәүләп бик тату яшәрбез.
Шакир. Фатиха бирә алмыйм. Хуш, Хәйбуш! Ычкын! Хуш...
Талия. Җизни, мин сез килүгә бик һәйбәт табын әзерләдем. Рәхим итегез, җизнәкәем! (Өстәлгә шәраб куя.)
Шакир (Таминдарга). Нәрсә багана кебек катып калдың? Утыр!
Таминдар. Юк, юк, мин...
Шакир. Утырырга! (Утырта.)
ТалияС бокалларга сала). Тотыгыз, җизни! Мин бик шат!
Шакир. Менә минем баҗам бар — армиягә дә алмадылар. Таминдарның беренче хатыны өчен! (Эчә.) Сал! Таминдарның икенче хатыны өчен!
Талия. Димәк, сездән фатиха, җизни?
Шакир (үзе салып). Өченче хатыны өчен дә алдан эчеп куйыйк! (Таминдарга.) Син бөтенләй җебеп төштең. Ай-Һай, ничек яшәр бу ике хатын белән!
Талия. Рәхмәт, генерал җизни!
Шакир. Миннән фатиха! Хуш, Хәйбуш! Ике хатыныңның да рәхәтен күр, баҗа! Алга, Шакир абый! (Чыга.)
Талия. Таминдар абый, тагын шундый бер җизни юкмы?
Таминдар (ачулы). Мәхшәр! Монысы да бик җиткән!
Талия тәрәзә пәрдәсен төшерә. 
Нишлисең син?
Талия. Карап тормасыннар...
Таминдар. Күтәр пәрдәне, әллә ни уйларлар.
Талия. Уйласыннар... Мин синең качып-посып сөя торган сөяркәң түгел, хатының.
Таминдар. Законсыз!
Талия. Законсыз хатының булырга да ризамын. Йөрәк законга буйсынмый. (Таминдарга якыная.) Икебезгә генә калырга һич тә ирек бирмиләр...
Таминдар. Ярый... Алай булса әз генә чигенәм. Болай мине хур итмә. Әйдә болай итик, син минем беркем дә белми торган сөяркәм генә бул.
Талия. Сез мине кем дип беләсез? Юк, юк, бары тик хатыныгыз!
Ишектә кыңгырау.
Үзем ачам. Рәхим итегез!
Абдул. Милиция өлкән лейтенанты Айнутдинов! (Арты белән басып торган Талиягә карап.) Хатыныгыз өйдәмени, Таминдар әфәнде?
Таминдар. Өйдә юк шул.
Талия. Өйдә!
Абдул. Хатыныгыз ничектер икенче кешегә охшаган дип әйтимме?
Талия. Әлегә фамилияне үзгәртергә өлгермәдем. Анысы кечкенә мәсьәлә. (Кулын биреп.) Талия Хәбиб!
Таминдар. Юк, юк!
Абдул. Сез беренче хатыныгыз белән яшәмисезмени инде? Аңладым, канәтем, алкашка белән яшәгәнче, эчми торган шушы яшь бикә белән яшәвең — мең артык!
Таминдар. Өлкән лейтенант, ышанмагыз, аферистка бу, хатыным өстеннән килде. Мин Сәнифәне аермадым.
Талия. Мин дә Таминдар абыйны да, Сәнифә апаны да яратам. Без бик тату яшәрбез.
Таминдар. Коткарыгыз! Сәнифә кайтканчы моны куып чыгарыгыз! Протокол төзүне таләп итәм!
Абдул. Минем ярдәм итүемне теләсәң, сиңа шул киңәшем... Син моны башта исерт, аннары безгә шалтырат, шуннан соң без аны машинага салып, айныткычка, беренче хатының янына илтеп аударырбыз. 
Таминдар. Тукта әле, тукта...
Талия. Туктама, туктама...
Аб ду л. Аңла, мин айнык кешене алып китә алмыйм. Бигайбә, инструкцияне боза алмыйм. Хатын алганда, бигрәк тә икенчесен, аеруча сак булу сорала. Пардон! (Чыга.)
Талия. Юк, Таминдар абый, безне бернинди көч тә аера алмый хәзер!
Ишектә кыңгырау.
Таминдар. Дуслар килер, мине азат итәр...
Тайфуркерә.
Тайфур (кулындагы газетаны өстәлгә салып). Укыдыңмы?
Таминдар. Берни дә белмим. Каяле... (Укый.) "Шәһәребезнең мәгълүм цирк директоры Таминдар Хәбибнең хатыны эчә башлаган. Шуңа җавап итеп, ул икенче хатын алып кайткан. Бу кыю адымны бабаларының гадәтләрен оныткан башка татарларның да күтәреп алуларына шик юк". Мәхшәр! Ялган! Провокация! Мин аны алып кайтмадым. Ул үзе килеп керде! Доктор, карагыз, зинһар...
Тайфур. Шушымы?
Таминдар. Шушы.
Талия. Исәнмесез, доктор? Сәламәтлегегез ничек?
Тайфур. Рәхмәт. Әйбәт. Тыңлыйм сезне. Нидән зарланасыз?
Талия. Аллага шөкер. Тап-тазамын. Берни дә борчымый.
Тайфур. Хуҗагыз сезнең сәламәтлек өчен борчыла. Без тикшереп карарга булдык. Әлбәттә, үзегез риза булсагыз...
Талия. Мин каршы түгел.
Тайфур. Мин наркология белгече. Шулай да... күрше үтенгәч...
Таминдар. Доктор доктор инде...
Тайфур. Авызыгызны ачыгыз әле, туташ.
Талия. Күпме ачыйм?
Тайфур. Ача алган кадәр.
Талия. Ачтым. 
Тайфур. "А!" дип әйтегез.
Талия. А-а-Аллага шөкер!
Тайфур. Тешләрегезне күрсәтегез. Тәк... ие...
Талия. Авызым уймак кадәр генә, табиб әфәнде. Барысы да күренмәс.
Тайфур. Күренгәне дә бик җитә. (Карап.) Таман гына.
Таминдар. Акылга таманмы?
Тайфур. Үтә матур, үтә зәһәр!
Таминдар. Нинди мәгънәдә?
Тайфур. Тешләгән җирдән өзми куймый бу туташ.
Таминдар. Сез аның баш ягын тикшерегез.
Тайфур (чүкеч ала). Тезегезне тез өстенә куегызны.
Талия. Куйдым.
Таминдар. Мин әйттем... башын...
Тайфур. Комачауламагыз. (Чүкеч белән Талиянең тез өстенә суга.)
Талия. Нишлисез?! (Аягы белән чүкечне бәреп төшерә.)
Таминдар. Әйттем бит, котырган! Йә, ничек?
Тайфур. Баш куям тезләреңә,
Яшь коям эзләреңә,
Әллә ниләр бирер идем
"Ах!" дигән сүзләреңә... дигән җырны ишеткәнегез бармы?
Таминдар. Аның монда ни катнашы бар?
Тайфур. Әнә шул җыр кебек!
Таминдар. Анысын мин үзем дә күреп торам.
Тайфур. Хәзер инде күзләрегезне тутырып, туп-туры менә монда... миңа карагыз. Миңа дим... тәк... ие...
Талия. Карыйм ич.
Тайфур. Карый алмый... Тәк... ие...
Таминдар. Шикле?
Тайфур. Әйтүе дә уңайсыз...
Таминдар. Ниһаять!
Тайфур. Аның күз карашы... коточкыч!
Таминдар. Әйттем бит! (Телефон трубкасын суза.) Чакырыгыз!
Тайфур. Күз карашы... коточкыч матур. Башкага карый алмый. Бары тик сиңа гына төбәлгән.
Таминдар. Сез аның күз карашын түгел, күзләрен карагыз! 
Тайфур (күзләрен карап). Зәңгәр күк сыман болытсыз, аяз... Тирән күл сыман серле... шомлы...
Таминдар. Акыл ягы... сай?
Тайфур. Син хаклы. Саерак.
Таминдар. Әйттем бит!
Тайфур. Әмма...
Таминдар. Нәрсә әмма?
Тайфур. Акылына караганда хисләре тирәнрәк. Мондый сихри күзләр өчен ханнар ярты патшалыкларын биргәннәр. Котлыйм, гүзәлкәй, сез искиткеч нәфис булу өстенә, сау-сәламәт тә! Киявегез дә үзегезгә лаек.
Талия. Эчмим, тартмыйм, чит ирләр белән йөрмим.
Таминдар. Лаек түгел! Түгел!
Тайфур. Миңа калса, бу гүзәл кыз икенчегә түгел, беренче хатынлыкка шәп булган.
Талия. Әнә... вакытында алмады бит.
Тайфур. Соң булганчы, уң булсын! Киттем, сәрхушләрем көтәдер. (Чыга.)
Талия. Таминдар абый, туганнарыгыздан, дуси-шләрегездән, рәсми органнардан ризалык алдык. Син — минеке!
Таминдар. Талия, нигә сорамыйсыз, мин сезне яратаммы соң?
Талия. Беренче хатыныгыз яратамы?
Таминдар. Кем белә аны? Яратадыр...
Талия. Сез аны яратасызмы?
Таминдар. Кем белә аны? Яратамдыр...
Талия. Бер гаиләгә бер ярату бик җиткән. (Көзге алдына килә.) Таминдар абый, дөресен әйтегез, мин матур бит, әйеме? Карагыз инде бу гәүдәмне, күп ирләр мине төшләрендә дә күрмиләр. Мине яратмау мөмкин түгел! Әйт инде, матурмы мин?
Таминдар. Матурлык —т уйда кирәк.
Талия. Туйга махсус күлмәк тектем.
Таминдар. Кайтып кына кермәсен, күрсәтер ул туйны!
Талия. Беренче хатының туйның түрендә —с инең уң кулыңда утырыр. Икенчесе... Туйда "Әче!" дип кычкыргач, без ничек үбешербез икән? Әйдә, репитиция ясыйбыз! (Үпмәкче була.)
Таминдар. Җибәр! Кычкырам! Күршеләрне чакырам! Сәнифә керә. Икесе дә катып калалар. Таминдар битенә буялган
иннек табын сөртә.
Мин түгел... ул үзе... (Ялагайланып.) Сәнифә, кайттыңмыни?
Сәнифә. Минем ирем бармы, юкмы?
Таминдар. Бар, Сәнифә, бар!
Сәнифә. Кем ул?
Таминдар. Мин.
Сәнифә. Булса, нигә ул үзенең хатынын айныткычтан килеп алмый?
Таминдар. Җибәрми.
Сәнифә. Кем?
Таминдар. Менә бу!
Сәнифә. Кем бу?
Таминдар. Үзеннән сора.
Талия. Сәнифә апа, исәнмесез. Тормышыгызны җиңеләйтү нияте белән, мин Таминдар абыйга икенче хатын булып килгән идем.
Сәнифә. Син? Икенче хатын булып?
Талия. Әйе.
Таминдар. Мин риза түгел. Ул үзе...
Сәнифә. Синнән сорамыйлар! Тик тор! Өйне син җыештырдыңмы?
Талия. Мин. (Урындыкны өреп.) Утырыгыз.
Сәнифә. Моның... бу мәхлукның гомергә үтүк күрмәгән чалбарын да син үтүкләдеңме?
Талия. Тишек оегын да ямап, юып куйдым. Ашарга әзер. Өчпочмак. Китеримме? Җаныгыз ни тели? Башта әз генә ял итеп алыгыз. Әллә ваннага кертеп юындырып алыйммы?
Сәнифә. Үтереп баш авырта... махмыр...
Талия. Менә моны кабып җибәрегез, Сәнифә апакаем.
Сәнифә. Икенче хатын алып кайттым диген, ә?! Беренче хатынның баласы юк, диген, ә?!
Таминдар. Мин алып кайтмадым!
Сәнифә. Тәки алып кайттың, ә? (Каршына бара.)
Таминдар. Сәнифә... җаным... аңла... мин... мин...
Сәнифә. Өйгә бер тәүлек кенә кайтмый тордым... син...
Таминдар. Сәнифә кадерлем, үтенәм, тавыш чыгарма. Мине теләсә нишләт, аңа кагыла күрмә... кулларың... 
Сәнифә. Син әле аны яклап маташасыңмы?
Таминдар. Юк, юк, якламыйм...
Сәнифә. Сеңелем, кил әле монда.
Таминдар. Тия күрмә...
Сәнифә. Чәчләрең озын икән...
Таминдар. Саклан, умыра!
Сәнифә. Кил әле якынрак.
Талия. Мин куркам.
Сәнифә (кочаклап). Хыялым тормышка ашты, сеңлем. Иремә икенче хатынлыкка, миңа көндәшкә килеп бик дөрес эшләгәнсең. Күпме көттем... (Күз яшьләрен сөртә.) Ул үзе дә яшь хатын алып кайтырга бик теләгән иде. Урамга чыгып бер сызгырсам, йөз хатын йөгереп килә миңа дигән иде. Сызгыруын ишеткәнсеңдер инде, шулаймы?
Талия. Мин сызгырганны да көтеп тормадым, килдем.
Таминдар. Сәнифә, мин бит юри генә әйттем, чынга алдыңмы?
Сәнифә. Минем ирем көчле, сеңлем, шикләнмә, ике хатынны асрарлык!
Талия. Без икебез бер хатын кебек яшәрбез, Сәнифә апа.
Сәнифә. Безнең кебек хатыннарга кәтүк кебек кенә бер ирне карау вак мәсьәлә.
Таминдар. Сәнифә, акылыңа кил, айны!
Талия. Сез мине үз гаиләгезгә кабул иттегез дип аңларга ярыймы?
Сәнифә. Ярый. Тик бер шарт белән! Син картаймыйча торып, Таминдарга өченче хатын алып кайтуны тыябыз. Мактыйм, Таминдар, хатынның...
Талия. Кызның...
Сәнифә. Шәбен тапкансың.
Таминдар. Мин тапмадым. Ул үзе!
Сәнифә. Бигрәкләр дә әйбәт. Хатын-кызны магнит кебек тарту көче бар синдә. Мине дә тарттың бит яшь чакта.
Таминдар. Сәнифә, нишлисең син, нигә көләсең иреңнән! Мин сезне аңладым, сез юри шаяртасыз. Әйт, шулаймы? Син бит эчмәдең? Айныткычка да эләкмәдең?
Сәнифә (рольдән китеп, "айнып"). Шаяртуны син үзең башладың: "урамга чыгып сызгырсам..." 
Таминдар. Ачуны китергәнгә инде... Ә син?
Сәнифә. Мин шаярырга мәҗбүр булдым.
Таминдар. Ни өчен?
Сәнифә. Минем Парижны күрәсем килә.
Таминдар. Парижның ни катнашы бар?
Сәнифә. Миңа ничек кенә булса да, Парижга барачак сәрхушләр төркеменә эләгергә кирәк, аңладыңмы?
Таминдар. Димәк, син эчкече түгел?!
Сәнифә. Беренче сынауны син уңышлы үттең, Таминдар. Ышандым, син мине яшь чибәр кызларга да алыштырырга җыенмыйсың икән...
Таминдар. Алла сакласын!
Сәнифә. Хәзер икенче сынауны башлыйбыз. Монысында инде синең дә артистлык сәләтең күренергә тиеш. Бу сынаудан мин дә, син дә...
Талия. Мин дә...
Сәнифә. Талия дә отарга тиеш. Бизнес! Шартнамә төзибез!
Таминдар. Аңламыйм.
Сәнифә. Синең Финляндиягә барасың киләме?
Таминдар. Бик килә.
Талия. Минем дә!
Сәнифә. Талиянең дә Финляндиягә барасы килә. Минем анда барасым килми. Бары тик Париж! Төшендеңме?
Таминдар. Юк.
Сәнифә. Мин — Парижга, сез Талия белән —Х ельсинкига! Ирле-хатынлы булып. Чөнки сине бары тик хатын белән генә чакыралар.
Таминдар. Талия минем хатыным булып?
Сәнифә. Вакытлыча гына... бөтенләйгә түгел...
Талия (җырлап). Син гашыйк бул миңа, вакытлыча гына булса да...
Таминдар. Мәхшәр! Нигә аны башта ук әйтмисез? Нигә башны катырасыз?
Сәнифә. Димәк, син риза!
Таминдар. Риза булмаган кая! Син дигәндә мин, Сәнифәм, вакытлыча гына убырлы карчык белән яшәргә дә, дөнья читенә барырга да риза!
Талия (авызын ерып). Таминдар абый... (Кочакламакчы була.)
Сәнифә. Шартнамә өч нөсхәдә. Рәхим итеп кул куегыз. (Таминдарга карап.) Сиңа... Талиягә кагылмаска. (Талиягә карап.) Таминдарны Хельсинкидан саф килеш алып кайтырга... Үземә... Исән-сау Париждан кайта алсам, Таминдарга хыянәт итмәскә! Хуш, Хәйбуш!
Өчесе бергә. Хуш, Хәйбуш!
БИШЕНЧЕ КҮРЕНЕШ Беренче пәрдәдәге кафе-бар. Чит ил музыкасы уйный. Сәнифә белән
Талия банкетка өстәл әзерлиләр.
Телевизордан соңгы хәбәрләр бирәләр.
Диктор. Француз наркологы Жан Дустән Гурье әфәнде шушы көннәрдә үзебезнең танылган психотерапевт Тайфур әфәнде Алтынбаев белән бергә, биш якташыбызны, яңа ысул белән дәвалау өчен, Парижга алып китәчәк.
Халык телендә "Хуш, Хәйбуш!" дип исем алган айныткыч, клиентларны кабул итү буенча, беренче урынга чыкты. Болай булгач, дөнья масштабына чыгарга да күп калмады.
Соңгы вакытта цирк тамашасына йөрүчеләрнең саны күпкә кимеде. Моны мәшһүр клоун Шакир Хәйбулловскийның штаттан кыскартылуы белән аңлаталар.
Сәнифә. Ишеттеңме, Талия, кандидатуралар бүген министрлыкта раслана. Шуларның берсе — мин!
Талия. Синең Парижга китүеңне миннән дә нык теләүче башка кеше юктыр, валлаһи!
Сәнифә. Беркем сүз әйтерлек түгел. Документлар тәртиптә!
Талия. Көнләшәм!
Сәнифә. Син дә хыялыңа ирешәсең.
Талия. Минем хыялым —п ечтик кенә. Берәр бай фин мишәре күз салмас микән?! Нич тә булмаса, үзебезнең Казан татары да ярап куяр иде.
Сәнифә. Миңа да берәр француз әфәндесе күз салмас мәле! Көнбатышта — ирекле мәхәббәт! Парижда торыр өчен берәр байның сөяркәсе булырга да ризамын!
Талия. Кара аны, кайтсаң, миңа косметика алып кайт!
Сәнифә. Кайтмасам да! Сәләви! Париж! Париж! Хыялымда Эйфель манарасына менәм. Түбәсенә күтәреләм дә, бар дөньяны яңгыратып, җырлап җибәрәм:
Эйфель манарасы биек,
Шуңа менәсем килә,
Шунда менеп, түбән карап,
Сезне күрәсем килә!
Талия, Парижга шушы күлмәгемне киеп китсәм, килешер микән?
Талия. Элекке совет кешеләрен гаеп итмәсләр әле. Синең өчен үземнән дә артык сөенәм, җаным. Сөенечтән җырлыйсы килә. Ә синең аякларың биергә әзер торалар.
Талия. Тәти күлмәгеңне киеп
Кайларга китеп барыш?
Сәнифә. Дөньядагы иң шөһрәтле
Өч шәһәр эзләп барыш!
Талия. Һәр кеше белә аларны:
Сәнифә. Париж!
Талия. Малмыж, Мамадыш!
Минем нәфес бик бәләкәй,
Түгел байлыктан азмыш.
Сәнифә. Мин барасы юллар ерак,
Кайсына ташлар язмыш?
Талия. Мамадыш? Малмыж?
Сәнифә. Париж!
Сәнифә. Мадемуазель Сәнифә белән месье Жан Дустән менә монда утырачак.
Талия. Ә җан дустың?
Сәнифә. Кемне әйтәсең?
Талия. Иребезне.
Сәнифә. Уң ягымда —Ж ан Дустән, сул ягымда — җан дустым. Юк, Жан мине ялгыз мадам дип уйласын. Таминдар вакытлыча менә монда утырсын.
Талия. Минем беләнме?
Сәнифә. Минем белән дә түгел, синең белән дә түгел. Син — официантка, йөгереп йөрисең.
Талия. Мин бүгеннән ял алдым. Хельсинки! Син чакырганга гына килдем.
Сәнифә. Әйдә, бер сәгатькә түз инде. Жан Дустэнны сыйлау өчен Таминдар туйга бүләк иткән балдагымны саттым. Үзенә әйтмә! 
Талия. Син дигәндә, аяк идәндә, көндәшем-көндәшкәем.
Сәнифә. Ой, йөрәгем леп-леп килә. Сәгать җиде!
Абдул белән Хаккый керә. Гади киемнән.
Абдул. Мадамнарга сәлам!
Хаккый. Ля Париж!
Сәнифә. Сәлам, месье!
Хаккый. Кунагыбыз кайда?
Сәнифә. Көтәбез. Утырыгыз. Сез кунак түгел, хуҗа. Акчагыз түләнгән.
Абдул (бокалга сала). Ялган аракы түгелме? Юк. (Эчә.) Мамадыш! Үзебезнең фирма!
Х аккый (эчеп). Мамадыш!
Сәнифә. Париж! Бары тик Париж!
Абдул. Жан Дустән хөрмәтенә!
Сәнифә. Сабыр итегез, аның хөрмәтенә сөенечле хәбәр килгәч, үзе белән тост күтәрербез!
Таминдар (керә). Мәхшәр! Мин әйттем...
Талия. Таминдар абый... Кайчан китәбез?
Таминдар. Беркайчан да!
Сәнифә. Финляндиягә кайчан китәсез?
Таминдар. Тоттырдылар Финляндияне!
Сәнифә. Ничек тоттырдылар?
Таминдар. Кире уйлаганнар!
Сәнифә. Харап кына булгансыз икән.
Талия. Юк, Сәнифә апа, харап булмадык. Безнең тагын бер мөмкинлек бар иде.
Сәнифә. Нинди?
Талия. Фин юлы барып чыкмаса...
Таминдар. Татар юлы.
Сәнифә. Нинди?
Таминдар. Син Парижга барып, французга кияүгә чыгасың...
Талия. Мин үзебездә татарга кияүгә чыгам.
Сәнифә. Кемгә?
Талия. Синең элекке иреңә.
Сәнифә. Уйнапмы?
Таминдар. Уйлап. Без Талия белән уйладык-уйладык та...
Сәнифә. Ә шартнамә? 
Таминдар. Шартнамә, ул ике яклы гына була ала, дигән карарга килдек.
Талия. Үпкәләмә, Сәнифә апа, син безне үзең мәҗбүр иттең.
Абдул, Хаккый (чәкешә-чәкешә эчеп, җырлыйлар) Үпкәләсәң, әйдә, үпкәлә...
Сәнифә. Әй, бик кирәгегез бар ие! Эйфель манарасына менеп бер җырласам, йөз француз йөгереп килә миңа!
Шакир керә.
Шакир. Сезләргә соңгы сәламем!
Сәнифә. Йөрмә әле монда эч пошырып, безнең кунак көткән чак!
Шакир. Иптәш әфәнделәр, бер генә минутка, сөенечемне әйтергә генә кердем. Сал әле, Талия сеңелем... акчам бар...
Абдул. Мескен, ул да сүләшкән була...
Хаккый. Аңа тагын сөенеч...
Шакир. Финляндиядән чакыру алдым. Хельсинкига клоуннар ярышына чакырганнар. Үзләре түли.
Таминдар. Кит аннан, булмаганны!
Шакир. Без дә "әфәнде" булдык! Менә укы!
Таминдар (укып). Мәхшәр! Барасыңмы?
Шакир. Нишләп бармаска? Бушлай бит.
Таминдар. Париж хәтле Париждан баш тарттың, фингә сөенеп барасың.
Шакир. Анда мин сәрхуш булып барырга тиеш идем. Финнәр талантымны хөрмәтләп чакыралар.
Абдул. Хуп! Китүең хөрмәтенә берәр тост әйтеп җиффәр!
Шакир (бокал тотып). Ярар, әйтәм алайса. Хөрмәтле... әй... милләтле... әй... милләтсез хөрмәттәшләр! Бетмәгән икән әле Шакир Хәйбуловский. Кадерен белүчеләр бар икән... Теге дөньяда ниләр бар икән. Мин дә бер күреп кайтыйм... Хуш, Хәйбуш! Хушыгыз! Сезгә дә уңышлар телим!
Чыга. Сәнифә моңсу җыр башлый, башкалар аңа кушыла:
Күңелләр тирән булса да,
Кесә яклары сай, буш. 
Хуш, Хәйбуш!
Үзеңнең җырың җитмәсә,
Безнең җырларны да куш,
Хуш, Хәйбуш!
Китәм инде, китәм инде,
Китәм инде чит илгә,
Хуш, Хәйбуш!
Китмәс идем мин чит илгә,
Яшәү бигрәк читен лә!
Хуш, Хәйбуш!
Сәнифә. Киләләр! Миңа да хәбәр алып киләләр!
Абдул. Миңа да!
Хаккый. Миңа да!
Сәнифә. Миңа да! Париж!
Тайфур керә. Башын игән, борчулы.
Тайфур, Парижга кайчан очабыз?
Абдул. Мин бармы?
Хаккый. Мин?
Сәнифә. Жан Дустән кайда?
Тайфур. И егетләр, иптәш-әфәнделәр... Париж турында хыялланмагыз да! Без биргән исемлек расланмаган. Жан Дустәнга икенче исемлек биргәннәр. Һәммәсе хәрәкәтсез кала. Сәнифә һуштан яза, аны күтәреп торгызалар.
Ерактан моңсу җыр ишетелә:
Китә инде, китә инде,
Китә инде кораблар,
Хуш, Хәйбүш!
Бәлки бөтенләй кайталмам,
Тәрәзә ачып карап кал,
Хуш, Хәйбуш.
1993—1995 
СӘХНӘДӘ КУЕЛГАН ӘСӘРЛӘР
"Ак калфагым төшердем кулдан..." Драма. Башкорт дәүләт академия театры. 1991 ел. Режиссеры — Рифкат Исрафилов. 1994 елда театрның гастрольләре вакытында Казанда да күрсәтелде.
"Безнең әти — мировой". Комедия. Кәрим Тинчурин исемендәге татар дәүләт драма һәм комедия театры. 1991 ел. Режиссеры — Илдар Хәйруллин. Шул ук елны Минзәлә татар дәүләт драма театрында куелды. Режиссеры — Ленар Садрыев.
"Гашыйклар тавы". Драма. К.Тинчурин исемендәге татар дәүләт драма һәм комедия театры. 1992 ел. Режиссеры — Ленар Садрыев. Повесть варианты шул ук елны Чаллы татар дәүләт яшьләр театрында куелды. Режиссеры — Фаил Ибраһимов.
"Хуш, Хәйбуш!". Комедия. Казан татар дәүләт яшьләр театры. 1998 ел. Режиссеры — Ленар Садрыев. 
ЭЧТӘЛЕК
Безнең әти мировой
Ак калфагым төшердем кулдан
Гашыйклар тавы
Эзләдем, таптым, югалттым
Хуш, Хәйбуш 

