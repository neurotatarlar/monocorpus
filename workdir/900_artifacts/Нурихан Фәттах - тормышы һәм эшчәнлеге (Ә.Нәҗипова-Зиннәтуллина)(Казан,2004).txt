әдәбиятта хакимлек иткән социалистик реализм методы догмаларына туры килмәгәнлеге сизелеп тора иде. Һәм тәнкыйтьчеләр дә шул мәгълүм кысаларга кереп, урнашып җитмәгән күренешләрне, геройларны, хәлләрне күреп, аптырашта калгаладылар. Әмма озакламый Н.Фәттах әсәрләре Ф.Миңнуллин, Ф.Мусин, Ф.Хатипов, И.Нуруллин, Р.Сверигин, Ф.Урманчеев, Р.Кукушкин, Н.Юзиев кебек әдәбият белгечләре тарафыннан гадел-объектив бәяләнде .
Мәсәлән, Р.Сверигин "Мөдир Саҗидә" повестеның стиль үзенчәлекләрен ачарга омтылыш ясый. Аның фикеренчә, "язучы көнкүреш детальләренә бик сизгер, конкрет картинаны төгәл сурәтли. Кешеләр сөйләмендәге, үз-үзләрен тотышындагы сизелер-сизелмәс штрихлардан да оста файдалануы ягыннан аның иҗаты бераз гына Ф.Хөсни иҗатына да якынаеп китә"2 .
Р.Шириязданов, язучының иҗатына күзәтү ясап: "Н.Фәттахның 50 нче елларда беренче язган хикәяләре үк ниндидер бер садә табигыйлекләре белән аерылып тора. Аларга талгын һәм тигез ягымлы сүзләр-сурәтләр дә үзләреннән-үзләре туып, калкып, сиздермичә генә күз алдыннан үтә торалар, ага торалар. Әсәрләрнең теле дә агымсу кебек табигый һәм гадәти. Н.Фәттах геройлары һәр көн безгә очрый торган, таныша, аралаша, дуслаша яисә ачуланыша торган гадәти кешеләр"3 ,— дип яза.
Н.Фәттах иҗаты турында матбугатта басылган мәкаләләрдә заман һәм хезмәт проблемаларына кыю мөрәҗәгать итеп язылган "Бала күңеле далада" (1962) романы уңай бәяләнде. Язучы бу әсәрендә "тормышның әдәбиятта бөтенләй кагылмаган ягын ача. Романда сүз Казахстан далалары, гасырлар буе тыныч яткан ул далаларны үзләштерүчеләр, аларның эшләре һәм тормышлары турында бара. Н.Фәттах бу романы белән үзенчәлекле яңа образлар алып килде"4 , дип билгеләп үтә тәнкыйтьче Ф.Миңнуллин да.
Р.Мостафин исә бу әсәрдә "геройларның артык җиргә төшерелеп, натуралистик планда" сурәтләнүен күрсәтә. "Әсәрнең төп герое — тар карашлы, вак омтылышлы кеше — яшьләргә үрнәк була, аларны үз артыннан ияртә алмый"5 ,— ди ул. Күренекле тәнкыйтьченең әнә шундый берьяклырак, шактый субъектив фикерен Н.Фәттахның иҗат принциплары шул чорда нык иңдерелгән социалистик реализм идеяләренә туры килеп бетмәве һәм язучының әдәби индивидуаль стиле әлегә бөтенләй өйрәнелмәгәнлеге белән генә беркадәр аңлатып була.
Академик Ф.Мусинның "Тормыш сынавы аша" исемле китабында әсәрнең проблематикасы тирәнрәк күрсәтелә, геройларның психологиясен ачуга кагылышлы күзәтүләр дә ясала. Ул "Бала күңеле далада" романын И.Салаховның "Күкчәтау далаларында" әсәре белән чагыштырып, алардагы уртак якларга тукталып китә һәм: "Н.Фәттах "идеаль герой" концепциясенә каршы чыга һәм үз персонажларын башкалардан берничек тә аерылып тормаган гадәти кешеләр итеп гәүдәләндерергә тели" ,— дип, Ф.Мусин романдагы яңалыкны билгеләп үтә.
Н.Фәттахның студент елларында ук халкыбызның килеп чыгышы, тарихы, этнографиясе белән кызыксынуы тора-бара аны тарихи темаларга тагын да якынлаштыра һәм озакламый ул бу өлкәдә иң күренекле әдипләрнең берсе булып таныла.
"Тарихыбызның поэтик сәхифәсе" исемле мәкаләсендә Ф.Хатипов Н.Фәттахның беренче тарихи романы "Итил суы ака торур"ның тарихи тематиканы яктырту үзенчәлекләренә тукталып, әсәрнең стиленә карата да үз фикерен әйтә, сюжетның киеренкелеге, герой язмышының кискен борылышлары белән бу әсәрнең кайбер романнардан аерылып торуын билгеләп үтә.
"Итил суы ака торур" романының үзенчәлекле стиленә Ф.Мусин һәм Ф.Урманчеев та игътибар итә. Ф.Мусин романның сюжетын дастан сюжеты белән чагыштырып карый һәм кызыклы гына нәтиҗәләргә килә. Ул тарихилык, тарихи принцип, тарихи шәхес төшенчәләренә күзәтүләр ясаганнан соң, Н.Фәттах әсәрләренең 60—70 нче еллар прозасындагы тарихи хикәяләүнең кайсы төренә керүен билгели.
Ф.Урманчеев "Итил суы ака торур" романын тарихи чыганакларга бәйләп, аларның проблематикасын, фольклор белән бәйләнешен күрсәтә.
Язучының драматургия өлкәсендәге кызыклы тәҗрибәсе булган "Кол Гали" пьесасы да тәнкыйть игътибарыннан читтә калмый. А.Халиковның "Кыю адым" дигән мәкаләсендә әсәрнең язылу тарихы, куелган проблемалар, аларның чишелеше турында язылган.
Күзәтүдән күренгәнчә, Н.Фәттах иҗаты тәнкыйть игътибарын җәлеп итсә дә, аның әле бербөтен итеп карап өйрәнелмәгәнлеген һәм яңа заман рухында бәяләүгә мохтаҗ икәнлеген икърар итәргә туры килә.
ШӘХСИ ТӘҖРИБӘ ҺӘМ ИҖАТ
Мәгълүм булганча, егерменче гасырның илленче еллары уртасыннан ил тормышында башланган иҗтимагый-рухи җанлану шартларында татар әдәбиятына үз буыннары, язмышлары, уй-омтылышлары хакында тирәннән борчылып иҗат итүчеләр — дулкын-дулкын булып яшь көчләр килә башлый. Шәхси күргән-кичергәннәргә таянып, образлы фикер йөртүгә нигезләнгән мондый иҗат үзенә бертөрле моң, аһәң, күңел җылылыгы белән сугарылган иде. 
Сугыштан соңгы авылның язмышына тирән борчылу, аның үсеш юллары турында уйлану, авылда яшәүчеләрне җәмгыятьнең тулы хокуклы кешеләре, шәхесләре итеп танырга тырышу бу төркем татар язучыларына хас сыйфатлар булды. Сугыш чоры һәм аннан соңгы еллардагы авылны тасвирлаган әсәрләрдә проблемалылыкның көчәюе барыннан да элек язучыларның гражданлык активлыгы, җәмгыять алдында үзеңне җаваплы сизү тойгысының көчәюе белән, шул нигездә әдәбиятның тормышны танып белү сәләте үсү белән бәйләнгән иде. "Бу хәл әдәби иҗатның һәртөрле әзер формулалардан, иллюстратив тасвирлардан арынып, реаль чынбарлыкка торган саен тирәнрәк үтеп керә баруына, аның күренешләрен һәм процессларын авторларның капшап карар дәрәҗәдә конкрет һәм ачык итеп сурәтләргә омтылуларына китерде. Моның өчен, аңлашыла ки, әсәрдә тасвирлана торган тормышны яхшы белергә кирәк. Алтмышынчы еллар прозасында нәкъ менә сугыш еллары һәм аннан соңгы еллар авылы мәсьәләсенең мөһим урын алуы, икенче яктан, бу чор авылының хәзерге күпчелек язучыларыбызга барыннан да якынрак һәм танышрак булуы белән аңлатыла. Бу мәсьәлә белән аеруча Р.Төхфәтуллин, А.Гыйләҗев, Н.Фәттах, Ә.Баянов, М.Мәһдиев кебек урта буын язучыларының кызыксынуы бер дә очраклы хәл түгел. Чөнки аларның балалык һәм яшьлек еллары нәкъ менә әлеге чор авылында үтте. Бу авыл тормышын аларга үз күзләре белән күрергә, аның авырлыкларын һәм кыенлыкларын үз җилкәләрендә татырга туры килде. Шунлыктан аларның әсәрләрендә авторның шәхси тормыш тәҗрибәсе нык сизелә, алар үзләре күргән һәм кичергәннәре турында язалар, үзләрен якыннан кызыксындырган һәм борчыган мәсьәләләрне күтәрәләр" .
Югарыда күрсәтелгән исемнәр арасында илленче еллар уртасында әдәбиятка килгән беренче буынның күренекле вәкилләреннән берсе — Нурихан Фәттах игътибарны аеруча җәлеп итә. Сугыштан соңгы татар әдәбиятында ул үзен күпкырлы иҗатчы итеп танытты. Н.Фәттах проза, драматургия һәм публицистиканың төрле жанрларында кызыклы эзләнүләр алып барды, күп ачышлар ясады. Әдипнең проза әсәрләре, пьесалары, публицистик һәм фәнни мәкаләләре аның язучылык эшенә үтә җитди каравы, фидакарь хезмәт кешесе булуы турында сөйлиләр. Тынгысыз күңелле һәм эзләнүчән шәхес буларак, Н.Фәттах тормыштагы үзгәрешләрне, заман таләпләрен күрә белә һәм аларны иҗатында ул үз вакытында чагылдырырга омтыла. Шунлыктан илленче еллар ахырыннан татар әдәбиятында башланган яңарышны да Н.Фәттах иҗатында җиңелрәк күзалларга мөмкин.
Нурихан Фәттах 1928 елның 25 октябрендә Башкортостанның Яңавыл районындагы Күчтавыл дип аталган кечкенә бер татар авылында ярлы игенче гаиләсендә туган. 1936 елда Яңавыл татар урта мәктәбенә укырга керә һәм 1946 елда аны тәмамлый. Н.Фәттах әдәби иҗат эше белән балачактан ук кызыксына башлый. Өченче класста укыган чагында ук беренче шигырен яза, ә азрак үсә төшкәч, бер русча пьеса да тәрҗемә итә, стена газетасына рәсемнәр ясый. Аның "Ленин яши" дигән беренче шигыре 1944 елда "Октябрь юлы" исемле район газетасында, ике шигыре "Совет әдәбияты"2 (хәзерге "Мәгариф") журналында басылып та чыга. Мәктәп елларында ук әдәби иҗат эше белән кызыксынып, шигырьләр, хикәяләр яза башлаган Н.Фәттах, 18 яшендә Казанга килеп, университетның татар теле һәм әдәбияты бүлегендә укый башлый, биредә ул төрле иҗат түгәрәкләренә йөри, хикәяләр яза. 1948 елда беренче хикәясе "Безнең хикәяләр" исемле җыентыкта дөнья күрә.
Тынгысыз, эзләнүчән шәхес буларак, Н.Фәттах, университеттагы укытучысы профессор Латыйф Җәләй киңәшен тотып, студент елларында ук халык иҗаты белән кызыксынып китә, фольклор экспедицияләрендә катнаша, бик мавыгып халык сөйләм үзенчәлекләрен, аның йолаларын, горефгадәтләрен һәм борынгы тарихи риваятьләрен өйрәнә. Авылларга кайткан саен ул җырлар, бәетләр, мәкаль-әйтемнәр язып килә, жирле сөйләм үзенчәлекләрен дәфтәргә теркәп бара. Җыйган бәетләре ике мәртәбә җыентыкларга да кертелә. "Халкымның телен, гореф-гадәтләрен аңлауда, үзләштерүдә моның файдасы әйтеп бетергесез зур булды",— дип язды Н.Фәттах соңрак "Үзем генә түгел" мәкаләсендә.
Университетны тәмамлагач, башта Татарстан китап нәшриятында әдәби редактор, 1952—1953 елларда Чистайдагы өлкә газетасы редакциясендә тәрҗемәче булып эшли. 1953 елда Казанга кайта һәм профессиональ язучы булып китә.
Әдип белән үткәргән яшьлек гомерен искә алып, хатыны Руфина Фәттахова болай ди: "Нурихан белән без озак итеп яратышып та йөрмәдек, Сибгат абыйлар, Гариф Ахуновлар яки бүтән күренеклеләр кебек кеше көнләштерерлек итеп туйлар да ясамадык. Шуңадыр, күрәсең, "Казан урамнарын чәчкәләргә күмеп булмады..." дип җырлый башласалар, күңел тула. Әлеге дә баягы — хәерчелек, мохтаҗлык...
Минем әти сугыштан соң Башкортостандагы Яңавылның беренче номерлы татар урта мәктәбенә директор булып килгән елны Нурихан Х классны тәмамлап Казанга китеп барган. Мин I класска укырга кергәнмен. Миңа — 9, апам Розага 11 яшь булганда безнең әни үлде. Шушы ук мәктәптә Нуриханның да әнисе эшли иде. Булачак бианам безне, ике үсмер кыз баланы, мунчага йөртә торган иде. (Алар да, без дә мәктәп ишегалдында тора идек.) Бу хәл бераз вакыт дәвам итте, аннан әти өйләнде. Шулай итеп, без үги ана белән үстек. Әллә шуңа, әллә башка сәбәптән, үземне гел кимчелекле итеп тоя идем. Уфа медицина институтының өч курсын тәмамлагач, Нуриханга кияүгә чыктым һәм Казан медицина институтында укуымны дәвам иттем. 
Үзенә кияүгә чыгарга тәкъдим ясаганда Нурихан миңа бернәрсә дә вәгъдә итмәде: "Үзеңә тугрылыклы ир, балаларга яхшы ата булырга тырышырмын",— диде һәм гомер буе сүзендә торды. Ни дәрәҗәдә без балаларыбызны тәрбияли алганбыздыр, анысын киләчәк күрсәтер. Хәзергә улыбыз Алмас өйләнгән, врач-травматолог, кызыбыз Чулпан университетның татар теле һәм әдәбияты бүлеген тәмамлады, хәзерге көндә "Татарстан яшьләре" гәзите хезмәткәре. Ике оныгыбыз бар".
Гаилә корып җибәрүнең беренче елларында алар Казанның Киров районында бернинди уңайлыклары да булмаган тәбәнәк түшәмле начар гына өйдә торалар. Ә 1981 елда, егерме елга сузылган өй салу мәшәкатеннән соң, Нагорный бистәсенә яңа йортка күчәләр. Шулай итеп, тормышның авыр йөген бергәләп, җигелеп тарта ир белән хатын.
"Безнең тормыш, безнең яратышу Таһир белән Зөһрәнеке кебек үк булмагандыр булуын. Шулай да без менә кавыштык, яратыштык, оя кордык. Икебез ике шәхес булсак та, без һәрвакыт бер кеше булып кала алдык. Хатын-кыз ирләрнең кабыргасыннан яралган дигәннәр элеккеләр. Ләкин ирләр дә хатынкыздан яратылган түгелме соң?! Күрәсең, безне берничек тә аеру мөмкин түгел.
Гаилә — милләтнең җаны, бөртеге, яисә бер күзәнәге ул. Семья нык булса, милләт тә бөтен һәм нык булачак",— ди Н.Фәттах.
Акыллы, сөйкемле, иле, гаиләсе, милләте өчен борчылып яшәүче хатын-кыз образларын тудырганда да Н.Фәттах күркәм сыйфатларын хатыны Руфинадан алган кебек тоела.
Уку елларында Н.Фәттах күп яза, әмма язганнары ул вакытта дөньяга чыкмый кала. Үзенә таләпчән кеше буларак, ул һаман өйрәнә, каләмен чарлый, тәнкыйть фикерләренә колак сала, әсәрләрен кат-кат эшкәртә. Шул рәвешле иҗат итеп, Н.Фәттах буындаш каләмдәшләре арасында беренче булып роман жанрына мөрәҗәгать итә һәм үзенең студент елларында күргәннәренә нигезләнеп, "Сезнеңчә ничек?" дигән әсәрен яза.
Заман рухы белән яшәп, Н.Фәттах илленче еллар уртасында чирәм җирләрен үзләштерүчеләр тормышын яктырту максаты белән Казахстан якларына чыгып китә һәм анда күргән-кичергәннәре нигезендә "Бала күңеле далада" (1962) романын иҗат итә. Язучының укучылар дикъкатен торган саен ныграк җәлеп иткән иҗаты, табигый, тәнкыйтьчеләр игътибарыннан да читтә калмый.
"Буранда" исемле хикәядә моннан биш-алты ел элек туган авылыннан ФЗОга укырга китеп, шуннан соң әнисен дә, туган авылын да күрмәгән Әхтәм образы бирелә. ФЗО тәмамлагач та вахтада эшләп, күп акчалар ала башлагач, карт әнкәсенә йөзәрләп-меңәрләп акча салып, ул үзенең бурычын үтәлә дип саный. Ләкин көннәрдән бер көнне "әни авырый" дигән телеграмма килеп төшкәч, "...тел белән әйтеп бирә алмаслык ниндидер көчле сагыштан аның йөрәге кысылды, күзләрен ачы яшь пәрдәсе каплады. Әнкәсе алдында ул үзен үз гомерендә беренче мәртәбә коточкыч гаепле итеп, бурычлы итеп сизде. Әнкәсе аның өчен ниндидер бик зур, бик әһәмиятле нәрсә эшлисе, аңа дөньяда әле беркем дә әйтмәгән бик якын, бик кадерле ниндидер сүзләр әйтәсе калган шикелле тоелды һәм әнкәсе өчен эшләнәсе шул бик әһәмиятле, бик зур эшне моңарчы эшли алмаганга, аңа шул бик кадерле сүзне әйтә алмаганга, аның күңеле әрнеде, йөрәге газапланды, аның үксеп-үксеп елыйсы килде".
Язучы Әхтәмне тирән кичерешләрдә, йөрәк тетрәнүе аша бирә. Вакыт-вакыт автор үзе дә геройга кушылып китә, аның белән үкенә, үзен-үзе каһәрли. "Ә менә карт әнкәсе турында, акчадан бигрәк, газиз баласын күрүгә мохтаҗрак булган әнкәсе турында, ичмасам, бер генә мәртәбә дә уйлап карамаган булган...
Таш йөрәк, таш йөрәк..." (6 б.)
Әхтәмнең әче йөрәк ярасына коточкыч җил, котырган буран да килеп кушылып, бу үкенү, әрнү газабын тагын да көчәйтә. Алга таба язучы герой психологиясен тирәнрәк ачу өчен, вакыйгаларны тагын да куерта, ул аның үзен үлем белән кара-каршы китереп бастыра. Язучы монда аналар белән балалар мөнәсәбәте, баланың ана алдындагы бурычын онытмаска, байлык, акча кебек әйберләр кешенең күзен томаламаска тиешлеген күрсәтә.
Бу теманы Н.Фәттах "Әттә" хикәясендә дә дәвам итә. Монда инде ике әтиле, ике әниле булган, ләкин шулай да ятимлек ачысы татыган, чын ата-анадан мәхрүм ителгән гөнаһсыз сабыйны төп герой "мин" белән пароходта очраштыра. Олылар гаебе белән ятим калган бу баланы карт әбисе үз тәрбиясенә авылга алып кайтып бара. Пароходтан төшкәч, карчыкка текә баскычтан күтәрелергә кирәк, хәлсез карчыкка бала күтәреп шул баскычтан өскә менү бик авыр, әлбәттә. Шушы баскычтан менүне тәфсилләп сөйләп, язучы аңа охшаган тормыш баскычыннан әлеге баланы күтәреп менгерү әбигә җиңел булмаячагына ишарә ясый.
Гаилә бурычын аңламау, тормышка җиңел карау аркасында икенче берәүгә авырлык килү ситуациясе "Ләйлә" хикәясендә дә күрсәтелә. Бала табарга больницага кереп яткан йөрәк авырулы Ләйләне ире Камил иң авыр минутында ташлап киткән. Камил әсәрдә бөтенләй катнашмый. Ләйлә сөйләве буенча гына, укучы аның бик чибәр, ыспай, шома бер егет икәнлеген белә. Ләйлә Камилнең кимчелекләрен ничек кенә акламасын, язучы бу кешенең тышкы кыяфәте алдаучан булуына, асылда аңа һич тә ышанырга ярамаганлыгына ишарә ясый. "Ялгыз нарат", "Кунакчыл Баһаветдин һәм Гарифҗан абзый" исемле хикәяләрендә язучы, үз заманына хас булганча, хосусый милекчелекне тәнкыйтьләп чыга. Әлбәттә, әлеге хикәяләрдә хосусый милеккә омтылыш совет чынбарлыгына ят булган кире күренеш дип бәяләнә. Гомуми күренешне фаш итү белән мавыгып Н.Фәттах хосусый милекчелек психологиясеннән аерыла алмаган Баһаветдин агай, Гарифҗан абзый, Гата картны комсызлыклары аркасында хәтта закон бозуга барып җиткән кешеләр итеп күрсәтә. Язучы бу персонажларның үз җире, үз малы белән мул тормышта яшәүләрен һич кабул итә алмый. "Сөтне алар сатмыйча булдыра алмаган өчен, саталар иде, бары тик сатарга кирәк булганы өчен генә саталар иде, кыскасы, акча өчен генә саталар иде" (117 б.). Хикәядәге кечкенә герой Камилнең милекчелек турындагы карашлары язучы карашы белән бергә үрелеп бара.
Билгеле булганча, сугыштан соңгы еллар әдәбиятында хатын-кыз мәсьәләсенә игътибар зур булып, биредә, беренче чиратта, героиняларны фидакарь хезмәттә тасвирлауга күчтеләр. Шул ук вакытта хатын-кызның әхлакый йөзен ачуга да игътибар арта төште. Аерым алганда, тормыш иптәшенә, сөйгән ярга тугрылык, сугыш беткәч тә аны еллар буе көтү турында татар әдәбиятында шактый күп язылды. Н.Фәттах та үзенең "Бер тамчы күз яше", "Мәдинә"2 кебек хикәяләрендә шул теманы үз вакытында күтәреп чыккан иде.
"Бер тамчы күз яше" хикәясендә сугышта үлгән сөйгән егете Солтанын оныта алмыйча яшәүче "сагышлы күз карашлы" Газимә апаның бәхетсез тормышы яңа өйләнешкән шатлыклы көннәр кичерүче яшьләр Хәниф белән Кәримәнең булачак бәхетле тормышы белән янәшә куеп тасвирлана. Бу яшь хатынның "бөтен кыяфәте, бөтен килеш-килбәте дә, бары тик бернәрсә турында: өзелгән өмет һәм берни белән дә җиңеп булмаслык аянычлы ярату турында гына" (7 б.) сөйләсә, "Мәдинә" хикәясенең героинясына бәхет икенче тапкыр елмая. Яшьтән аңа гыйшык тотып йөргән күрше авыл кешесе Хәбибҗан, хатыны үлгәч, аңа өйләнмәкче була. Ялгызлыктан туйган Мәдинә дә башта риза булган кебек. Ләкин күршеләренә кереп утыргач, сугышта үлеп калган Рәхимен, аңа булган мәхәббәтен искә төшерү аның фикерен үзгәртә. Моның шулай буласына язучы баштан ук укучыга ишарә ясый. Хәбибҗан киткәч, өстәл җыештырырга тотынган Мәдинә кулыннан Хәбибҗан чәй эчкән чынаягын төшереп вата. Кадерләп саклап торган, бик сирәк очракларда гына тотыла торган йомрының ватылуы Мәдинәгә башта бик кызганыч тоелса да, "бераз яшь агызып алгач, ул ничектер бушанып, иркенәеп калгандай булды" (112 б.). Н.Фәттах поэтик алымнарны бу хикәясендә дә бик оста куллана. Өзелгән өмет белән китеп баручы Хәбибҗанны "Яңгырда чыланып муртаеп беткән, авып-кыегаеп торган капка, ябылмыйча, боегып, ярым ачык килеш торып... озатып кала" (97 б.). "Серле капчык", "Тәнкыйтьче", "Тамак шеште", "Бухгалтер", "Яшь чакларда"1 сатирик-юмористик хикәяләрендә Н.Фәттах көндәлек вак-төяк кимчелекләрдән, саранлык һәм ялагайлыктан көлә.
Әдип балалар тормышын чагылдырган әсәрләр дә иҗат итә. "Безнең бабай", "Балыкчылар", "Велосипедлы Мөнир", "Тегермәндә" исемле хикәяләре 1957 елда "Тегермәндә" дип аталган җыентыкта басылып чыга. 1961 елда аның "Өч туган", 1966 елда "Ирек, Алмас һәм Җәлил" хикәяләре аерым китап булып басыла.
Н.Фәттах хикәяләрендә балалар тормышыннан гадәттән тыш бер вакыйганы сайлап ала да шуның нигезендә динамик сюжет кора. "Ирек, Алмас һәм Җәлил"дә үз автомашинасын дусларына бирергә теләмәгән, аларны үз яныннан куган саран Ирек, усал эт белән очрашып, аңардан куркып, соңрак шул ук дусларын ярдәмгә чакыра. "Балыкчылар"да бер балык та тота алмаган Вәли, иптәш малайларыннан аерылып китеп, Садри бабай куйган мурдадан балык урламакчы була, ләкин аягы таеп китеп, суга егылып төшә дә аны шул ук Садри бабай коткарып кала. "Велосипедлы Мөнир"дә велосипедын дусларына бирергә теләмәгән Мөнир, үзенең йөри белмәве аркасында чокырга егылып төшә. "Өч туган" хикәясендә сары тавыктан көненә икешәр йомырка алучы Зөфәрнең ничек ялганы ачылу һәм башкалар алдында оятка калуы турында сөйләнелә.
Хикәяләрдә үз эшең өчен җаваплылык хисе, намус һәм дуслык төшенчәләре алга куела. Кечкенә кеше яхшыдан яманны, начар холыктан күркәмне аерырга өйрәнә. Урлашу, алдашу, саранлык яхшыга илтми. Нәни геройлар үзләренең бу гадәтләре нәтиҗәсендә авыр хәлдә калалар. Н.Фәттах геройларны көлке хәлгә куя, моны күрсәтү өчен юмор чараларына мөрәҗәгать итә.
Н.Фәттах үзенең бу хикәяләрендә поэтик алымнарны бик оста кулланган. "Буранда" хикәясендә төп геройның йөрәк ярасына коточкыч җил, котырган буранның килеп кушылуы, "Әттә" хикәясендә ятим баланы кулына күтәргән хәлсез карчыкның текә баскычтан (тормыш баскычы) өскә күтәрелергә тиешлеге, "Мәдинә"дә "яңгырда чыланып, муртаеп беткән, авып, кыегаеп торган капка", "кадерләп саклап торган, бик сирәк очракларда гына тотыла торган йомрының" ватылуы һәм башка детальләр төп геройларның эш-халәтләренә килеп кушылалар һәм аларның киләчәкләренә ниндидер ишарә ясыйлар.
Н.Фәттах хикәяләрендә шул чор өчен генә түгел, бүген дә үзенең актуальлеген югалтмаган мәсьәләләр — кешеләрнең гаебе, ваемсызлыгы нәтиҗәсендә буыннар бәйләнеше өзелү мәсьәләсен күтәрә. Бу проблема әдипнең соңрак язылган зур күләмле әсәрләрендә дә кызыл җеп булып сузылып бара, ләкин инде автор монда бу проблеманың туу җирлеген, аның сәбәпләрен тирәнрәк тикшерә.
Моңа кадәрге хикәяләрендә чагылган идеяләр Н.Фәттахның "Мөдир Саҗидә" повестенда үзләренең дәвамын табалар. Әсәр героинясы Саҗидә авылга техникум тәмамлап, фельдшер булып килә. Әсәрнең бөтен сюжет үсеше, төп вакыйгалар Саҗидә белән бәйләнә. Автор үз героинясының әле тормыш тәҗрибәсе дә булмаган шактый беркатлы зат икәнлегенә басым ясый. Аны әйләндереп алган мохиттә яшәүчеләр — авыл кешеләре дә гади, беркатлы, саф.
Повестьта әле балачагыннан чыгып бетмәгән героиня кызыклы гына эволюция кичерә. Авылга ул шактый очраклы рәвештә генә килеп чыга һәм анда "мүкләнеп" калуны күз алдына да китерә алмый. Чөнки үз бәхетен югары белем алуда күрә. Югары белемне ул шулкадәр илаһилаштыра ки, хәтта ул мондый белем кешене үзгәртә, матур итә дип уйлый. Ә инде тормышта башка төрле мисаллар белән очрашкач, гаҗәпкә кала: "Исең китәр, институт бетергән кеше дә шундый ямьсез булыр икән!" (138 б.)
Әлегә хыяллар белән яшәгән Саҗидә әсәр башында үзен шактый һавалы тота, авыл кешеләренә өстәнрәк карый, алар белән аралашырга теләми. Чөнки югары белеме булмаган бу кешеләрне үзенә тиң санамый. Н.Фәттах Саҗидәнең бу сыйфатларын җиңелчә юмор белән бирә, шуңа күрә бу образ бездә елмаю уята, аның эш-хәрәкәтләренә теләктәшлек тудыра.
Шулай ук мөстәкыйль тормышка аяк басу аның өчен эзсез үтми. Врач булып эшли башлау, үзенең кешеләргә кирәклеген күрү аңарда горурлык хисе уята, ул үз вазифасын күңел биреп, төгәл башкара. Аңа күренергә күрше районнардан да килә башлыйлар. Мондый табиб героинялар, билгеле булганча, тагын Г.Кутуйның "Тапшырылмаган хатлар" повестенда, Г.Әпсәләмовның "Ак чәчәкләр" романында да сурәтләнәләр. Аларда да табиб һөнәренең гаять җаваплы булуына, бу һөнәр ияләренең зур хөрмәткә лаек икәнлекләрен ачуга аеруча басым ясала. Шул ук вакытта Н.Фәттах повестенда моңа кадәр ничектер читкә кагылып киленгән халык медицинасы вәкилләренә карашны үзгәртергә кирәклеген искәртә. Бу уңайдан Саҗидә болай ди: "Ләкин шунысы да хак: кендек әбиләр гасырлар буена изге эш эшләгәннәр — йөкле хатыннарга булышлык күрсәткәннәр. Аларның да, билгеле, төрлесе булгандыр. Яхшысы, яманы дигәндәй... Әлеге кендек әби нинди белгеч булгандыр — әйтә алмыйм. Тик шулай да әзме-күпме теоретик белем үзләштереп, ак халат киеп кайткан унтугыз яшьлек кызыйдан ул, һичшиксез, тәҗрибәлерәк булгандыр.
Моны мин соңыннан гына, эш узгач кына аңладым" (28 б.).
Тора-бара эш дәвамында героиняның авыл кешеләренә дә карашы үзгәрә. Язучы авыл халкын тәҗрибәле тәрбияче рәвешендә бирә, аның героиня характеры үзгәрүдә зур роль уйнавын күрсәтә.
Нәтиҗәдә, алга таба Саҗидәнең югары белем алу турындагы хыялы да үзгәреш кичерә. Ул югары белем алуны үзмаксат итеп караудан арына. Биредә героиняга дус егете Тимерханның да йогынтысы була. Ул болай ди: "Мин дә баштарак шулай дип уйладым. Укырга, укырга дидем! Безне бит шулай тәрбияләделәр. Ни өчен укырга, кем өчен укырга — рәтләп әйтүче булмады. Без уку өчен укыдык. Үзебез өчен. Укыган кеше шәһәрдә генә түгел, авылда да кирәк. Шуны безгә аңлатучы булмады. Хәзер әнә әйтеп карыйлар да, бер дә тәэсир итми. Әзме-күпме укырга-язарга өйрәндеме, шәһәргә таю ягын карый. ...институтка, техникумга эләгә алмый икән, һөнәрчеләр мәктәбенә керә, слесарьлыкка, токарьлыкка керә. Анысы да булмый икән, урам себереп йөрергә дә риза. Бары шәһәрдә генә булсын!" (61 б.) Монда язучы соңгы елларга кадәр алып барылган "мәҗбүри уку" дигән мәгълүм карашны да күпмедер дәрәҗәдә тәнкыйть итә, аның кайчак күңелсез нәтиҗәләргә китерүенә ишарә ясый.
Повестьта тагын бер әһәмиятле мәсьәләгә игътибар ителә. Сүз колхозларда аерым җитәкчеләрнең эшне оештыра белмәүләре һәм шул сәбәпле кешеләрнең колхоз эшенә салкын карауларын күрсәтү турында бара.
— Эшкә соң чыгалар икән,— дип куйдым мин.
— Хәзер эшләмәйләр, кызым,— диде Шәйхаттар бабай тыныч кына.— Хәзер көн уздыралар. Менә никадәр ашлык исраф булып ята. Ярый әле монда кайтып җиткән. Әпекәйнең кадере китте. Чүп урынына да күрмәйләр" (110 б.).
Гәрчә мондый җавапсызлыкның сәбәпләре күрсәтелмәсә дә, колхозларны күккә күтәреп мактау заманасында мәсьәләнең бу ягына игътибар арта бару шактый кыю адым иде.
Беренче карашка бик тыныч, ваемсыз булып күренгән авылның чынлыкта бик катлаулы яшәеше белән якыннанрак танышкан саен, Саҗидәнең дә дөньяга карашы тирәнәя һәм җитлегә.
Гомумән алганда, повестьтан яшәү дәрте, оптимизм рухы бөркелеп тора. Гәрчә тормышта каршылыклар һәм кыенлыклар күп булса да, алар һич тә яшьлек оптимизмын юкка чыгара алмыйлар. Бу повестьны укыгач, "яшьлек барысын да җиңеп чыга", дигән фикер туа.
Н.Фәттах зур күләмле беренче әсәрен — "Сезнеңчә ничек?" романын 1956 елда яза. Башлангыч чор иҗатына караган кайбер әсәрләрендәге кебек, бу романында да ул бала һәм үсмер чагы авыр сугыш елларына туры килгән, белемгә, яшәүгә сусаган, якын һәм ерак киләчәккә зур ышаныч, өмет белән караган, шуны якынайту өчен теләсә нинди эшкә әзер торган бай романтик хыяллы яшьләрне күрсәтә. Миллионнарның яшь гомерләрен алып киткән сугыш афәтеннән соңгы беренче дәртле һәм хыялый буынны — уку һәм эшләү, җәмгыять өчен файдалы һөнәр сайлау, шәхес һәм заман, шәхси һәм коллектив тормышы белән яшәгән буынны Р.Төхфәтуллин, Г.Ахунов, А.Гыйләҗев, Ә.Баянов, Э.Касыймов, М.Мәһдиев, М.Юныс кебек язучылар да үз әсәрләрендә чагылдыралар. Илленче еллар яшьләренең киеренке, кайсыдыр яклары белән каршылыклы хис-тойгыларын авторлар кайчак үзләренә таныш, якын булган студентлар тормышына нигезләнеп яктырттылар.
Н.Фәттах "Сезнеңчә ничек?" романында үзенең университетта укыган елларына мөрәҗәгать итә. Әсәрдә төп вакыйга җәйге каникул вакытында авылда бара, студент геройларның хезмәткә, авыл халкына мөнәсәбәте күрсәтелә, бу мөнәсәбәтнең ниндилегенә карап, персонажларның әхлак йөзе, кешелек дәрәҗәсе бәяләнә.
Әсәр студент тормышының җаваплы бер моменты — имтихан тапшырган вакытны тасвирлау белән башланып китә. Бер төркем яшьләр университет коридорында тирләп-пешеп, бәхәсләшә-көлешә билет сораулары буенча ничек җавап бирүләре турында гөр килеп сөйләшәләр. Шул вакыт язучы "өстенә кыска җиңле карасу күлмәк кигән, гәүдәгә калку гына, буй-сыны килешле, хәтта матур" (6 б.) егетне бу төркемнән аерып, укучыга тасвирлап бирә. Бу — төп герой Сәгыйть. Әсәр героинясы "киң читле ак эшләпәле, елкылдык зәңгәрсу крепдешин күлмәкле, тулы таза гәүдәле һәм бераз гына авыр сөякле күренгән шат кыяфәтле кыз" (7 б.) да баштан ук укучы күңелендә җылы хисләр уята. Сәгыйть белән Ида, имтиханнарын уңышлы биреп чыккач, алдан килешү буенча, көймәдә йөрергә су буена китәләр. Автор аларның сөйләмнәрендә, Сәгыйтьнең эчке кичерешләрендә, уйларында яшьләрнең бер-берсенә булган мәхәббәтен күрсәтә. Алар зур бер студент дөньясында бары икәү генә. Аларны комсомол җыелышы да, җәмәгать эше дә кызыксындырмый. Кайчандыр комсорг Гасыймның якын дусты булган, аның белән уртак фикердә торган, шунлыктан бәхәсле мәсьәләләрдә тиз аңлашу тапкан Сәгыйть хәзер аңардан читләшә. Дустыннан аерылгач, ул җыелышларга йөрүне дә артык эш дип саный. Имтиханнар беткәч, каникул башланыр алдыннан колхозга эшкә барырга да, бары Ида белән бергә булуны күздә тотып кына ризалаша. Беренче карашка беркатлы тоелган егет әкренләп Ида яшәгән дөньяга — мещанлык сазлыгына кереп бата. Мәхәббәттә исергән егет аныңча уйлый, аныңча яши башлый. Дөрес, Сәгыйть вакыт-вакыт Ида белән килешергә теләми, күңеленнән генә аның белән бәхәскә кермәкче була, ләкин бу каршылык шулкадәр көчсез, Иданың оста ялганы аны бик тиз юкка чыгара һәм Сәгыйть тагын сөйгәне фикере белән килешергә мәҗбүр була. Ни өчен Сәгыйть мондый коллыкка төшә? Әсәрдә бу сорауга турыдан-туры җавап бирелмәсә дә, автор бернәрсәне искәртә. Сәгыйть — беркатлы авыл егете, аның кызларны аңлауда тәҗрибәсе юк, шуның өстенә Ида чибәрлеге, оста теле белән, киенүе белән башка кызлардан аерылып тора. Автор шулай итеп бу ике геройны әсәр башында ук үзара тыгыз бәйләп куя. Әгәр бөтен әсәр буена Сәгыйть Ида белән калса, егетнең язмышы ни белән бетәр иде, билгесез, ләкин язучы аны Идадан аерып, туган авылына җәйге каникулга кайтарып җибәрә. Моннан соң төп вакыйгалар авылга күчә.
Авылда яшәүнең беренче көннәрендә Сәгыйть бары тик ял итү турында гына уйлый: "Җәй көнен авылда ничек итеп үткәрү турында инде ул күптән план корып куйган иде. Аңа, беренчедән, яхшылап ял итәргә кирәк; икенчедән, көз көне фәнни түгәрәктә тикшереләчәк докладын язып бетерергә кирәк иде. Ә өченчедән? Өченчедән — тагын ял итәргә, күңел ачарга, ерактагы-якындагы туган-тумачаларга кунакка барырга кирәк булачак иде" (60 б.). Избач Нәсим халык алдында доклад укырга кушкач: "Ни өчен үз өстемә бер дә кирәкмәгәнгә ниндидер мәшәкать, ниндидер тынычсыз эш алып барырга? Аннан соң авылга ул лекцияләр сөйләп йөрергә кайтмаган ла! Ел буена шул уку, тыңлау, сөйләүләрдән арып, шуларны онытып торырга, көзгә кадәр көч җыярга кайткан! Буа бууда катнашты, алдынгы булып эшләде, мактау алды — үзенең комсомол бурычын үтәде — җиткән шул! Ә кемнәр җир казымаган, кемнәр балчык ташымаган — сөйләсен шулар..." (64 б.) — дип уйлый ул. Кыскасы, сурәтләнгән вакытта Сәгыйть белән Ида, ике төрле гаиләдә тәрбияләнүгә карамастан, хезмәткә мөнәсәбәтләрендә бер-берсенә якын торалар. Хәлбуки Сәгыйть яшьтән хезмәтнең ачысын-төчесен татый, маңгай тире белән табыла торган икмәкнең кадерен белергә өйрәнгән була. Аның балалык һәм яшүсмерлек еллары турында автор болай ди: "Ул буразна арасында үсте, шаулап утырган иген басуларында да, гөр килеп торган ындыр табакларында да үсте, эш сөючән, тырыш һәм киң күңелле, якты чырайлы, гади халык арасында үсте. Аны мәктәп кенә түгел, бәлки авыр һәм гүзәл хезмәт белән тулы тормыш — колхоз тормышы да аякка бастырды, малайдан егет ясады...", "Хезмәткә мәхәббәт... аның өчен искиткеч шифа булды" (132 б.).
Шунлыктан шәһәргә килүенең беренче елларында ул әле үзенең туган авылын, аның кешеләрен сагына. Ә менә университетны тәмамлаганда инде авыл тормышы аның өчен чит, ят булып тоела башлый. "Авылда үзен килгән кунак итеп сизә башлады. Чөнки уку елларында "туган авылын бөтенләй диярлек күрмәде, ишетмәде. Ул аның сулышын, аның хисен тоймады. Мәрдәнша агай, Гөлсемнәрнең булдыксыз председатель турында, колхозның бүгенге көндәге артталыгы турында ачынып сөйләүләре аның йөрәгенә тулысынча барып җитми, күңелендә: "Ярый әле мин дә алар кебек түгел, ярый әле миңа гомер буена авылда яшәргә, гомер буе печән чабарга туры килмәячәк" (113 б.),— дигән фикер тамыр җәя.
Дөрес, яшьтән авыл хезмәтен татыган, аны яраткан егетнең соңрак бу эшкә ятсынып каравы ничектер аңлашылып җитми. Герой үзе дә туган җиреннән ятсыну, аның авылдашларының моңзарларына ваемсыз каравының сәбәбен ачыкларга тырышып карый. "Күңелендә әллә гыйшык ялкыны дөрләгәнгә, әллә инде икенче тормышка — шәһәр тормышына, студент тормышына күнегеп киткәнгәме?" — дип, үз-үзеннән сорый ул. Кыскасы, әсәрдә бу мәсьәләгә ачыклык кертелми. Соңрак Сәгыйтьнең: "Мин, әлбәттә, алардан бәхетлерәк, мин студент, минем киләчәк — гүзәл, бөек!" (133 б.) — дип шатлануы исә акыл хезмәте белән физик хезмәтне капма-каршы куя.
Гомумән, Сәгыйть образы романда шактый катлаулы һәм каршылыклы булып чыккан. Бу образда язучы әсәрдә сурәтләнгән заманның характерлы күренешләрен — авыл белән шәһәр, физик хезмәт белән акыл хезмәте арасындагы аерманың ничектер зурая баруын күрсәтә.
Шундый шартларда тәрбияләнгән Сәгыйть гәрчә колхоз эшеннән качучы Әхнәфне авылдан китмәскә, тракторчы яки комбайнчы булып эшкә тотынырга үгетләсә дә, үзе турында: "Ярый әле миңа гомер буе авылда яшәргә туры килмәячәк" (133 б.),— дип уйлый. Кайчан гына һәм кем алдында гына булмасын, һәрвакыт дөреслекне сөйли торган, алдашу, ялганлашуны җаны-тәне белән күралмаган, намус дигән нәрсәгә чын күңеленнән табынган чиста күңелле Сәгыйть, Иданың ялганын сизгәч, бераздан тынычланып: "Ялганлаган икән, ялганлаган— нәрсә булган аңа?" (40 б.) — дип, укучыны гаҗәпкә калдыра.
Гәрчә шәһәр тормышы һәм Ида йогынтысыннан Сәгыйтьнең дөньяга карашларында кайбер тискәре сыйфатлар хасил булса да, язучы героен бөтенләй юлдан яздырмый, аңа үзе ярдәмгә килә. Нәтиҗәдә, авылдашларының йогынтысында Сәгыйть әлеге кире сыйфатларыннан арына. Чөнки беренче карашка бик гади кебек тоелган авылдашлары чынлыкта зур хөрмәткә лаеклы затлар булып чыгалар. Сәгыйть "белемсез" дип санаган избач Нәсим китапларны аңардан да күбрәк укыган икән. Кыскасы, "иртәнге салкында, таң тишегеннән күзеңне ертып печән чабарга китүгә караганда, өйдә яту яисә кулыңны селтәп, урманда, су буенда йөрү рәхәтрәк" (133 б.), дип санаган Сәгыйть тора-бара авылдашларының игътибары, ягымлы, эчкерсез карашлары астында үзенең әлеге хаталарын аңлауга килә.
Әсәрдә авылның саф, самими тормышын һәм хезмәтен тасвирлауга зур игътибар бирелә. Аерым алганда, печән өсте, халыкның шау-гөр килеп печәнгә әзерләнүләре күңел җылылыгы белән сурәтләнә. Автор укучыга авыл хезмәтенең фәлсәфи-шигъри мәгънәсен җиткерүгә зур игътибар бирә, болын-кыр эшләренең ямен һәм тәмен сиздерергә тырыша, әхлак мәсьәләләрен хезмәткә бәйләп яктырта. Героеның кичерешләрен ул болай тасвирлый: "Сәгыйть, чалгы сабыннан кысып тотты да, беләкләренә, бөтен тәненә тынгысыз рәхәтлек, көч-куәт йөгергәнен тоеп, бер селтәнеп җибәрде" (90 б.). Аңа әнә шулай печән чабудан да күңеллерәк, мавыктыргычрак бүтән берни юктыр шикелле, бөтен болынны берүзе чабып чыга алыр кебек тоела, бу вакытта ул тансык эш рәхәтеннән башка берни сизми. Дөрес, бу әле тик эшнең башындагы халәт кенә, соңга таба аның бүтәнчә төсмерләре дә сизелә: "Баштарак беләкләре, аяк балтырлары, күкрәкләре сызлады, эштән туктагач та мускуллары кайнарланып сулкылдарга тотынды. Кичләрен, арып-алҗып кайткач, авырайган, авыртынган тәнен кузгатасы да килмәде" (111 б.). Шушы рәвешле, әсәрдә авыл хезмәтенең ләззәте дә, тәме дә, һәм авырлыгы да сизелерлек итеп тасвирлана. Н.Фәттах күрсәткәнчә, хезмәт — ул тынгысыз көрәш, шәхси каршылыкларны, кыенлыкларны җиңү, тормышта кешенең урынын, ролен билгели торган чара. Менә шуңа күрә дә, авыл эшен яратмыйча, "тирес кенә түгеп җөрисе калганые" дип сөйләнеп, каядыр читкә китәргә йөргән Әхнәфне авыл халкы үз итми. Алдында да, артында да аны: "Солдаттан кайтканына ни гомер, бер эшкә дә кул тыгасы килмичә, эт сугарып җөри, адәм көлкесе!" —дип сүгәләр. Авылдашларына күпмедер дәрәҗәдә капма-каршы куелган бу образ аша авыл тормышының, колхоз эшенең авыр, катлаулы якларын күрергә мөмкин. Әгәр колхозчы Мәрдәнша агай, Гөлсем апалар колхоз эшеннән канәгать булмауларын эчтән сызлану белән белдерсәләр, Әхнәфнең эш-хәрәкәтләрендә моңа турыдан-туры ризасызлык чагыла.
Автор кеше эштән читләшкән саен ялкаулана, гади генә мәсьәләләр дә зур проблемага әйләнә бара дигән карашны үткәрә.
Ида, мәсәлән, сәләте, тәҗрибәсе бар көйгә, агитбригадага катнашу тәкъдимен кабул итә алмый. Ида образы аша язучы намуслы хезмәттән читләшкән кеше әкренләп физик һәм рухи яктан зәгыйфьләнә бара, дигән фикерне үткәрә. Бу зәгыйфьлектән котылу юлы исә Сәгыйтьнең Идага язган хатында ачык күренә: "Физик хезмәт күңеле, нервысы тыныч түгел кешегә, бигрәк тә безнең ише интеллигентларга, безнең ише студентларга бик әйбәт дару икән. Физик хезмәт ул мускулларны гына түгел, күңелне дә чыныктыра икән" (178 б.). Сәгыйтьнең хезмәткә мөнәсәбәте аша кешенең теге яки бу эшне авырсынмыйча, дәртләнеп башкару сәләте, аннан ләззәт, тәм таба алуы бары эшнең үзендә генә тәрбияләнә, аның авырлыкларын, рәхәтлекләрен баштан үткәрү нәтиҗәсендә генә туа, дигән хакыйкать чагылдырыла. Ида образында исә, әгәр кеше хезмәт тәрбиясе алмаса, тормышның тик ямьле, җиңел, рәхәт ягын гына күреп үссә, ул рухи яктан да ярлы зат булып җитешә дигән фикер чагылыш таба. Мондый фикергә без Г.Ахуновның "Яшьлек яме" повестенда да тап булабыз. Ул әсәрдә комсомол секретаре Айрат Гыйльми, студентка Мәрфуга һәм "Сезнеңчә ничек?" романындагы Ида бер агач җимешләре кебек. Тумыштан сәләтле һәм чибәр булсалар да, алар үзләрендәге уңай сыйфатларны төрле хәйләле планнарын тормышка ашыру өчен кулланалар һәм шуның белән үзләрен коллективка каршы куялар. Бу яшьләрнең шундый кешеләр булып үсүләрендә Г.Ахунов та, Н.Фәттах та беренче чиратта гаиләне гаеплиләр. Ида алган тәрбия турында әсәрдә болай диелә: "Аны өрмәгән җиргә дә утыртмадылар. Бала бик иркә булып, кадерле алтын-көмешкәй булып, бердәнберкәй булып үсте. Хәтта иң авыр елларда, сугыш елларында да ул чын тормышның нәрсә икәнен дә белмәде, үз яшендәге кайбер балалар, өсләрендә рәтле кием, тамакларына рәтле аш күрмичә, укуларын ташлап, булырбулмас көчләре белән олылар эшен башкарып йөргән чакта, битләре алсуланып торган бу балакай үз бүлмәсендә песи баласы белән уйнап ятты" (143 б.). Яшьтән шундый рәхәт тормышта яшәгән Ида, "әнисе кебек, бик холыксыз, бик үзсүзле булып һәм күп кенә начальник балалары кебек, кылтый, иркә, эшлексез булып үсте", тора-бара әнисе дә аңардан "кан калтырап торды" (143 б.).
Г.Ахуновның "Яшьлек яме"ндәге Айратны да әнисе "авыл малайлары мәтәлә-кадала кул арбасы белән урманнан печән ташыганда, үзем исән чакта сабыйлыкның рәхәтен татып калсын" (69 б.), дип кара эшкә якын җибәрми.
"Сезнеңчә ничек?" романында гаиләдә дә, мәктәптә дә Иданы бары бер эшкә генә — укырга-язарга гына өйрәткәннәр. Шуңа күрә аңа "бөтен тормышның максаты бары тик уку гынадыр шикелле булып тоелды. Ә ни өчен уку, кем булу өчен уку, кемгә файда китерү өчен уку? Ул болар турында бөтенләй уйламады" (145 б.). Университетта политэкономиядән имтихан биргән чакта ул "Бездә физик хезмәт белән акыл хезмәте арасында аерма көннән-көн бетә бара. Бездә хезмәт кешенең иң беренче таләбенә әйләнде" (14 б.), дип сөйләнсә дә, тормышта моның киресен эшли. Хезмәтнең кирәклеге әһәмиятлеген китаптан гына укып белгән кыз чынлыкта хезмәткә җирәнеп карый. Нәтиҗәдә, ул бер үк вакытта алданып һәм алдашып яши башлый. Аның мондый яшәү рәвешенә гаиләдә нигез салына. Аны әнисе шундый итеп тәрбияли. Үз өйләрендә әнисенең бөтен эшне дә күрше хатыныннан эшләтүен күргән Ида, тулай торакта яшәгәндә, керләрен дә акча биреп, кешедән юдыра башлый.
Кешене тәрбияләүдә хезмәт белән бергә яшәгән тирәлекнең, беренче чиратта, гаиләнең роле зур булуын "Яшьлек яме" повестенда Г.Ахунов та Мәрфуга һәм Айрат образларында чагылдырган иде. Гаиләдә дөрес тәрбия ала алмаган Иданы да, Мәрфуга белән Айратны да соңыннан коллектив кына үзгәртә алмый инде. Шунлыктан бала тәрбияләүдә иң беренче һәм иң хәлиткеч бурыч гаилә, аеруча ана өстенә төшә. Н.Фәттах та, Г.Ахунов та үз әсәрләрендә шул фикерне үткәрәләр.
Н.Фәттах үз романында тагын бер бик мөһим мәсьәләгә — колхозларның көннән-көн артка калуы, җитәкчеләрнең дә, колхозчыларның да колхоз эшенә мөнәсәбәтләре үзгәрүгә китерүенә дикъкать итә. "Кеше юк бит, эшләр кеше юк бит,— ди бригадир зарланып.— Беркем калмады колхозда, көн-төн чабасың, шулай да тыңлатып булмый халыкны... ялкаулыкка салышып бетте халык — кайсы базар җулы таптый, кайсы үз бакчасында ята. Ә болынны шул көе калдырасыңмыни!" (86 б.) Колхозга печән чабарга бик ашыкмаган халык, чокыр-чакыр арасын, әрәмә буен үзенә чабарга рөхсәт бирелгәч, төн йокламый, ялт иттереп чабып — җыеп куя. Ни өчен халык колхоз эшенә ялкаулана? Романда бу сорауга болай җавап бирелә. Колхозчыларның хәленә кереп, "Азат" колхозы председателе аларга печән бүлеп бирә. Әмма аның бу игелекле адымы югарыдан колхоз милкен әрәм-шәрәм итү, законны бозу дип бәяләнә һәм, гәрчә колхоз печән әзерләү планын арттырып үтәсә дә, председательне әлеге "гаебе" өчен судка бирәләр.
Моңардан кешеләр колхоз эше өчен никадәр тырышсаң да, бу тырышлыктан үзеңә беркайчан да файда булмаячак дигән нәтиҗә ясыйлар. Менә шуннан соң инде кешеләр, бригадир Низамый әйткәнчә, үз бакчасында казынуны артыграк күрә башлыйлар.
Нәтиҗәдә, сугыш беткәнгә инде ничә ел үтсә дә, колхоз һаман мантый алмый, бер урында таптана. Колхозчылар да, "бер дә алга китү күренми" дип зарланудан ары китмиләр. Авыл хуҗалыгындагы мондый хәлне автор хөкүмәт бер төрле кушса, урындагы хуҗаларның икенче төрле эшләүләреннән күрә. Биредә ул үзе белән каршылыкка да керә кебек. Бер яктан, автор урындагы җитәкче үз иреге белән колхозчыга печән бүлеп биргәч, хөкүмәт чыгарган закон тарафыннан әлеге җитәкченең хөкемгә тартылуын әйтсә, икенче яктан, шул ук хөкүмәт хуҗалыктагы терлек-туарны бетерергә кушмый, монда урындагы хуҗалар гына гаепле дигән фикерне дә үткәрә кебек.
Әсәрдә колхозчының тормышын көннән-көн артка сөйрәгән сәбәпләр түбәндәгечә аңлатыла. Эшләгән хезмәт хакы, терлеккә азык бирелмәү белән бергә, хөкүмәт аны налог белән дә изә. Баһадир гәүдәле Заһирҗан агай да түзә алмыйча, башкаларга кушылып: "Син аның налугын әйт, налугын. Киметәсе иде бераз... Язып җибәрәсие шул турыда министрга,— ди.
— Булмасын сөйлисең син, Заһирҗан,— диде Мәрдәнша агай, үзенең хаклыгына бик нык ышанган тонда.
— Булмасны гына укып ятырлык вакыты бар ди. Ансы аның гомергә түләнә торган налуг инде ул..." (99 б.)
Өстән килгән законнарның җир кешесен нинди аяныч хәлгә төшерүен күрсәтү белән бергә, язучы югарыдагы хуҗаларның шул закон нәтиҗәләре белән кызыксынмавын, бер чыгарган законның үзгәрешсез әллә ничә еллар буе файдаланылуын Мәрдәнша агай сөйләмендә чагылдыра. Колхозчы җилкәсенә төшкән аянычлы хәл әсәрдә кискен тәнкыйтьләнсә дә, автор моңардан котылу юлын начар председательне урыныннан алып ташлауда гына күрә һәм үз героен "тормыш гел болай тормаска тиеш иде, кайчан да булса бер үзгәрергә һәм үзгәргәндә дә, яхшы якка гына үзгәрергә тиеш иде" (100 б.), дип тынычландыра, аны үзе яшәгән тирәлек, система белән килешергә мәҗбүр итә. Герой һаман киләчәккә өмет белән яши, тормыштагы аянычлы хәлнең төп сәбәбе җәмгыятьнең үзендә булуын герой да, автор да әле аңлый алмый.
Гомумән алганда, бу беренче күләмле әсәрендә Н. Фәттах үзенең язучы буларак үсә баруын күрсәтә. Аның каләме тагын да шомара төшә. Ул бигрәк тә табигать күренешен тасвирлауда, геройларның эчке дөньясын табигать белән бәйләп ачуда уңышлы адымнар ясый. Шул ук вакытта романда заман тормышының кайбер җитди иҗтимагый-сәяси мәсьәләләренә һәм күренешләренә дә игътибар бирелгән. Икенче төрле әйткәндә, язучы җәмгыять тормышының кайбер авыру якларына да күз ташлаган. Сугыштан соңгы татар әдәбиятында романнар бик аз булуын истә тотсак, Н.Фәттахның бу әсәре татар прозасын роман жанрын баетуда әһәмиятле роль уйный.
1954 елда илебездә бик зур иҗимагый хәрәкәт — чирәм җирләрне үзләштерү башланды. Нәтиҗәдә, чәчүлек мәйданына кырык ике миллион гектар җир өстәлде.
Н.Фәттах Казахстан чирәмен үз куллары белән күтәреште. 1955 елда ул үз инициативасы белән Павлодар өлкәсенә китә һәм "Казан" совхозы оештырылуның беренче елында Татарстан яшьләре белән бергә брезент палаткаларда, вахта вагоннарында яши, җәй буе плугарь булып эшли. Казанга кайткач, чирәм күтәрүчеләр турындагы романның беренче вариантын язып карый. Әмма ул авторны канәгатьләндерми. Икенче елны ул кабат далага юл тота. Ләкин ул бу юлы үзе генә түгел, ә Казан университеты студентлары белән бергә җәйге-көзге кыр эшләрендә эшли. Чирәм җирләрдәге физик хезмәтне үзе башкару, шулар белән бергә яшәү аңа даланы үзләштерүчеләр белән үзен рухи бердәм итеп сизәргә, аларның тормыш-яшәешләрен аңларга, хис-омтылышларын тирәнтен тоярга ярдәм итә. Н.Фәттах чирәм күтәрүчеләрнең тормышын һәм хезмәтен җентекләп өйрәнә, бик күп кешеләр белән таныша, дуслаша. Шул ук вакытта ул иркен далаларда терлек-туар асрап көн күрүче казакъ картларыннан борынгы легендалар, сөйләкләр тыңлый, аларның тормыш-көнкүрешен, горефгадәтләрен игътибар белән күзәтә. Иҗатчы һәм игенче бердәмлеге соңыннан аның романына күчә, әдәби әсәрендә тулы гәүдәләнә. 1962 елда ул "Бала күңеле далада" романын төгәлли. Димәк, әсәр алтыҗиде ел эчендә язылган.
Шулай итеп, алтмышынчы елларда татар әдәбиятына зур дулкын булып килеп кергән авыл хуҗалыгын үстерү мәсьәләләреннән — "олы эш кешесе" темасына мөрәҗәгать итүдән Н.Фәттах та читтә кала алмады. Шәхси күргән, кичергәннәренә таянып, Н.Фәттах "Бала күңеле далада" романында реаль чынбарлыкка йөз белән борыла. Бу елларда матбугат битләрендәге кайбер әсәрләрдә чирәм җирләр чынбарлыгы шактый шомартып, матурлап күрсәтелгән булса да, Н.Фәттах мондый тасвирга каршы чыга. Әсәр үзәгенә олы дөньядан беркадәр аерылып, иксез-чиксез дала киңлекләрендә утырып калган кечкенә бер бригада кешеләре куела. Бу кешеләрнең яшәеше, көнкүреше, бер-берсенә булган мөнәсәбәте аша, язучы мәхәббәт, яшәү мәгънәсе һәм максаты, коллектив язмышы һәм шәхси язмыш, тирәлек һәм кеше, кеше һәм табигать, крестьян тормышы кебек әһәмиятле проблемаларны күтәрә. Бу проблемалар күбрәк шәхси көнкүреш яссылыгында яктыртыла, ләкин аларның иҗтимагый-социаль җирлеген аңлау артык авыр түгел.
Автор бригада кешеләренең тормышын чирәм җирләрдәге беренче адымнарыннан ук бик җентекләп, гадәти, көндәлек көнкүреш шартларында сурәтли һәм ул ахыргача шулай дәвам итә дә.
Беренче карашка геройларның күпчелеген чирәм җирләргә бары шәхси сәбәпләр яки очраклы хәлләр китергән кебек тоела. Тракторчы Һарун, мәсәлән, сөйгән кызы белән ачуланышкач, туган авылында яңа өй салыр өчен акча эшләү нияте белән килә. Ислам исә, чирәм җирләргә китеп, яратмаган хатыныннан һәм урлашкан өчен судка эләгүдән котыла. Баштарак чирәм җирләр турында ишетергә дә теләмәгән Фәридә дә, Казахстанга бары институтка керә алмау аркасында, иптәшләре коткысына бирелеп кенә килә. Димәк, әсәр геройлары тормышларының хәлиткеч борылыш ноктасында чирәм җирләргә китеп баралар. Н.Фәттах әсәр геройларын төрле кыен шартларга куеп тасвирлый. Мәсәлән, Ислам, Белугин, Фәридәләр яшәү һәм эшләү шартларыннан риза булмасалар, Һарун, Мәрьям кебекләр бергә эшләүче иптәшләре тудырган кыенлыктан җәфа чигәләр.
Бу геройлар яшәгән шартлар, ситуацияләр гадәти, тормышчан итеп гәүдәләндерелгәннәр. Һәртөрле тормыш күренешләре эчендә бирелгән көндәлек мәшәкатьләре дә, геройларның хезмәткә, бер-берсенә, якыннарына карата булган мөнәсәбәтләре дә әдип игътибарыннан читтә калмаган. "Җиргә төшерелгән" герой концепциясе романның үзәк персонажларыннан берсе тракторчы Һарун образын бирүдә барыннан да ачыграк чагыла. Автор бу образ ярдәмендә крестьян тормышының әһәмиятле проблемасы — колхозлардагы кыен хәлне, колхозчының авыр тормышын күрсәтә. Сугыш бетүгә унунбиш еллап вакыт үтүгә карамастан колхоз хуҗалыклары һаман артка тәгәри. Шуңа күрә колхозның Һарун кебек уңган-булган егетләре чит җирләргә таралырга мәҗбүр.
Илленче елларда башланып, алтмышынчы-җитмешенче елларда киң колач җәйгән илне индустрияләштерү процессы, зур төзелешләр, шул исәптән чирәм җирләрне эшкәртү дә авылдан бик күп эшче көчләрне суырды. Шул заман әдәбияты язып үткәнчә, бу үзгәреш "татар халкының профессиональ-техник яктан үсүенә китерде. Нәтиҗәдә, республика промышленностенда эшләүчеләрнең кырык проценттан артыграгын татарлар тәшкил итә" . Туган авылында эшләп, мул тормышта яши алмаганга күпме татар баласы туган илен, җирен ташлап китәргә мәҗбүр булды? Һарун кебек, үз хокукын яклый алмый, мескен булып, башкаларга бил бөгеп яшәде. Коммунистлар партиясенең астыртын сәясәте астында татар халкы төрле җирләрдә төпләнеп калды, төрле милләт вәкилләре белән гаилә корды, ә аңардан туган яңа буын туган җирсез, нигезсез, нәселсез, телсез, милләтсез буынны тәшкил итте. Милләтләрне шул юл белән берләштереп, шәхес иреген бууның, шәхестән коллектив ясауның, аз санлы халыкларны юк итүнең тоталитар система уйлап тапкан уңайлы, җайлы юлы иде бу.
Мәгълүм булганча, эш, хезмәт темасы — татар әдәбиятының үзәгендә торган темаларның берсе. Бу темага сугыштан соңгы еллардагы җимереклекләрне торгызу, аннан соң Татарстан җирләрендә кара алтын — нефть табылуга бәйле бик күп, ә соңрак чирәм җирләрне сөрүгә бәйле әсәрләр дә күренә башлады. Бу елларда язылган әсәрләрдә хезмәт, нигездә, дан-мактау эше итеп карала иде. Ләкин Н.Фәттах бу мәсьәләгә башкачарак карый кебек. Чөнки "Бала күңеле далада" романындагы төп герой Һарун үз колхозында эшләгәндә данга да, мактауга да ирешкән, ләкин чын бәхетне тапмаган; аның яшәү өчен рәтле йорты-җире дә, кияр өчен җүнле киеме дә булмый. Хәтта сөйгән кызы Хәлимә дә: "Мин сезнең өйне беләм, балчык белән сылаган, салам белән терәгән, көчәнеп бер эттең исә, шундук җимерелергә тора" (42 б.),— дип, Һарунга кияүгә чыгарга ризалык бирми.
Сугышта әтисе, абыйсы үлеп калгач, бөтен авырлык, бөтен хезмәт Һарун белән әнисе өстенә төшә. Ләкин алар никадәр генә тырышмасыннар, яңа йорт та төзи алмыйлар, колхоздан хезмәт көненә дип алынган ашлыкның да артыгын сатарга хәлләреннән килми.
Әлегә кадәр дан, шөһрәт өчен эшләгән Һарунга тормышын рәтләр өчен бердәнбер юл — чирәм җирләргә китеп, әз булса да акча эшләп кайту. Романның башыннан алып ахырына кадәр геройның чирәм җирләрдәге эшчәнлеге, шуңа бәйле рәвештә аның тормышы, язмышы яктыртыла. Ул Ислам, Белугин, Андропов, Барый һәм башка образлар, төрле вакыйга-күренешләр фонында ачыла бара. Һарун — гади авыл малае. Автор аны бераз тупасрак, беркатлырак итеп тасвирлый. Шуңа күрә шәһәрдән килгән Исламнар, Белугиннар, Фәридәләр аңа көлемсерәп, мыскыллабрак та карыйлар. Ләкин беренче карашка түбәнәйтеп, җиргә төшереп тасвирланган бу геройның үз өстенлеге бар. Ул — искиткеч намуслы, әйләнә-тирәдәгеләрнең һәркайсына да ышанып карый. Хисләренең сафлыгы, тирәнлеге белән дә ул үзен башкалардан өстен итеп күрсәтә. Сөйгән кызы Хәлимә турында төрле шикле сүзләр ишетүгә карамастан, аңа булган мөнәсәбәте үзгәрми, Фәридә, Гөлбибигә карата да ихтирамлы, кешелекле. Рухи дөньясы үтә дә бай Һарунның. Аны башкалардан өстен иткән төп сыйфаты — эш сөючәнлеге. Н.Фәттах Һарунның иң зур таланты, осталыгы итеп аның җирдә эшли белүен күрсәтүне куя. Һарун җир эшенә зур җаваплылык белән карый һәм булсынга эшли. Герой җир язмышын үз язмышы белән янәшә куя. Аның физик хезмәткә, җиргә булган мондый мөнәсәбәтен башкалар аңлый алмыйлар. Шуңа күрә ул еш кына Тәзкирә, Белугин, Ислам кебекләр белән каршылыкка да керә. Хәтта 1 Май бәйрәме көнне, башкалардан аерылып, җир сөрергә китүе өчен аны кыйнап та ташлыйлар. Башка вакытта үтә дә юаш, мескен булып тоелган Һарун бу очракта да үзен башкалардан өстен итеп күрсәтә. Коллектив белән каршылыкка керүнең нәтиҗәсе шактый аянычлы бетү куркынычы янаса да, ул үз уеннан кире кайтмый. Тракторын кабызып, берүзе җир сөрергә китеп бара. Әсәрдә вакыйгалар ачышында Һарун барлык авырлыкларны җиңеп чыга. Аның бер үк вакытта характеры формалаша, чыныга, ныгый бара. Бик авыр вакытларда герой ныклык, ярдәм сорап, далага мөрәҗәгать итә.
Һарун эшкә килүенең беренче көнендә үк төрле каршылыклар булуга карамастан, ул үз фикерендә кала. Һәм шуның белән беренче карашка гади, юаш тоелган авыл малае үзенең зур ихтыяр көченә ия булуын күрсәтә.
Әсәрдә Һарун язмышы дала язмышы белән параллель куела. Беренче карашка гади, буш кебек тоелган дала да үзен сөрергә килүче Һарунның эчке дөньясы кебек серле, катлаулы, бай. Иптәшләре белән каршылыкка кергән егет бары далага гына үзенең эчке серләрен чишә ала, бары дала гына аны аңлый кебек тоела. Язучы табигать белән мөнәсәбәткә кергән гади хезмәт кешесен уй-фикерле, тирәяктагы вакыйгаларны күрергә һәм нәтиҗә ясарга сәләтле интеллектуаль бай итеп бирү белән бергә, табигатьнең аянычлы язмышына ишарә ясый. Сәламәт булмаган система законнарына буйсынып, казах халкының милли данын — даласын юкка чыгарган Һарун кебек имәндәй нык, тап-таза җир хуҗалары үзләрен дә, табигатьне дә аянычлы язмышка илтәләр.
Нурихан Фәттах табигать һәм кеше арасындагы мөнәсәбәтләрне әхлакый-этик проблемалар аспектында яктыртуны "Бала күңеле далада", ә соңрак тарихи романнарында дәвам итә.
Казахстан даласында да авылдан килгән гади егет язгы чәчүдә совхоз буенча беренче урынны ала. Иптәшләре аны бу җиңү белән тәбриклиләр. Тормышта гадәти, табигый күренеш бу. Әмма ул Һарунны аптырашта калдыра, аның күңелендә гомердә булмаган үзгәреш булып ала. Ярышта беренче урынны алуын белгәч, "үз-үзен ул бөтенләй икенче кеше итеп күргәндәй булды, моңарчы үзенә шундый таныш булмаган гап-гади бер авыл малае итеп түгел, бәлки искәрмәстән үсеп, куәтләнеп киткән һәм башкалардан кайдадыр өстәрәк, җир белән күк арасындарак торган батыр итеп күргәндәй булды. Тыштан караганда, ул һаман шул ук тупас, беркатлы Һарун булып калды, әмма эчтән инде ул әллә кемгә әйләнде" (316 б.).
Герой физик хезмәтнең авырлыгыннан да, уңышыннан да тирән ләззәт таба. Һарунның крестьян табигатен һәм тормыш фәлсәфәсен автор психологик нигезли алган.
Роман геройларыннан берсе — прицепщик Фәридә башта Казахстандагы чирәм җирләрне Агыйдел буендагы болынлыклар, таллыклар шикелле "ниндидер гүзәллек тулы сихри урыннар" итеп күз алдына китерә. Ә инде монда килгәч, "бары тик шәрә, туң дала", "җан өшеткеч, күңел шомландыргыч иксезчиксез бушлык" кына күрә. Башта кызның күңелен биләгән романтика исә, "көн дә торып, авыр, тупас күн итекләрне, авыр, тупас сырма-чалбарларны кию белән, тәмсез, туклыксыз тары боткасы, дөге боткасы чәйнәү белән" (118 б.) тәмамлана. Шулай итеп, романдагы бердәнбер романтик күңелле геройның да көндәлек тормышы реаль җирлеккә кайтып кала. Әсәрдә Н.Фәттах чирәм җирләрне күтәрүчеләрнең көндәлек гадәти, прозаик тормышын һәм көнкүрешен табигый тышында күрсәтергә омтыла, геройлар яшәешен тасвирлаганда алсу төсләрдән, күпертелгән бәяләрдән, гомумән, ясалмалыктан мөмкин кадәр качарга тырыша. Ләкин әсәр геройлары роман битләренә нинди хәлдә килеп керсә, шул ук хәлдә, бернинди үзгәрешсез чыгып та китәләр. Һарун, Ислам, Белугин, Тарас, Тәзкирәләрнең рухи үсеше романда әллә ни күренми. Тоталитар системаның каршылыклы чынбарлыгында яшәгән бу геройларның киләчәкләре билгесез кала.
Икенче бер герой — Барый — бригадада шактый кыен һәм киеренке вакытта әсәргә килеп керә. Әлегә кадәр йә хәйлә, йә усаллык белән бөтен бригаданы кулында тоткан Ислам да, соңрак аның белән исәпләшергә, вакытлыча булса да, "бары сырт буеннан гына сыйпарга кирәк" (233 б.) дип уйларга мәҗбүр була. Ләкин Барый Исламның хәйләсенә төшенеп, аның һәр адымын күзәтеп тора. Язучы аның намуслылык, физик һәм рухи матурлык кебек сыйфатларын аерым ситуацияләрдә ачуга игътибар итә. Барый үз бригадасындагы хәлләрне тикшерә, бригада кешеләренең шәхси тормышлары белән кызыксына, Фәридәнең алдануына, Ислам белән Хәлимә арасындагы аңлашылмаучылыкка да ул битараф калмый. Әсәрдә аның Мәрьямгә булган мәхәббәтенә дә беркадәр игътибар бирелә. Ислам тарафыннан алданган, өстенә күп растрата чыккан Мәрьям, аягын сындырып, больницага эләккәч, араларында берничә тапкыр күреп сөйләшүдән башка берни булмаган булса да, Барый аңарга ярдәмгә килә. Барыйның Мәрьямгә мәхәббәте больницада аның белән очрашып сөйләшүендә һәм уйларында чагыла. Әдип Барый образын, беренче чиратта, производство җирлегендә ачарга уйлый. Ул Ислам, Белугиннар белән бәрелеш, каршылыклар эчендә бирелә. Ләкин Барыйның эчке дөньясын, хисләрен, тойгыларын күрсәтүгә, аны индивидуаль характер буларак ачуга игътибар тиешенчә бирелми.
Әсәрдә гади игенчеләр — Һарун, Андропов, Мансур, Барыйлар хезмәтне намус эше итеп тоялар. Бу хезмәт процессын самолеттан гына күзәткән партия вәкилләрен, зур җитәкчеләрне гади кешеләрнең шәхси тормышлары да, авыр хезмәт шартлары да кызыксындырмый. Әсәрдә үзләре "бөек" төзелешүзгәрешләрне башлап та, аны "коллектив" иркенә тапшырган, эш нәтиҗәләрен кәгазьдән, отчетлардан гына көтеп утырган партия вәкилләренең гади халыктан ни дәрәҗәдә ерак икәнлеген күрү авыр түгел.
Язучы кире типлардан Исламга күбрәк туктала һәм бу образны ул төрле яктан ача. Ислам — намуссыз, мораль яктан тотнаксыз, эчкече бер тип. Ул һәрбер эшен алдан уйлап, мәкер, хәйлә белән башкара. Автор Исламның балачагына, үсмер вакытына игътибар итә һәм шуның белән аның нинди тирәлек җимеше булуын ача, бу хәлгә илтүче социаль сәбәпләрне күрсәтә: "Ул Казанның кызыл ярлы чокыр-чакырлар белән ергаланып беткән бер ягында, иске шпаллардан корыштырылган бер куышта туды. Курку-өркүле, кысынкы бала вакыты аның ике тәрәзәле шул куышта һәм кызыл ярлы чокырчакыр араларында, чүплек башларында үтте" (90 б.). Шул кечкенә генә бүлмәгә әтисе үзенең дуслары белән ниндидер төргәкләр урлап кайта. Алар төн буе аракы эчеп утыралар, кычкыралар, сүгенәләр. Әтиләре кулга алынгач, ул энесе белән ачлы-туклы салкын өйдә көннәр буе көтеп утыра. Ачка кибегеп, япа-ялгыз өй саклап яту тора-бара туйдыра башлый һәм алар энесе белән урлашу юлына басалар. Ислам заводта эшләгәндә дә, шофер булгач та үзенең бу гадәтен ташламый. Ләкин кыңгыр эшләре ачыла башлагач, һәм хатыны Дания белән аралары тәмам суынгач, ул "Казандагы кебек үк майлы, төшемле тормышны, әмма Казандагыга караганда да иркенрәк, күңеллерәк тормышны күз алдына китереп" (95 б.) чирәм җирләргә китеп бара.
Әсәрдәге бу персонаж яшәп килгән системаның шактый гына авыру якларын да ачып бирә. Ислам беркайчан да юньле тәрбия күрмәгән. Бала вакытында аңа нишләптер пионер оешмасы да, комсомол да, мәктәп тә, коллектив та ярдәмгә килмәгән. "Бәхетле балачак" алып килгән җәмгыять чүплек башында яшәүче ачлы-туклы Исламны һәм аның энесен оныткан. Көнне төнгә ялгап заводта эшләгән әниләре дә авырудан башка бернәрсә дә ала алмый. Аларның тормышы октябрь инкыйлабына кадәр тасвирланган ярлылар тормышын хәтерләтә. "Кичү" романындагы рухи дөньясы бай, белемле Габделхәйгә яшәп килгән хакимияткә буйсыну, аның колы булу юлын сайларга туры килсә, тормышта гел тупаслык, гаиләдә кыңгыр эшләр генә күргән Ислам һәм аның энесенә бердәнбер юл — икенче төр җинаятьчеләр лагерен тутырырга гына кала. Сәламәт булмаган системаның авыру якларын күреп үскән Ислам беркатлы Һаруннар кебек, үзен бетереп эшләми, ә аз эшләп, күп алуны кулайрак күрә. Ләкин суык, пычрак вагон, көн буена эт урынына җигелеп йөрү аны тиз туйдыра. Шуның өчен ул, бергә эчеп йөрсәләр дә, Таранны җитәкчеләр алдында сүгеп, аның урынында бригадир булып калырга уйлый. Бу астыртын планын тормышка ашыру өчен бригада әгъзалары арасыннан Белугин шикелле аумакай кешеләргә таяна, ләкин Исламның бу эше барып чыкмый. Бригада егетләре аны сайларга теләмиләр.
Ислам — әхлакый яктан да тотнаксыз, ул чирәм җирләргә килгәндә, башта Мәрьямне "өйләнешәбез" дип алдап алып килә, ләкин монда килеп, әзрәк тора башлагач, аның Фәридәгә күзе төшә. Казанда баласы белән хатыны, янында Мәрьям булуга карамастан, ул Фәридәне дә алдый һәм үзе тарафыннан алданган бу хатыннарның берсе алдында да үзен гаепле итеп сизми. Автор Исламны болай характерлый: "Астыртын, мәкерле кешеләргә хас булганча, аның чын уйлары, чын теләкомтылышлары бик тирәнгә, аска яшеренгән иде, өстә исә астагыларына бөтенләй капма-каршы булган икенче нәрсәләр, икенче теләк-омтылышлар яши иде, һәм мондый хәлгә ул шундый күнеккән иде — кайчагында өстәге шул ялган уй-фикерләренең, ялган теләк-омтылышларының ялган икәнлеген ул үзе дә онытып җибәрә иде" (21б.).
Һәрбер сүзе, һәрбер хәрәкәте ялганга корылган Ислам әсәр ахырында Барыйның мотоциклын урлап сатканда фаш ителә. Шулай итеп, Исламның кыек эшләре "кырын эш кырык елдан соң да беленә" дигән фикерне раслый.
Романда автор тарафыннан яратып тасвирланган, укучы да яратып кабул иткән образларның берсе — Мәрьям. Әсәр башында ук ул тәҗрибәсез яшь кыз булып түгел, ә киресенчә, тормышның ачысынтөчесен байтак күргән тәҗрибәле хатын шикеллерәк күз алдына килеп баса. Мәрьямнең җилкәсенә күп кыенлык төшә, аңа күп кайгы-хәсрәт күрергә туры килә. Ул чын күңеленнән Исламны ярата, ләкин Ислам андый мәхәббәткә лаек түгел, һәм... Мәрьям алдана. Иң кыен, иң авыр вакытта Ислам аны ташлап китә. Автор Мәрьямнең Исламга булган мәхәббәтен никадәр саф, никадәр эчкерсез итеп күрсәтмәсен, ул, аңа ияреп китеп, беркатлылык күрсәтә. Мәрьям Исламның кайчандыр чибәр булган Данияне хәзер ямьсезләнеп калганы өчен, ә баласын шул ямьсез хатыннан туганы өчен яратмаганын белсә дә, "мин чибәр, мин яшь, Ислам мине беркайчан да ташлый алмас" дип, Даниянең баласы белән ялгыз калуына сәбәпче була. Ул бу вакытта үзе турында гына уйлап, башкалар язмышы белән кызыксынмый, алай гына да түгел, аларның бәхетсезлегенә этәргеч ясый. Мәрьям бу адымы белән Ислам кебек үк гаепле, һәм үз гаебенең нәтиҗәсен ул шул ук Исламнан татый. Ул кайчандыр Данияне баласы белән ничек ташлап калдырган булса, Мәрьямне дә балага узган хәлендә калдырып китә.
Шәхси тормыштагы кебек Мәрьям хезмәттә дә алданучан булып чыга. Кешеләргә күпләп бурычка акча биреп, Исламны көн-төн аракы белән сыйлавы нәтиҗәсендә ул растрата ясый. Аның кыен хәлдә калуыннан файдаланып, Галимов аны мәсхәрәләмәкче була. Ләкин Мәрьям бу кешегә карата үзендә тотнаклык күрсәтә. Авыр минутларында аңа Барый, Рәйханә апалар ярдәмгә киләләр. Кыскасы, Мәрьям укучы алдында тормышында еш буталучан бер зат булып баса.
Әсәрдә тагын бик уңышлы, оста тасвирланган образ — ул дала образы. Бу образ И.Салаховның "Күкчәтау далаларында" романында да күрсәтелә. Н.Фәттах бу образга ничектер үтеп барышлый гына мөрәҗәгать итсә дә, урыны-урыны белән аны шактый мәгънәле итеп күз алдына бастыра. Менә бер мисал: "Бары тик күктәге болытлар гына аның барлык кайгы-хәсрәтләрен тын гына, тыныч кына тыңлап бардылар, аннары акыллы, киң күңелле карт дала гына барысын да аңлап-белеп ятты.
"Мин нинди киң, мин нинди зур! — диде дала, әкрен генә аның колагына пыш-пыш килеп. Үз гомеремдә мин күпне күрдем, күп кичердем, диде; ничә айлар, ничә көннәр туңып-өшеп кар астында яттым, ничә айлар, ничә көннәр эсселектән яндым-көйдем, шәрәләндем, котсызландым, диде; ә кайчакта ком-бураннар мине күмеп китте, диде; берсе килде — таптап-мәсхәрәләп китте, икенчесе килде, ут-ялкынга тотты мине, диде; ә син килдең — тимер белән, очлы төрән белән актарырга керешеп киттең, диде..." (159 б.)
Даланы кеше белән янәшә, бер дәрәҗәдә куеп, автор табигатьнең аянычлы язмышына да ишарә ясый. Табигать үз агымына тыныч кына яши алмый. Ясалма законнарга буйсынып, кеше аны гел борчып тора. Иген җитми диеп, казах халкының милли даны — даласы юкка чыгарылды, индустрияне алга җибәрәбез диеп, күпме уңдырышлы җирләр, урман-кырлар су астында калды. Сәламәт булмаган система кешенең үзен дә, табигатьне дә авыру ясады, аңа зур газаплар китерде. Бу теманы Н.Фәттах үзенең башка әсәрләрендә дә дәвам итә, имәндәй нык, тап-таза җир хуҗаларының да, табигатьнең үзенең дә аянычлы язмышын, бу язмышны тудырган сәбәпләрне ачыклый.
Дала образы аерым персонажларның эчке уйларын ачуда да күпмедер роль уйный. Һарунга ул "бөек, горур, мәңгелек" булып тоелса, Фәридәгә "шәрә, туң, җан өшеткеч" булып күренә. Автор табигатьне кеше хәленә бик сизгер итеп, кайгы-шатлыкларын уртаклашучы итеп гәүдәләндерә. Һарун Ислам белән сугышып, бәйрәм көнне эшкә чыккач, ул бертуктаусыз дала белән, күктәге болытлар белән әңгәмә алып бара. Аның кыйналуыннан "чыпчыклар көлде, йомраннар берни аңламаган булып кыландылар, астыртын төлкеләр, вак тешләрен елтыратып, борын очларын җыергалап, арттан хихылдап калалар. Бары Карт дала, болытлар, бөркет кенә аңа: "Курыкма, бирешмә, бул кыю, бул горур!" (158—159 б.) дип киңәш итәләр.
Автор сурәтләү чараларын персонажларның рухи халәтенә туры китереп файдалана, бер үк вакыйгалар, бер үк нәрсә төрле кешедә, холык-фигыленә карап, капма-каршы фикер кузгата, кайчак бер ситуациянең психологик нәтиҗәсе бөтенләй икенче күренештә килеп чыга. Мәсәлән, шәхси тормышында уңышсызлыкларга ирешкән Мәрьям, Исламны эзләп бригадага барганда ташландык коега килеп төшә. Соң дәрәҗәдә чарасызлыкка дучар ителгән кеше, коедан чыгарга газапланганда, барыннан да бигрәк, табигатьнең ирекле булуына кызыга.
Әсәрдән күренгәнчә, әдип җир сөрүгә бәйле үзгәрешләр, бу үзгәрешләрнең җирле халык тормышына ничек тәэсир итүе белән чынлап торып кызыксына. Еллар, гасырлар буе бер үсемлек үсмәгән, "сихри бер патшалык булып тоелган" (244 б.), ләкин кеше гомер иткән, мал көткән, шуның белән тамак туйдырган, киенгән серле даланы сөрү казах халкының тормышын гына түгел, табигатьне дә үзгәртә. Дала, көтүлекләр сөрелгән җиргә, көтүчеләр иген игүчегә әверелә.
Әдип романдагы Байболат гаиләсе аша Байболат карт, аның төпчек кызы Гөлбиби образларында даладагы зур үзгәрешләрнең гомер-гомергә үз эченә бикләнеп яшәгән казах кешесе тормышында җитди борылыш тудыруын, кеше язмышларын тамырыннан үзгәртүен күрсәтүне максат итеп куя. Әсәрдәге вакыйгалар, барлык үзгәрешләр геройларның үз язмышлары аша гәүдәләндереләләр.
Казах тормышы өчен яңа булган иҗтимагый-икътисади факторларны җирле халык каршылыклы кабул итә. Байболат карт, аның балалары образларында дала сөрүнең тормышта, кешеләр аңында, аларның үз-үзләрен тотышында яңалык белән искелек көрәше чагылдырыла. Яңа тормыш җилләре Байболат карт гаиләсенең һәрбер кешесенә килеп кагыла. Олы улы Сәлим хатыны белән күптән җир сөрү эшенә тотына, яшь кыз Гөлбиби дә, әтисе риза булмаудан әллә ни куркып тормыйча, яңача яшәүгә күчә.
Әсәрдә Байболат картның элеккеге ялгыз, тыныч тормышыннан аерылырга теләмәве, гасырлар буена тын гына яткан киң даланың мәңгегә юкка чыгуы өчен кайгыруы шактый дөрес, дәлилле, җанлы итеп бирелә.
Ахыр чиктә әсәрдә геройларның язмышы яңалык белән искелек көрәшенә бәйле рәвештә үзгәрә. Бу көрәштә яңалык җиңеп чыга. Байболат картның бригада кешеләре янына килеп: "Ие, ие, конак имәс, хуҗамын!" (463 б.) — дип әйтүе, иске тормышның җиңелүе турында сөйли.
Алтмышынчы еллар прозасында бөек төзелеш-үзгәрешләрне күрсәтү аша табигатьнең, кеше язмышының үзгәрүен күрсәтүдә, яңалык белән искелек көрәшен тасвирлауда Нурихан Фәттах ялгыз түгел иде. Мәсәлән, И.Газиның "Гади кешеләр" (1955) романы, Г.Ахуновның "Хәзинә" (1962), "Хуҗалар" (1968) романнары, А.Гыйләҗевнең "Зәй энҗеләре" (1965), Р.Төхфәтуллинның "Агымсу" (1968) повестьларында да Нурихан Фәттахның "Бала күңеле далада" романында үзәк урын алган мәсьәләләр чагылыш тапты.
Әйтеп үткәнебезчә, "Бала күңеле далада" романында геройларның рухи-әхлакый сыйфатлары башлыча хезмәт процессында һәм эшкә мөнәсәбәттә ачыла. Алар җанлы итеп, тормышчан рухта сурәтләнгәннәр. Шул ук вакытта бу әсәр яшәп килгән системаның авыру якларына да күз салырга мөмкинлек бирә.
Эшләгән кешенең кадере булмау, партия вәкилләренең гади халыкка мөнәсәбәте, тоталитар система тудырган төрле бозыклыклар — ялкаулык, ялагайлык, алдашу, ришвәтчелек һәм башкалар әсәрдә төрле персонажлар ярдәмендә ачык тасвирлана. Н.Фәттахның "Бала күңеле далада" романында тоталитар системаның асылын бу яссылыкта күрсәтеп бирә белүе тормышка, җәмгыятькә үз карашы булган, үз юлын табарга омтылган талантлы каләм иясенең әдәби иҗатка килүен хәбәр итә иде.
Публицистика (латинча "иҗтимагый" мәгънәсендә) белән шөгыльләнмәгән язучы юк диярлек. Чөнки язучы көндәлек проблемалар, укучыларны бүген борчый торган сораулар белән кызыксынмыйча яши алмый. Мәгълүм ки, публицистиканың максаты билгеле бер социаль яки әхлакый идеал күзлегеннән карап җәмгыятькә йогынты ясау, кешеләрнең карашын үзгәртү.
Н.Фәттахның публицистика өлкәсендәге эшчәнлегенә күз салсак, аның төп ике тармакта эш алып барганлыгын күрербез. Моның берсе — әдәбият һәм аның үсеше белән кызыксынып язган мәкаләләре, икенчесе — халкыбызның борынгы тарихы һәм шул өлкәдә язучының алып барган эшчәнлеген чагылдырган хезмәтләре. Димәк, Н.Фәттах бүгенге укучыга язучы буларак кына түгел, тарихчы буларак та билгеле. Н.Фәттах әдәби иҗат белән мәктәп елларында шөгыльләнә башласа, Казан дәүләт университетында укыганда исә ул халык тарихы белән кызыксынып китә. Тора-бара бу ике эшчәнлек бергә кушылып, язучының әдәбият дөньясына зур яңалык алып килгән хезмәтләре — тарихи романнары тууга сәбәпче була.
Халык тарихы белән кызыксынуын Болгар дәвереннән башлап, Н.Фәттах алга таба VI гасырга, ә соңрак тагын да борынгырак чорга — безнең эрага кадәр III гасырның ахыры — II гасырның башында Көньяк Себердә, Үзәк Азиядә, Европа өлешендә, Төньяк Кавказда, Дон, Азов буйларында яшәүче халыкларның тормыш-көнкүреше, социаль-политик үсешенә мөрәҗәгать итә. Шулай итеп, Н.Фәттах тарихи романнар язганчы бик катлаулы эзләнү юлы үтә, бу өлкәдә үтә җитди тикшерү эшләре алып бара. Бу эш дәвамында ул бик күп тарихи материаллар туплый, мәгълүматларны хәзерге укучыларга җиткерә, газета-журнал битләрендә әледән-әле публицистик мәкаләләр белән чыгыш ясый. Аның "Элекке һәм хәзерге Болгар" мәкаләсендә, мәсәлән, Болгар тарихы турында сөйләнә. Н.Фәттах монда болгарларның күчмә халык булып Азов (Азак) диңгезе буйларында яшәвен, VI гасыр ахырында Төньяк Кавказ һәм Азов буйларына хазарлар килеп чыккач, алар белән сугышта җиңелеп, болгарларның беришесе көнбатышка, Дунай ягына, икенче өлеше төньякка китүен, Идел, Чулман (Кама) буйларына урнашып, үз дәүләтен төзүләрен күрсәтә. Мәкаләдә экономика ягыннан болгарларның үз заманы өчен югары үсешкә ирешүләре, шәһәрләре күп булу, сәүдә, һөнәрчелек алга китүе, игенчелек, малчылык өлкәсендәге уңышлары ассызыклана. Икенче яктан, болгарның мәдәният өлкәсендә дә танылган булуларына дикъкать ителә.
Язучы мондый мәгълүматларны төрле-төрле чыганаклардан туплый. Бу хакта әлеге мәкаләдә ул болай яза: "Бөтен бер дәүләтнең тарихын тулы итеп, дөрес итеп күз алдына китерү өчен язма чыганаклар гына җитми. Бит ул язмалар элекке халыкларның тормышын барлык яктан да яктыртмаган. Аннары язма материаллар төрле кеше тарафыннан күчерелгәннәр һәм аларда хаталар булуы да ихтимал" . Шунлыктан укучыга дөреслекне ачып бирү өчен ул археологик чыганакларга да мөрәҗәгать итә. Шушы максатта ул 1957 елда археологик экспедициядә катнаша. Казыну-тикшеренүләр нәтиҗәле булгач, Н.Фәттах танылган археолог, тарихчы, Мәскәү профессоры А.П.Смирнов җитәкләгән экспедиция белән икенче елны тагын Болгарга килә һәм тарихның яңа сәхифәләренә юлыга. Н.Фәттах бу экспедицияләрдән үзенә шактый бай материал җыя. "Шул вакыттан бирле Болгар миңа аеруча якын",— дип яза ул. Һәм үзенең бу сүзләрен язучы үз иҗаты белән аклый. "Итил суы ака торур" һәм "Сызгыра торган уклар" романнары Н.Фәттахның 50 нче еллардан башлаган эзлекле һәм киеренке эзләнүләренең күркәм җимешләре булып торалар.
Н.Фәттах бу мәкаләсендә Болгар истәлекләрен саклау мәсьәләсенә аерым туктала. Бу җирләргә тиешенчә игътибар булмау, оешма җитәкчеләренең борынгы бабаларыбыз тарихы белән кызыксынмавы аның эчен пошыра. Болгар дәүләт тарих-архитектура заповеднигы (тыюлыгы) булдыру турында күптәннән сүз булса да, бу тарихи җирләрнең һаман ташландык хәлдә булуы, кыйммәтле хәзинәләр өстендә көтүлекләр йөрүе, трактор-машиналарның җирне бозып бетерүләре турында автор әрнеп яза.
"Бер сорауга бер җавап" мәкаләсендә Н.Фәттах якындагы иҗат планнары белән таныштырып, болай ди: "Иҗат планнарының иң якыны да, киләчәктәгесе дә минем өчен — Тарих. Безнең халыкның тарихы шулкадәр бай, катлаулы һәм шулкадәр мавыктыргыч, бер "тәмен татыгач" аннан аерылу мөмкин түгел. Бүгенге укучыга минем менә шул тарихның аз-азлап булса да төрле чорның, төрле ягын тасвирлап күрсәтәсе килә"1.
Н.Фәттахның "Итил суы ака торур" романы басылып чыккач, матбугатта бик күп тәнкыйди материаллар басылды. Авторның үзенә дә укучылардан бик күп хатлар килә. Н.Фәттах "Тарих битләрен актарганда" мәкаләсендә үзенең "Итил суы ака торур" романы басылып чыккач, укучыларда туган кайбер сорауларга җавап бирә. Анда язучы романны язганда нинди чыганакларга таянуын санаганда, "Татар халкының тагын кайсы сәхифәләре әдәби гәүдәләндерүне көтә?" дигән сорауга җавап бирә. "Татар әдәбияты өчен татар тарихы ул беркем аягы басмаган иксез-чиксез карурман кебек. Дөрес, бу карурманга аяк басарга тырышып караулар булмады түгел, һәм минем әлеге романым да шул тырышып карауның бер мисалы булып тора. Тик шулай да мондый берән-сәрән әсәрләр генә безне, әлбәттә, канәгатьләндерә алмый, безгә чын-чынлап тарихи роман жанрын тудырырга кирәк" . Язучы мондый романнар тудыру өчен тема һәм материалның җитәрлек булуын, һәм татар тарихы дигәндә хәзерге Татарстан җирендә яшәүче татарларныкын гына түгел, ә барлык төрки халыкларның ерак үткәнен күздә тотарга кирәклеген әйтә.
"Татар диалектологиясенә зур өлеш" дигән мәкаләсендә Н.Фәттах Д.Рамазанованың "Көньяккөнбатыш Башкортостандагы татар сөйләшләренең формалашуы" дип аталган китабы басылу уңае белән үзенең фикерләрен белдерә. Ул монда башкорт халкының тарихына тукталып, болай ди: "Монгол яуларына кадәр Көнбатыш Башкортостан халкы тулысынча яки өлешчә Болгар дәүләте кул астында булган. Бу яклардагы кабиләләр турыдан-туры болгарлар булганнар яисә болгарлар йогынтысын тоеп торганнар. Билгеле булганча, XII-XIII гасырларда Болгар җирләре Агыйдел һәм Җаек буйларына кадәр сузылган...
Бу якның атаклы кешеләре электән үк үзләрен "болгар" дип белгәннәр" . Мәкаләдә Казан ханлыгы җиңелү белән дәүләтнең төп халкына ясак түләү арткач, һәм көчләп чукындыру башлангач, төрле милләт кешеләре күчеп китә башлавы, ә патша хөкүмәте өчен бу хәл файда китермәгәч, бу җирләргә күпләп татарлар күчереп утыртылуы турында әйтелә. Җир өчен ясак түләүдән котылмакчы булып, төрле милләт кешеләре үзләрен "башкорт" дип яздыра. Бу халыклар үзләренең рухи һәм материаль культураларын саклап калсалар да, телләре бер-берсенә йогынты ясамый калмаган. 
Н. Фәттах Д.Рамазанованың фәнни эшчәнлегенең уңай якларын күрсәтү белән бергә, аның кайбер терминнарның килеп чыгышын дөрес аңлатмавына да басым ясап китә.
Н.Фәттах "Кулында тылсымлы көзге" мәкаләсендә галим Ә.Кәримуллинның фәнни эшчәнлеген күрсәтү белән бергә, татарлар үзләренең бай һәм культуралы үткәнен белмиләр дигән һәм революциягә кадәрге татар халкы надан, томана булган кебек сүзләрнең ялган булуын фаш итә. Соңрак ул үзенең бу фикерен "Китаплар һәм шәхесләр" дигән мәкаләсендә дәвам итә. "Татар китабының борынгылыгы, аның көче һәм әһәмияте турында безнең көннәрдә иң беренче булып Әбрар Кәримуллин әйтеп бирде",— ди ул һәм чын мәгънәсендә татар китабының тулы биографиясен тудырган бу галимгә үзенең теләктәшлеген белдерә. Автор татар китабының яңача басылу тарихына туктала. "Китаплар һәм шәхесләр" дигән хезмәт яңа фактларга, яңа исемнәргә һәм яңа ачышларга бай. "Автор еш кына коры саннар, китап һәм кеше исемнәре белән генә эш итә кебек, ләкин ул коры саннар, бик күп исемнәр артында җанлы тарих төсмерләнә, җанлы тарихны тудыручылар — туктаусыз аң-белемгә омтылган халык үзе һәм бөтен гомерләрен эзлексез көрәшкә багышлаган алдынгы шәхесләр күз алдына килеп баса",— ди Н.Фәттах.
Халык тарихы белән беррәттән, Н.Фәттах, инде әйтелгәнчә, әдәбият мәсьәләләре белән якыннан кызыксына. Аерым алганда, аның игътибарын яшь язучылар иҗаты җәлеп итә. Аның кирәк вакытта мактап, кирәк урында шактый гына "кыздырып" алган үткен телле мәкаләләре каләмнәрен яңа гына тибрәтә башлаган язучыларга нык тәэсир итеп, киләчәктә аларга дөрес юнәлеш бирүдә шактый роль уйнагандыр. Мәсәлән, "Шигырьме, әллә башваткычмы?" мәкаләсендә язучы яшь шагыйрь Р.Фәйзуллин иҗатына күзәтү ясый. Мәкаләдә Р.Фәйзуллинның шигырьләре шактый нык тәнкыйтьләнә. "Теләсә нинди яңа форма шагыйрьнең эчке ихтыяҗы нәтиҗәсендә туарга тиеш, теләсә нинди форма шагыйрьнең күңелендәгесен төгәл итеп бирү өчен хезмәт итәргә тиеш. Гади генә итеп әйткәндә, форма белән эчтәлек арасында тулы ярашу булырга тиеш",— ди язучы. Форма белән генә кызыксынган шагыйрьнең шигырьләре укучы өчен аңлаешсыз булуы күрсәтелә. Һәм бу фикер конкрет мисаллар белән раслана.
Н.Фәттах Р.Фәйзуллин, Р.Мингалимов кебек яшь шагыйрьләрне төрле "изм"нарга ияреп китмәскә, үзләрендәге иҗади сәләтне, дәрт һәм омтылышны дөрес юлга юнәлтергә, моның өчен аек фикерле, югары идеяле, камил формалы булуга өнди.
"Яшь хикәячеләргә берничә сүз" дигән мәкаләсендә исә Н.Фәттах яшь авторларның газета-журнал битләрендә басылган хикәяләренә күзәтү ясый. Хикәя хикәя булсын өчен аның темасы, вакыйгасы, кешеләре, сюжеты, идеясе булырга тиеш. Хикәя таркау, күңелсез булмасын өчен вакыйгалар хикәядә дөрес урнаштырылырга, игътибарны төп сюжет линиясе аша төп идеяне ачуга юнәлтергә, образларны ача белергә кирәк, ди автор.
Язучы булу теләге һәрбер мәктәп баласына хас теләктер. Аеруча бу әзме-күпме әдәбият белән кызыксынучыларга кагыла. Бу теләкне үстерү, тормышка ашыру өчен укырга һәм язарга кирәк. Язган саен каләм чарлана, үткенләнә бара. Әлеге мәкаләсендә күтәрелгән бу фикерен Н.Фәттах "Прозаик булу җиңелме?" дигән мәкаләсендә дә дәвам итә. "Прозаик кешегә, гомумән, күп язарга туры килә. Шулай булгач, алдан ук кулны эшкә өйрәтергә кирәк",— ди. Ә моның өчен күргән-белгәнне, ишеткәнне теркәп, язып барырга кирәк, бу алым кешене игътибарлылыкка һәм фикерне бер юнәлештә эшләтүгә дә ярдәм итә. Сүз сәнгате барлык сәнгатьләр арасында иң көчлесе, иң тәэсирлесе. Менә бу сәнгатьне яшьтән үк һәм туктаусыз үзләштерә барганда гына киләчәктә зур уңышларга ирешергә мөмкин дигән фикер үткәрелә бу мәкаләдә.
Үзенең тәнкыйди эшчәнлегендә Н.Фәттах әдәбиятның төрле-төрле мәсьәләләренә игътибарын юнәлтә. "Беренче китап һәм балалар әдәбияты" мәкаләсендә ул инде балалар әдәбиятына мөрәҗәгать итә һәм балалар өчен булган проза әсәрләрендә күбесенчә сөйләү, схематизм өстенлек итүен, фантазиянең бик ярлы булуын күрсәтә. Аерым алганда, Р.Батуллинның "Дүрткүз" хикәясенә аерым тукталып, тәнкыйтьчеләрнең үз стиле, үз ритмы сизелмәвен, һәм бу хәлнең, гомумән, бүгенге балалар прозасына хас булуын дәлилли.
"Гаделлек — нигез булсын" мәкаләсендә исә Н.Фәттах хәзерге тәнкыйтьнең торышына туктала. Озак еллар буе ирекле һәм бәйсез була алмаган татар тәнкыйте соңгы вакытта гына үзгәрә башлады. Г.Ибраһимов исемендәге Тел, әдәбият һәм тарих институты каршындагы Флүн Мусин җитәкчелегендә Мирас комиссиясе төзелү академик тәнкыйтькә яңа рух өстәде, әдәбият галимнәренең эшчәнлегенә яңа юнәлеш ачты. Сталин терроры елларында юкка чыгарылган Гаяз Исхакый кебек бөек әдәбиятчылар яңадан халыкка кайтты. Бу, әлбәттә, җиңел эш булмады, ди ул.
Мәкаләдә М.Шабаевның "Төшсез чикләвекләр"ендәге кискен, каты сүзләре хуплана. Ә.Баяновның "Юкәдәге чикләвекләр" мәкаләсендә безнең тормышта хөкем сөргән ямьсез күренешләрнең — кодакодагыйлыкның, карьеризмның, икейөзлелекнең тәнкыйть утына алынуы Н.Фәттах тарафыннан шулай ук уңай бәяләнә.
"Ирек алгач башбаштак" дигән мәкаләсендә Н.Фәттах тагын бер зур мәсьәлә — татар әдәби теле һәм аның хәзерге хәленә туктала. Бу мәкалә матбугатта төрле фикерләр уятуга сәбәпче була, газета битләрендә бер-бер артлы бәхәсле язмалар басылып чыга. Ә.Еникинең "Башта аңлашыйк" , Р.Сафаровның "Юк белән мавыкмыйкчы" мәкаләләрендә Н.Фәттахның фикерләре кискен тәнкыйтьләнә. Язучы үзенең "Болганчык суда... яки кайда нинди матбугат иреге" мәкаләсендә кайбер аңлашылмаган нәрсәләргә тагын аңлатма бирә һәм үзенең бу тәнкыйтьләр белән килешмәвен белдерә. Әйтергә кирәк, Ә.Еники: "Аның хәзерге шартларда әдәби телебезгә күптән таныш гарәп сүзләрен кайтаруга каршы, алар урынына рус сүзләрен файдалануны яклап чыгуы мине шактый гаҗәпләндерде",— диюе белән хаклы.
Н.Фәттахның рус теле аша кергән иҗтимагый-политик һәм фәнни-техник терминнарны гарәпфарсы яисә төрек терминнары белән алмаштыру мәгънәсезлек дип, кырт кисүе дә бәхәс уята. Чынлыкта исә, революциядән соңгы дәвердә рус теле терминнарының көчле басымы астында элегрәк безнең телебездәге киң урын алган гарәп-фарсы терминнары, нигездә, төшеп калды. Шунлыктан хәзерге шартларда аларны кабат кире кайтарырга алыну бик табигый күренеш.
Күреп үткәнебезчә, Н.Фәттахның публицистик чыгышлары еш кына бәхәс тә кузгата. Бу хәл билгеле бер дәрәҗәдә язучының киң җәмәгатьчелекне борчыган мәсьәләләрне беренчеләрдән булып матбугатта күтәреп чыгуыннан килә. Н.Фәттах яңалык, үзгәрешне бик тиз күреп ала һәм укучының хөкем сүзеннән курыкмыйча болар турында үз фикерен белдерә. Матбугат битләрендә аның укучылар белән әледән-әле бәхәскә керүе һәр ике якка да дөреслекне ачыкларга булыша.
Гомумән алганда, Н.Фәттахның публицистик эшчәнлеге язучының заман белән тыгыз бәйләнештә, аның җитлеккән мәсьәләләре белән якыннан кызыксынып яшәве турында сөйли, иҗади үсешенә дә уңай йогынты ясый.
Н.Фәттахның 50-60 нчы еллардагы иҗаты шул чорның әһәмиятле якларын күрсәтеп, заман тормышының кайбер җитди иҗтимагый-сәяси мәсьәләләрен һәм күренешләрен сурәтләүдә әһәмиятле роль уйный, аның тарихи романнары тууына да җирлек булып тора. Шагыйрь Мөдәррис Әгъләм сүзләре белән әйткәндә: "Әгәр дә "Бала күңеле далада" романы язылмаган булса, "Сызгыра торган уклар"ын да яза алмаган булыр иде".
1950 нче еллар уртасында әдәбиятка килгән яшь язучы социалистик җәмгыятьнең шактый катлаулы, авыру якларын үзенең беренче әсәрләрендә үк тасвирлады. Н.Фәттах бу еллардагы публицистик мәкаләләрендә татар теле һәм әдәбияты, милләт язмышы, татар тарихының хәле турында белеп язды, мәкаләләре ярдәмендә шул чор укучысын туган җирне сөяргә, милләтне яратырга, тарихны онытмаска, борынгы тамырлар белән бердәмлекне һәрдаим тоеп яшәргә өйрәтте.
Гомумән алганда, Н.Фәттахның бу чордагы иҗаты, бер яктан, язучының күләмле әсәрләр язуына, зур әдәбиятка кереп китүенә әзерлек чоры булып торса, икенче яктан, шул буын язучылары арасында әсәрләренең тематикасы, күтәрелгән проблемалары, үзенчәлекле геройлары белән үз урынын табуын күрсәтә һәм язылган хикәяләре, повесте, романнары татар прозасын баетуда әһәмиятле роль уйный.
РЕАЛЬ ЧЫНБАРЛЫККА ЙӨЗ ТОТЫП
Иҗат эшчәнлеген студент яшьтәшләренең тормыш-көнкүрешен яктыртудан башлаган Н.Фәттах алга таба чынбарлыкның катлаулырак күренешләренә дә мөрәҗәгать итә башлый. Бу юлда аның иң омтылышлы эзләнүләре "Кырык дүртнең май аенда" повестенда чагыла. Бу әсәрнең язылу тарихы шактый катлаулы. Автор аны берничә мәртәбә яза. Моның сәбәбен үзе болай аңлата: "Каберләр белән чуарланган сагышлы җир өстендә моннан утыз еллар элек якты нур төшкәндәй булды. Шаулы җил исте, күктә болытлар тарала башлады. Көне-төне камыт киеп тарткан хокуксызлар, ачлар, ялангачлар өметләнеп бәхет көттеләр.
Бу әсәр шул елларда язылды. Әсәрне укыдылар, тикшерделәр. Берәүләр яклап чыкты, икенче берәүләр аркылы төштеләр. Ләкин хәтта яклаучыларга да ул... кара булып тоелды. Ахырын үзгәртергә, яктырак, матуррак итеп тәмамларга киңәш иттеләр. Киңәшне тотарга туры килде. Исемен "Артта калган юллар" дип үзгәрттем, ахырын күтәренке рухта тәмамладым. Шул килеш әсәр 1965 елда "Казан утлары"ның 12 нче санында басылып чыкты.
Әмма болытлар яңадан куерды, җир өстендә яңадан караңгылык хаким булып калды. "Артта калган юллар"ны башка беркайда да бастырып булмады. Авторны төрлечә гаепләү, кысу, җәберләү башланды. Бу юлы инде күк йөзе яктырак, аязрак, өметләр зурдан. Әсәрнең күпчелек укучыга таныш түгеллеген истә тотып, мин аны "Идел"гә тәкъдим итмәкче булдым. Исемен дә, ахырын да, башта ничек уйланылган булса, шулай калдырдым". Димәк, әсәр өч тапкыр үзгәртелгән. Сәбәбе: әдәби тәнкыйть әсәрне кабул итмәгән. 1965 елда "Казан утлары" журналында повесть яңадан басылып чыккач, әдәбиятчылар, тәнкыйтьчеләр һәм укучылар бу әсәр тирәсендә тагын шау-шу күтәрәләр.
Язучы М.Әмир болай яза: "Бер дә сайлап тормыйча, тормышта булган фактларны язып бара. Нинди фәлсәфә, нинди идея үткәрәдер автор? Культ чоры тудырган кимчелекләрне кабатлау шаблонга әйләнә башлады. 
Сугыш елларында, шәхес культы нәтиҗәсендә, кеше язмыш иркенә ташланган иде, дигән позициядә тора, геройларны гадәттән тыш пассив һәм бәхетсез итеп сурәтли. Сурәтләү принцибы хәтта критик реализм принципларыннан да арткан натурализмга чигенгән төсле. Мин бөтен җитдилеге белән әйтәм: сугыш чоры никадәр генә авыр булмасын, кешеләребез олы күңелле кешеләр булып калды, үз сыныгын башкаларга бүлеп каптыручылар да аз булмады.
"Артта калган юллар" хикәясендә сурәтләнгән председатель образы кулаклардан да яман буяулар белән сыйфатлана" .
Ф.Заһитов дигән бер укучы исә болай ди: "Автор тормыштагы барлык вакыйгаларны да чын хакыйкатькә күз йоммыйча, кыю рәвештә, үз йөрәге кушканча, иркен тон белән, дөрес фактларга таянып, шома тел белән язган" .
Күргәнебезчә, фикерләр күп һәм каршылыклы. Танылган язучы, тәнкыйтьчеләрнең дә кайберләре культ чорын "бер кимчелек", кешелек язмышында булып үткән бер факт кына итеп карыйлар. Ләкин Н.Фәттах моны кимчелекле бер факт итеп кенә карамый, чөнки ул үзе шул чор кешесе, ул чорның фаҗигасен яхшы белгән һәм язучының, Ф.Заһитов әйткәнчә, "дөрес фактларга таянып, хакыйкатькә күз йоммыйча, үз йөрәге кушканча" мондый әсәр тудыруы гаҗәп түгел.
З.Мәҗитов геройларны "гадәттән тыш пассив" лыкта тәнкыйтьли. Ләкин Н.Фәттах шундагы тәртипләргә каршы көрәшүче актив герой тудырган булса, әсәр чынбарлыкны дөрес күрсәтмәүдә гаепләнеп, әллә кайчан онытылган булыр иде инде.
М.Әмир, "үз сыныгын бүлеп каптыручылар да аз булмады", дип әйтүе белән, һичшиксез, хаклы. Ләкин кайбер сугыш чоры әсәрләре тулысынча шундый геройларны гына күрсәтмәдемени? Сугыш нинди генә хәерчелек, ятимлек, ачлык алып килмәсен, без бу әсәрләрдә гел таза-көчле колхозчыларны гына күрдек. Алар җырлап эшкә бардылар, җырлап эштән кайттылар; күкрәп иген уңды, потлап үзләренә ашлык — эш хакы алдылар, машиналарга төяп, шул ашлыкны сугышка озаттылар. Күтәренке рухта язылган мондый әсәрләрдән соң, тормышны бөтен ялангачлыгы белән күрсәткән повестьның дөньяга килүе ул вакыт өчен көтелмәгәнрәк хәл булгандыр, әлбәттә. Шуның белән бергә, Н.Фәттах повесте белән аваздаш әсәрләрнең әле тагын да булуын әйтергә кирәк. Мисалга А.Гыйләҗевнең "Берәү", Ә.Баяновның "Яшьлегемне эзлим" повестьларын, И.Салаховның "Күкчәтау далаларында" романы һәм башкаларны китерергә мөмкин. Аларда да сугыш бөтен кыенлыклары һәм гаделсезлекләре белән тасвирлана, шул гаделсезлекләрнең корбаннары күрсәтелә. Вакыйгаларны бөтен кырыслыгы белән күрсәтү өчен Н.Фәттах исә повестенда 1944 елны, аның да май аен гына ала. Ягъни ул укучының игътибарын илнең сугышта аеруча алҗыган, аеруча өшәнгән вакытына юнәлдерә. Яз көнен сурәтләүгә алынуның да сәбәбе шунда: бу — елның азык-төлеккә иң мохтаҗ фасылы. Әсәрдә әйтелгәнчә, язын "урманда да, басуларда да әлегә ашардай бернәрсә дә юк. Иң кытлык чак, иң өзек чак. Булмый, берничек тә булмый. Бөтен җирдә бары юклык, ачлык-ялангачлык кына хөкем сөрә. Нәкъ шул вакытта үзенең имчәк баласын күтәреп, 1942 елда торф чыгарырга киткән Хәмдия кайтып төшә. Алар анда җәен торф чыгаралар, кышын, чатнама суыкта, буранда, кул-аякларын туңдырып, ирләр аудармастай агачларны аударалар. Күбесе хатын-кызлар: берәүләре аяктан егыла, икенчеләре качып китәргә мәҗбүр була. Ә менә Хәмдия түзә, көненә икешәр норма эшли, аңа хәтта ирләр дә көнләшеп карыйлар. Инде баласы тугач, Хәмдия өчен чын-чынлап михнәтле көннәр башлана. Хәмдия, түзә алмыйча, туган авылына кайтып егыла. Ләкин монда хәлләр тагын да яманрак икән. Аны өстенә кырык ямаулы сырма кигән, башын чүпрәк сыман ниндидер яулык бәйләп куйган, яулык өстеннән иске бүрек кигән әнисе каршылый. Аның яңаклары, борыны, ияк очлары тире белән сөяктән генә гыйбарәт. Кайчандыр шаян очкыннар чәчеп торган коңгырт күзләре хәзер нурсызланып, эчкә — сөяк куышына кереп поскан. Өйләренең барлык почмакларыннан, барлык кием-салымыннан, барлык савыт-сабадан, котсыз күзләрен зур ачып, мохтаҗлык һәм ярлылык карап тора". Ни өчен авыл мондый хәлгә төшкән? Моңа кем гаепле? Н.Фәттах героинясы мондый сораулар бирә һәм аларга җаваплар эзли.
Таза-таза ирләр сугышка киткән, уңган, булган хатыннарның кайсын торф чыгарырга җибәргәннәр, кайсын бер кесә яшел кузак өчен төрмәгә утыртканнар, әз-мәз терлек асрарга хәлләре булганнарның "заем, налук, страх" түләтеп, муеннан бурычка батырганнар. Тормышыңнан зарланып сөйләсәң, ачлыктан хәлең булмыйча эшкә чыга алмый калсаң, закон бозучы халык дошманы дип, хәзер төрмәгә озаталар.
Авылның каршылыкларын һәм катлаулы тормышын автор, укучының күңелен тетрәндерерлек итеп, Хәмдиянең әнисе — Камиләттәй сөйләвендә чагылдыра. Хәмдиядән алда кайтып киткән Нурия белән Мәрхәбәне, эштән качканнар дип, җиде елга төрмәгә утыртканнар икән. Хәмдия торфка кире китәр иде, анда да "бер көн эшкә чыкмаган өчен удмурт малаен өч елга утырттылар ич". Язучы героиняны тирән фаҗигале эчке кичерешләрендә калдыра. Аның алдында бер юл да юк. Үзе ач, әнисе ач, яңа туган баласы ач. Законсызлык каршында көчсез булган кешелексез яңа хуҗалардан, авыл халкыннан куркып калган ялгыз Хәмдия күпмедер дәрәҗәдә А.Гыйләҗевнең "Берәү" әсәрендәге хаксызлыкка каршы көрәштә үзенә ишләр таба алмаган, җанын кая куярга белмәгән Хөсәенгә, И.Салаховның "Күкчәтау далаларында"гы гаепсезгә ун ел төрмәдә утырган шәхес культы корбанына әверелгән Сәеткә охшаган. Әсәрләрдә бу геройларга наган тагып, закон белән куркытып йөрүче Сәлим, Тазюков, Шәймиләр каршы куела. Гәрчә сугыш чоры авылында үзләрен бик гайрәтле тотсалар да, автор аларның вакытлы хуҗалар булуын искәртә. "Туктагыз әле, күрәселәрегез алда әле. Сугыш кына бетсен, чын хуҗалар гына кайтсын — типкәләп төшерерләр әле җылы урыннарыгыздан",— ди бу уңайдан Хәмдия. Башка язучылар кебек үк Н.Фәттах та сугыш елларында колхоз җитәкчелегенә үрмәләгән әлеге бәндәләрнең ялкау һәм булдыксызлыкларын ачуга аеруча басым ясый. Хисапчы Сабира, мәсәлән, сарык биреп, урман кисүдән качып калган, бригадир Факия ялкаулыгы белән танылган, председатель Вәлиәхмәт булдыксызлыгы, хөрәсәнлеге аркасында гомер буе көтү көткән, каравылда эшләгән. Әмма алдарак искә алынган әсәрләрдә сурәтләнгәннәрдән сугыш чоры авылындагы җитәкчеләр бөтенесе дә бертөрле, ягъни гел кире типлар булганнар икән дигән нәтиҗә дә чыгарырга ярамый. Ә.Баяновның "Яшьлегемне эзлим"ендә башкарак рухтагы председатель дә күрсәтелә. Бу повестьтагы председатель Сафуан, бер яктан, башак эзләп, хатын-кызларның итәк асларын актара, икенче яктан, колхозчының өенә киптерергә дип кертелгән игеннең бер өлешен үзенә ашарга калдыра. Ул башак урлаган өчен беркемне дә төрмәгә утыртмый, ләкин куенына берничә бөртек тыгып кайтучы колхозчы Хәтимә аны күргәч, куркуыннан акылдан шаша. Шул ук Сафуан, игеннәрне кызганып, трактор тәгәрмәче астына керә һәм янып үлә. Ә.Баянов шактый үзенчәлекле бу герой образын төрле төсләр ярдәмендә сурәтләсә, Н.Фәттах бары кара буяуларга гына мөрәҗәгать итә. Чөнки аның повестендагы председатель үзенең рухы һәм характеры буенча бары шундый төсләргә генә лаек. Шул ук вакытта андагы председатель Вәлиәхмәт сугыш чоры авылында ниндидер бер очраклы күренеш түгел, бәлки киресенчә, мәгълүм бер иҗтимагый-сәяси тенденцияне чагылдыра. Вәлиәхмәт кебекләрне сугыш чоры тәртипләре үзләре тудырган. Тәнкыйтьче Р.Мөхәммәдиев "Күңелдәге эзләр" дигән мәкаләсендә А.Гыйләҗевнең "Берәү" повестендагы кире типларны — колхоз председателен, милиционерларны "кулак калдыклары" дип бәяли. Әдәбиятчы З.Мәҗитов та Н.Фәттахның "Артта калган юллар"ындагы председательне "кулактан да яман бәндә" дип карый. Бу әсәрләрдән җитәкче геройларны кулаклар белән чагыштырып карауның уңышсыз булуын әйтергә кирәк. Гәрчә кулак исемен йөрткән кешеләр колхозны кабул итмәсәләр дә, алар эшчән һәм булдыклы затлар булганнар. Ә менә Н.Фәттах повестенда председатель беренче чиратта үзенең булдыксызлыгы һәм пешмәгәнлеге белән аерылып тора. Әмма шул бәндә, властька килгәч, үзенең кешелексезлеге белән моңа кадәр кан эчүче рәвешендә сурәтләнеп килгән кулактан да арттырып җибәрә.
Н.Фәттах повестеның "Артта калган юллар" исеме астында дөнья күргән варианты, гәрчә анда бик аянычлы, фаҗигале хәлләр сурәтләнсә дә, шактый оптимистик финал белән төгәлләнә иде. Әсәр ахырында Хәмдия белән районнан килгән кеше арасында мондый сөйләшү була:
— Абый, син мине кая алып барырсың? — диде Хәмдия күңелендәге соңгы төенен чишмәкче булып.
— Тормышка,— диде кеше серле итеп.— Дөнья киң, көн якты... ат яхшы. Ничек тә җаен табарбыз әле. Сугыш белән бергә ачлыгы да, газаплар да, җәбер-золым да бетәр,— диде.— Инде күп калмады. Дөнья барыбер безнеке! Ышанасыңмы син шуңа?
— Ышанам, абый! — диде Хәмдия" .
Табигый, мондый финал ясалмарак булып яңгырый иде. Повестьның "Кырык дүртнең май аенда" дигән төп варианты исә, әсәрдә сурәтләнгәннәрнең логик нәтиҗәсе буларак, фаҗигале төстә тәмамлана. Хәсрәттән авылыннан качып китәргә мәҗбүр булган Хәмдия салам кибәне янында баласын югалта. Шул кайгыга түзә алмыйча, акылдан шашып, әлеге кибән эчендә үлә. Мондый төгәлләнеш урынлырак, акланганрак. Бөтен халык өчен фаҗигагә әверелгән сугыш заманының гына түгел, тоталитар режимның да тагын бер корбан-колы үзенең язмышын бик күп миллионнар кебек аянычлы үлем белән төгәлли. Рус философы Николай Бердяев: "Ирекле булу авыр, җиңел булганы өчен адәмнәр кол булырга телиләр дә!" — дигән. Ләкин әсәр коллыкка төшү белән генә фаҗигадән качып котылып булмавын күрсәтә. Хәмдия кол булуга да, председатель Вәлиәхмәтнең алдында тезләнергә, вакытлыча булса да, тешен кысып түзәргә дә риза. Ләкин законнар кырыс, тәртипләр каты, ә аны үтәүчеләр — явызлар, имансызлар. Тамыры әхлакый, сәяси, интеллектуаль явызлыкка барып тоташкан коммунистик система өчен кешенең кол булуы гына аз. Бу җәмгыять исәпсез-хисапсыз корбаннар сорый. Ул илне йә төрмәләр лагерена әйләндерә, йә каберлекләр белән тутыра. Явызлыкның чиге юк! Хәмдиянең тормышы аянычлы үлем белән тәмамланмаса, ул шәхес культы корбаны булган, "халык дошманы" исеме күтәргән Ибраһим Салаховның "Колыма хикәяләре" роман-хроникасындагы, шундый ук аянычлы хәлгә дучар ителгән Аяз Гыйләҗевнең "Йәгез, бер дога" дигән роман-хатирәсендәге дәһшәтле концлагерьларда җәфа чиккән геройлар язмышын кабатлар иде.
Акыл иясе Н.Бердяев "индивидуализм культы" нигезендә туган индустриаль-капиталистик җәмгыятьтә шәхесне изү, тормышның гамма, күләм стиленә өстенлек бирү хасияте баш калкытуын билгеләп үтә. Ә аңа алмашка килгән коммунизм кеше шәхесен бөтенләй юкка чыгара. Индивидуальлек, шәхсилек урынына шәхси аң, шәхси намус, шәхси фикер төшенчәләрен танымаган социаль коллектив килә. Кешеләргә үзара тигезлек, бер-берсенә ярдәм итү, хөрмәтләү һәм башка бик күп хокук, бурычларны бары тик сүздә генә йөкләгән коммунистик идеология эштә киресен башкара. Кеше "объективация дөньясы"нда шәхсилеген, индивидуальлеген югалтып, гомумилекнең, коллективның бер шөребенә әйләнә, кирәк булса, зарурилык хакимияте бу шөрепне кирәксез әйберне ташлагандай, алып ташлый. Әсәр герое Хәмдия дә әнә шул кирәксез шөрепкә әйләнә.
Америка язучысы Теодор Драйзер үзенең "Америка трагедиясе" дигән атаклы романында АКШтагы иҗтимагый тәртипләрнең яшь американнарны тирән социаль фаҗигагә дучар итүләрен чагылдырган иде.
Бу теманы Уиллард Мотлиның "Теләсә кайсы ишекне шакы" (1948) исемле романы дәвам итте. Джек Керуакның "Шәһәр һәм шәһәрчек" (1950), "Юлда" (1955), "Дхармнар эзләүче сукбайлар" (1958), "Җир астында яшәүчеләр" (1958) романнарында да тормышта артык кешегә әверелгән, соң дәрәҗәдә өметсезлеккә бирелгән яшьләр тормышы тасвирлана. Америка язучыларының үз шәхси тормышларын җимерүче иҗтимагый мөнәсәбәтләргә һәм тәртипләргә каршы көрәшергә көчсез булган яшь геройлары, "җәмгыятьне әйләнеп үтәргә" омтылалар. Дж.Сэлинджерның "Упкын өстендә" романының (1951) герое Холден Колфилд урманга качу, дәрвиш булып яшәү турында хыяллана" .
Н.Фәттахның Хәмдиясе дә коммунистик җәмгыять чынбарлыгыннан, аның ялчылары эзәрлекләвеннән качып, кырга китә һәм шунда һәлак була.
Әдип үзе сурәтләгән геройның аянычлы язмышы аша шәхес белән тирәлекнең бердәмлеген, тирәлектә явыз көчләр өстенлек иткәндә кешенең беркайчан да азатлыкка, хөрлеккә юл ала алмавын исбатлый.
Н.Фәттах үзе яшәгән заман, үзе кичергән хәлләр турында барыбызны да уйландырырлык, дулкынландырырлык әсәрләр иҗат итүен сиксәненче-туксанынчы елларда да дәвам итә. Сугыш елларының ул вакытларда әйтергә ярамаган олы фаҗигасен, гади хезмәт кешесенең үз илендә коточкыч хәлләргә юлыгып, җәмгыятьтән, кешеләрдән ярдәм ала алмый бәргәләнүе, интегүе, боларның сәбәпләрен тирәннән тикшерү, шуны ачарга омтылу шул заманның тәнкыйтьчеләрен дә шөбһәгә салган "Артта калган юллар" ("Кырык дүртнең май аенда") повестенда чагылса, ниһаять, укучысына барып ирешкән "Кичү" исемле романында да Нурихан Фәттах әлеге теманы дәвам иттереп, сугыштан соңгы еллар тормышы белән бәйләнешле бик җитди мәсьәләләрне күтәрә. Әсәрдә тоталитар системага корылган гаделсез җәмгыятьтәге чәчәк аткан әхлаксызлык, икейөзлелек, караклык, хәерчелек күренешләре ачып салына, әдәби тасвирлана, тәнкыйть ителә. Әдипнең балалык, яшьлек елларының да нәкъ шул чорга туры килүе үз күргәннәренә һәм кичерешләренә таянып язуы эпизодларның тормышчан дөреслеген тагын да көчәйтә.
"Кичү" романының дөньяга килү тарихы да катлаулы һәм кызыклы. Әсәрнең язылу вакыты 19561962 һәм 1988-1990 дип куелган. Китапта бирелгән сүз башында автор болай ди: "... роман-эпопея дүрт кисәктән торырга һәм сугыштан соңгы еллардагы татар тормышын чагылдырырга тиеш иде. Мин тормышны әз генә дә бозмыйча, бизәмичә күрсәтергә, һәр нәрсәдә, аеруча халык тормышын һәм милли мөнәсәбәтләрне тасвирлаганда дөреслекне ярып салырга тиеш идем.
Роман баштарак "Таяныч" дип, соңга таба беркадәр китапчарак "Хыял вә хәят" дип аталды. Әлеге исемнәрдән күренеп торганча, өстебезгә бик авыр йөк алмакчы идек без. Ләкин, нихәл итмәк кирәк, чынбарлык хәтта хыялдан да көчлерәк булып чыкты. "Хыял вә хәят"ны 1963 елга кадәр яздым да, ары дәвам итәргә куәтем җитмичә, тукталып калдым. Ул елларда бар нәрсәне буып торган милли террор һәм рәхимсез мохтаҗлык әсәремне тиешенчә очлап чыгарга ирек бирмәде, мондый сүзләр хәзер аклану булып аңлашылмас дип уйлыйм. Чөнки дөресе шулай" (3-4 б.).
Шулай итеп, илленче еллар уртасында ук языла башлаган әсәр фәкать туксанынчы елларга кергәч кенә үзенең укучысын эзләп тапты, әмма әлегә кадәр укучыга да, язучыга да җәмәгатьчелекнең бу әсәр турындагы фикерен ишетергә насыйп булганы юк.
Романда вакыйгалар Башкортостанның Яңавыл якларында барса да, аларны күп татар авылларында сугыш беткән елларда булып үткән вакыйгалар рәвешендә кабул итәсең. Әле генә урта мәктәпне тәмамлаган яшүсмер егет Габделхәй белән без аның киләчәккә зур өметләр баглап йөргән көннәрендә очрашабыз. Аның әйләнә-тирәсендә мәктәпне тәмамлап чыккан бер төркем яшьләр, мәктәпнең укытучылар коллективы, гадиләр, эчкерсезләр, дәрәҗә саклап йөрүчеләр, хәйләкәрләр, икейөзлеләр, туклар һәм ачлар... Болар бөтенесе, романдагы вакыйгалар тормышка сабыйчарак беркатлырак карый торган саф, намуслы, чиста күңелле Габделхәй күзәтүләре, бәяләмәләре рәвешендә әсәрнең сюжетына үрелеп алып барыла. Әлбәттә, монысы аның әдәби алым гына. Җентекләбрәк карасаң, мондый алым артында һәр сүзен, һәр җөмләсен нык уйлап, нык исәпләп сөйләүче, анык кына иҗтимагый һәм сәяси позицияләрдә торучы, шул чорның киеренке, катлаулы тормышын объектив сурәтләүче, социалистик реализмның "законсыз законнарын" тәнкыйтьләүче авторның үзен дә күреп була.
Әсәр бер төркем яшүсмер егет-кызларның шау-гөр килеп, мәктәпне тәмамлау — чыгарылыш кичәсенә әзерләнеп йөрүләре белән башланып китә. Бу яшьләрне алда куанычлы хәбәрләр көтә. Бу шатлыкларның беренчесе — урта белем турында өлгергәнлек аттестаты алу, икенчесе — классташлар, укытучылар белән җыйналып, чыгарылыш кичәсендә утыру, ә өченчесе — югары уку йортына керү. Яшьләрнең куанычына аларның үзләре кебек үк саф, чиста язгы табигать тә кушыла һәм геройларның эчке һәм тышкы дөньяларын тагын да мул, тагын да күркәм итә. Ләкин олы тормыш юлы, яшьләр көткәнчә, алай ук ал да гөл түгел икән. Әйләнә-тирәдәге дәрәҗәле абзыйларның үз исәпләре гел яхшыдан гына булып чыкмый. Шундыйларның берсе — хәрби эшкә катнашы булмаса да, һәрвакыт погонсыз китель белән фуражка киеп йөрүче мәктәп директоры Василий Михайлович (Вәсби Алдынский). Башыннан алып аягына кадәр формалист булган бу кеше, укытучы буларак әллә ни мактарлык булмаса да, ни сәбәптәндер, директор буларак, бөтен районда, республикада яхшы исәптә. Чөнки ул өстән төшерелгән күрсәтмәләрне бернинди каршылыксыз үтәп, район җитәкчеләренең күңелләрен күрә, ә үзенә буйсынучыларны кулында кысып тота белә. Мәктәп эшләрен дә ул бик оста оештыра. Әнә чыгарылыш кичәсен нинди мул итеп үткәрә: таныш-белеш, дус-ишләре — берсе дә гади кеше түгел — кайсы склад мөдире, кайсы колхоз рәисе, кайсы ит комбинатында бухгалтер. Мондый дуслар булганда мәктәп директорының тормышы да гөрли, килгән кунакларны да сыйлап була.
Вәсби Алдынский тоталитар режимга каршылыксыз яраклашкан кеше. Кайчандыр Габделхәйләр кебек ул да шигырьләр язгалаштырган, ләкин шигырьләре тәнкыйть ителгәч, бу һөнәрен ташлаган һәм шуның аркасында үзенә янаган төрмә куркынычыннан котылып исән-имин калган, тора-бара укытучылыгын да ташлаган, тимер юлга эшкә кереп, Яңавыл халкы черек бәрәңге ашаганда, ул "пух" итеп яшәгән, дус-ишләре ярдәме беләнме, авыру-сырхауга салынып йөргәнгәме — сугышка барудан да котылып калган. Ә хәзер аның төп максаты — бөтен ил күләмендә уздырыла торган "интернациональ процесс"ны, "национальный мәктәптән урысчага күчү"не оештыру: "...вапшем безне татар мәктәбе харап итә... безнең өчен иң дөрес юл — әкренләп татар мәктәпләреннән урысчага күчерә бару... Нигә безгә артта калырга? Так вот, башка җирләрдә татар мәктәпләре бетә. Без кемнән ким? Без үзбәк тә түгел, әрмән, грузин да түгел. Без — татарлар! Без беркайчан да сыната торган халык түгел" (28-29 б.).
Вәсби Алдынский — Василий Михайлович — үзе күптәннән инде "урыс", халык аның чын татарча исемен дә оныткан, сөйләшүе дә урыслашкан, хәтта "бөек милләт вәкиле" рус теле укытучысы Антонина Семеновна аның портреттагы дәрәҗәле кешенеке кебек итеп үстерергә тырышкан мыегын күреп: "Бу мыегыгыз белән Сез татар-монгол игосы заманнарындагы кысык күзле варварларны хәтерләтәсез",— дигәч, анысын да кырып ташлый һәм, шулай итеп, үзенең "татарлыгыннан" тулысынча котыла. Н.Фәттах әсәрдә җитәкче-коммунист образын сатирик планда сурәтли һәм шуның белән Гаяз Исхакый ("Җан Баевич"), Ф.Әмирханнардан ("Шәфигулла агай") килгән традицияләрне дәвам итә. Чит милләт гадәт-йолаларын үзенә күчерергә теләүче Җан Баевич белән марксизм-ленинизм тәгълиматын үзенә һәм гаиләсенә фанатларча тагучы Шәфигулла агайлар кылган гамәлләренә чын күңелдән ышанып йөрсәләр, Вәсби Алдынский һәр эшен, һәр хәрәкәтен уйлап, максатчан бер план белән башкара.
Әсәрдә аеруча кискен куелган мәсьәләләрнең берсе — тел һәм милләт язмышы. Хөкүмәтнең яңа "реформасы"н әсәрдәге геройлар курку катыш шомлану белән көтәләр. Чөнки бу реформа күп кешеләрне эшсез калдыра: татар бакчалары, мәктәпләре ябылу куркыныч астында. Габделхәй, Сәкинә кебек талантлы яшьләрнең үзләре теләгән һөнәрләре буенча югары уку йортларына керү юллары бикләнә. Әсәрдә урта мәктәпне "бик яхшы" билгеләренә генә тәмамлаган Габделхәйне, ул фәкать татар милләтеннән булганы өчен генә, алтын медальдән мәхрүм итүләре үзе бик күп нәрсә хакында сөйли түгелме соң?
Романда сугыштан соңгы еллардагы авыл игенчеләре тормышын сурәтләүгә зур урын бирелгән. Инде сугыш беткәнгә байтак вакытлар узса да, бу җирләр сугыш явы астында калмаган булсалар да, татар авылы "фашист гаскәрләре ватып-җимереп киткән украин, белорус авылларын" хәтерләтә. "Кое сиртмәсе янындагы яртылаш җимерелгән мич калдыгы, очы сынган ялгыз чыршы — барысы да, барысы да сугыш елы киноларындагы, фотоларындагы кебек. Тик менә күккә күтәрелгән төтен баганалары күренми дә, җир өстендә аунап яткан мәетләр генә юк... Кайчандыр бай, купшы булган, хәзер инде тәрәзәләре аркылы-торкылы такталар белән кадакланган, такталары каерып алынган бу нык, таза, ләкин үле йорт яныннан узганда Габделхәйнең күңелендә чиксез кызыксыну да, курку-шомлану да уяна торган иде. Бу турыдан ул тиз-тиз генә узып китмәкче булды һәм җансыз-өнсез, әмма каберлек сыман серле истәлекләр белән тулы тәрәзәләргә, кәрнизләргә озаклап карамаска тырышты" (176 б.).
Гади игенче өенә керсәң — анда шыксыз хәерчелек. Габделхәйнең картәтәләре ачлыктан тилмерә, ә бит өйдә көн-төн колхоз кырында тир түгүче таза-сау өч кеше бар. Бала-чагасы да эштә. Гаиләгә азрак файдасы булмасмы дип чабата тугучы картәтәгә "чабата" налогы салу белән яныйлар. Башта "каңсамул", аннан "фартия", аннан "ата каманист" булып киткән, сугыштан яраланып кайткан яшь бабай көн-төн колхозда көч түгә, ләкин аның да көнлек хезмәт хакы 300 грамм оннан артмый. Әсәрдә үз халкын, игенчене өметләндереп, алдап, талап, колларча бил бөктереп яшәргә мәҗбүр иткән тоталитар система бөтен ялангачлыгы белән күз алдына килеп баса. Авыл халкы мондый тормыштан канәгать түгел, ләкин бу хәерчелектән, коллыктан чыгу юлларын да таба алмый. Законнар аны тулысынча авылга бәйләп куйган. 
Габделхәй кебек яшүсмерләр килеп туктаган поездларда таза-тук чырайлы, тишексез, ямаусыз, матур киемле кешеләрне күрәләр дә бит, бу кешеләр кебек булу өчен читкә китәргә, ә читкә китәр өчен паспорт кирәк. Тоталитар хакимият ач-ялангач крестьянны җиргә мәҗбүри бәйләп тоту юлын тапкан — крестьянга паспорт бирелми. Кабаладан чыгасың килә икән, "дус-иш" тап. Ә дус-иш, кода-кодагый кулында бөтен нәрсә, хәтта закон үзе дә. Тыныч кына, матур гына җайлаша белсәң, Дәүләтгәрәй абыйлар кебек мул тормышта яшәрсең, ә бәлки Сафин Мунавир Мухлисовичлар кебек үсеп "кеше" дә булып китәрсең. Яшь егет кайсы юлны сайлар? Дөрес, аңа "милләте башкорт" дигән паспортны ясап бирәләр бирүен... Ләкин Габделхәй үзе татар булгач, аның мондый документны аласы килми. Аннан соң бу билгесезлектән, хәерчелектән ничек котылырга инде дип йөргәндә, кемнәрдер, "хәрби училищега китәрсең" дип, егетнең киләчәген хәл итеп куялар. Мондый "шатлыклы" көннәрдә биек трибунадан иптәш Сталин да "бәхетле" Габделхәйгә аталарча кул болгаган сыман тоела. Язмыш кемнәр тарафыннандыр хәл ителгән, киләчәгең матур — тик син милләтеңнән, иманыңнан, телеңнән баш тарт, меңләгән хәерчеләрне, ач-ялангачларны гына күрмә. Шулай итеп, Габделхәйгә дә милләтнең бик күп талантларын йоткан зур машинаның бер шөребе генә буласы кала. Әлбәттә, рухи яктан азатлыкка чыгарга омтылган яшь егет үзенчә тартыша, каршылык күрсәтә, курка-курка гына булса да, "зур абыйлар"га үз фикеренең дөреслеген расламакчы була. Явызлык, гаделсезлек дөньясында якты нур булып торган Габделхәй, Сәкинә, Былбылларның самими саф хисләре, уйлары, кылган гамәлләре укучы күңелендә киләчәккә өмет чаткысы да уята.
Нурихан Фәттах бу әсәре белән үзе яшәгән чорда хакимлек иткән тоталитар системаның чын йөзен ачып, аның милләт иреген, шәхес иреген буып торуын, гади халыкны, аерым милләтләрне коллыкта яшәтү яисә бөтенләй юкка чыгару өчен бөтенесен эшләргә сәләтле икәнлеген күрсәтә алды. Әдәбиятта социалистик реализм өстенлек иткән бер чорда Нурихан Фәттах "Кичү" романында бик күпләрне борчыган проблемаларны күтәрде һәм аларны хәл итүнең үзенчәлекле юлларын эзләде. Милләтнең, гади хезмәт кешесенең, авыл халкының авыр язмышын, фаҗигасен сурәтләп, әдип хакимият һәм шәхес мәсьәләсен әнә шулай драматик яссылыкта куя. Яшь кешенең үзе яшәгән мохит белән каршылыкка керүе, шуның нәтиҗәсендә җан авыруы алу, рухи гариплеккә дучар ителүнең сәбәпләрен автор шул чорның үзеннән эзли. Үзе яшәгән җәмгыять белән каршылыкка кереп, авыр язмышка дучар ителгән геройлар дөнья классик әдәбиятында да, аерым алганда, немец әдибе Герман Гессеның "Дала бүресе" ("Степной волк") романының төп герое Гарри Геллер, француз әдибе Эрве Базенның "Өметсезлек утравында яшәүче бәхетлеләр" ("Счастливцы с острова отчаяния") фәлсәфи-сатирик романында Ральф Глэд очрый. Бу роман авторлары мохит белән шәхеснең үзара тыгыз мөнәсәбәтләре мәсьәләсенә тукталып, геройларның җан авыруын "дәвернең үз авыруы", "җитди неврозы" икәнлеген ачык күрсәтәләр. Төрле чор, төрле милләт, төрле буын вәкилләре — Гарри Геллер, Ральф Глэд, Габделхәйләрне шәхеснең җәмгыять белән аңлашуы, гармониясе булачак дигән эчке бер өмет чаткысы берләштерә. Тормышта үз урынын табарга тырышып та, таба алмаган, рухи яктан гарипләндерелгән, шәхес буларак кимсетелгән буын белән Габделхәй, "Итил суы ака торур" романындагы икенче бер төп герой Тотышка да, "Артта калган юллар" ("Кырык дүртнең май аенда") повестендагы Хәмдиягә дә охшый. Ләкин дин йолалары, ыру, дәүләт тәртипләре никадәр генә каты булмасын, Тотыш үзенчә фикерли, үз сүзен курыкмыйча әйтә. Вакыт-вакыт үзенчә эш иткәләп тә куйгалый. Монда, әлбәттә, властьның да көче сизелә, чөнки ул — би баласы. Габделхәй исә, кол дәрәҗәсендә булса да, яши, ләкин үзе теләгәнчә уйлый да, фикерли дә алмый. Бары тик тантана иткән власть ялчыларына карата ризасызлыгын үз эченә яшереп киләчәккә өмет чаткысы белән карарга гына кала аңа. Ә инде тоталитар системаның үти алмаслык законнары белән каршылыкка кергән Хәмдиянең шул җәмгыятьтә яшәү хокукы да юк. Н.Фәттах үзенең бу әсәрләрендә төрле чорда, төрле җәмгыятьтә яшәгән кешеләрнең, шәхесләрнең язмышларын, бу аянычлы язмышны тудырган катлаулы сәбәпләрне ачыклый. Н.Фәттах үзе яшәгән чорның, тирәлекнең фаҗигасен тойган әдип. Аның геройлары нинди генә аянычлы хәлләрдә калсалар да, үзләре яшәгән тирәлеккә ризасызлык белдерә алмыйлар. Фәлсәфи экзистенциализмның нигезен салган С.Кьеркегор фикеренчә, "кеше җан кебек үк һәрвакыт аянычлы хәлдә тора. Ә аянычлык, һичшиксез, баш күтәрүгә, демонизмга китерергә тиеш. Шәхеснең мөстәкыйльлеккә омтылышы никадәр югарырак булса, аның чарасызлыгы да шулкадәр зур була. Шәхес үзен тудырган көчкә каршы көрәшә башлый, һәм гомумән, яшәешкә, аңга, тирәлеккә каршы көрәшә" ("Человек как дух постоянно находится в состоянии отчаяния. А отчаяние обязательно должно привести к бунту, демонизму, наконец. Чем выше сознание личности, которая стремится быть сама собой, тем большим становится ее отчаяние — оно становится в конце-концов чем-то демоническим. Личность бунтует против той силы, которая ее основала, и вообще против всего бытия, против всего существования").
Ни өчен Ницше, Бальмонт, Рәмиев, Бабичлардан килгән демонизм Н.Фәттах геройларында юк? Әсәр геройлары Хәмдия, Габделхәй, Тотышларны аянычлы хәлдә калдыруы әдипнең аларны ирекле шәхес итеп күрергә теләмәве дигән сүз түгелме? Тәнкыйтьче Г.Халит Дәрдмәнд иҗатын анализлап, шагыйрь тарихи процессның трагедиясе якын булуын һәм кешенең аңа каршы тора алмавын аңлап язды дигән иде. Н.Фәттахның "Кырык дүртнең май аенда" повесте, "Кичү", "Итил суы ака торур" романнары геройларының үзләре яшәгән җәмгыятькә каршы күтәрелергә батырчылык итмәүләрен дә Гали Халитнең Дәрдмәнд иҗатына биргән бу бәяләмәсе белән аңлатырга мөмкин булыр иде.
ТАРИХИЛЫК ЮЛЫННАН
Әдәбиятның төп бурычы, барыннан да элек, үз заманын, хәзергене иҗади чагылдыру, үз чорының тормышчан мөһим бурычларын аңлау һәм халыкны дулкынландырган сорауларга сәнгать сүзе белән дәлилләп җавап бирү. Чын сүз остасы, сизгер һәм киң карашлы әдип заман куйган олы идея-эстетик бурычлардан читтә яшәми: ул иҗтимагый тормышта барган тарихи үзгәрү, яңару процессының иң алдынгы сафында бара.
Әлеге җәмгыятьнең хәзерге хәлен, яшәешен, мәгънәсен үткәндәге көннәрдән, элекке үсеш тарихыннан башка тирәнтен аңлау һәм иңләп күрү мөмкин түгел. "Дөньяда тарихы булмаган халык юк ул, шулай ук тарихсыз, хәзерге заман белән генә чикләнгән әдәбият та юк. Һәр язучының иҗатында диярлек теге яки бу рәвештә тарих сизелми калмый, чөнки ансыз халык характерын дөрес сурәтләп, тирәнтен аңлап булмый. "Язучы һәм тарих", яки "Әдәбият һәм тарих" мәсьәләсе бөтендөнья әдәбиятында, шул исәптән, рус, татар һәм башка әдәбиятларда да бик мөһим иҗади мәсьәләләрнең берсе булып исәпләнә" .
Тарих һәм әдәбият үсешен аларның үзара бәйләнешләрендә генә карарга һәм өйрәнергә мөмкин. Һәр тарихи дәвер әдәби хәрәкәткә тирән эз сала. "Заманыбызның дөньякүләм әһәмиятле бу ике процессы аерым язучы иҗатының, бөтен әдәбиятның идея-эстетик яктан тагын да җитлегүенә булыша. Моны раслый торган иң мөһим факторларның берсе хәзерге язучылар иҗатында тарихилык принцибының бермә-бер көчәюеннән һәм тирәнәюеннән гыйбарәт" .
Тарихилык аерым бер иҗат методы күренеше генә була алмый. Ул — төрле заман әдипләренә хас принцип. "Тарихилыкны, бер яктан, әдипнең карашлары белән, икенче яктан, чорның тарихи эчтәлеге, аның социаль-фәлсәфи карашлары белән бәйләнгән тарихи категория итеп, үсештә карарга кирәк".
Әдәбият белеме фәнендә егерменче еллар уртасыннан алып, тарихи романистика, аның типологик нигезе, жанр төрләре турында фәнни хезмәтләр барлыкка килә. Беренче публицистик мәкаләне 1927 елда О.Немировская яза. Ул тарихи романның жанр төрләрен күрсәтмәкче була. Ләкин тикшерүгә алынган әсәрләр бик аз күләмдә булганга, бу мәкаләнең авторы зур уңышка ирешә алмый.
1930 елда А.Кашинцевның тарихи романы һәм аның төп үзенчәлекләре турында мәкаләсе басыла. Мәкаләдә күрсәтелгән тарихи романның төп ике үзенчәлеге соңрак башка әдәбият белгечләре тарафыннан тикшерелә һәм үстерелә. Кашинцев, тарихи романның төп үзенчәлеге, беренчедән, вакыт аралыгы булса, икенчедән, алынган геройлар арасында тарихка билгеле шәхесләрнең булуы мәҗбүри, ди. О.Немировская һәм А.Кашинцевның тикшерү эшләрен соңрак Л.Цырлин һ.б. тикшерүчеләр дәвам итә. В.Г.Белинскийның, тарихи үткән ул конфликтлар, характерлар, идеяләр чыганагы, дигән карашына нигезләнеп, Цырлин: "Чын тарихи роман ул чорның специфик үзенчәлекләрен чагылдырган һәм шул чор конфликтын күрсәткән роман дип атала" ,— дип язган иде.
Л.Цырлинның тарихи романистиканы художникның субъектив иҗади дөньясы принцибы белән классификацияләве әдәбият белемендә тәнкыйтькә очрады.
XX гасырда, илленче еллар уртасыннан алып, тарихи романистика жанр, идея-тематика, үткәнне иҗади танып-белү, чагылдыру юллары һәм чаралары ягыннан да үсешнең яңа этабына менә. Утызынчы еллар традициясе яшәгән һәм үскән хәлдә, бу чор язучылары вакыт ягыннан тагын да тирәнрәк чорга үтеп керәләр. Л.Александрова тарихи романистика структурасын өч төрле позициядә аңлата. Бу — чынбарлыктагы тарихи вакыйгаларны алып сурәтләү һәм аның художник фантазиясе белән бәйләнеше, романдагы вакыйгалар нигезен төп геройга бәйләп карау.
"Главное в советском историческом романе — это событийная основа, обеспечивающая его стремление к эпопее" ,— ди ул.
Тарихи роман өчен төп геройның тормыштан алынган булуы, вакыйгаларның вакыт ягыннан еракта торуы, әсәрнең нигезендә документаль чыганаклар булу икәнен дә билгеләп үтә.
Тарихи романның нигезендә тарихилык принцибы ята. Тарихи жанр өчен документальлек аеруча әһәмиятле.
"Конкретно-историческое основание той или иной эпохи, раскрытие ее неповторимого облика и колорита, характеров и типов художественными средствами и образами — важнейшая задача литературы" ,— дип язды Э.Шик.
Әгәр элегрәк елларда тарихи романның нигез сыйфаты итеп документальлек саналса, соңгы вакытта бу жанрның асылын болай аңлату берьяклы икәнлегеннән чыгып, тәнкыйтьче Э.Шик та фантазияне, автор уйланмасын бөтенләй инкяр итми.
"Вполне очевидно, что принцип историзма не исчерпывается лишь строгими и неукоснительными следованиями за документами и фактом. Важна при этом логика факта, умение придать ему художественную убедительность, верно определить направленность его, а в крупном эпическом произведении важно найти соответсвующую жанру емкость и обобщенность" .
Тәнкыйтьче В.Оскоцкий да, мәсәлән, документальлек хәзерге тарихи жанрның мәҗбүри сыйфаты булып тормый дигән нәтиҗәгә килә. Дөрес, тәнкыйтьченең бу фикере белән тулысынча килешүе кыен. Чөнки бу жанр турындагы элекке кайбер билгеләмәләрнең формаль характерда булуларын дөрес күрсәтү белән бергә, В.Оскоцкий, тарихи әсәрләрдә документальлекнең ролен бөтенләй диярлек инкяр итеп, икенче чиккәрәк ташлана. Аның уенча, тарихи романның үзенчәлекләрен билгеләгәндә "аның иң элек роман, аннан соң гына тарихи булуыннан чыгып эш итәргә кирәк". Димәк, тарихи әсәрдә иң мөһим һәм хәлиткеч момент итеп тәнкыйтьче автор фантазиясен саный, ә документальлекнең әһәмиятен бөтенләй диярлек юкка чыгара. Тарихи жанрның үзенчәлеген билгеләгәндә, В.Оскоцкий болай ди: "Иҗади күзаллауның чикләре турында түгел, ә документальлекнең чикләре хакында күбрәк сөйләргә кирәк". Ягъни тарихи әсәрдә автор фантазиясенә мөмкин кадәр күп урын бирелә, ә хикәяләүнең документаль нигезенә игътибарны пропорциональ рәвештә киметергә кирәк. Үзенең мондый уйларында В.Оскоцкий А.Толстой авторитетына таяна. А.Толстой үзенең бер чыгышында тарихи әсәрдә "безнең өчен барыннан да элек безгә кадәр килеп җиткән өзек-өзек документлар буенча чорның җанлы күренешен тудыра һәм аны аңлатып бирә торган автор фантазиясе кыйммәтле. Художник үзенең фантазиясе, үзенең интуициясе белән хәтта иң кечкенә кыйпылчыклар нигезендә дә чор турында кыю рәвештә сөйләргә җөрьәт итә" , дигән иде.
А.Толстойның бу сүзләрендә ике моментка игътибар итәргә кирәк. Бердән, әдип, чыннан да, тарихи әсәрдә автор фантазиясенең роле зур булуын күрсәтә, әмма бу хәлне конкрет сәбәп белән документаль материалның аз булуы белән аңлата. Әйе, тарихи романистка, заман яки якын үткән турында язучы әдип белән чагыштырганда, күп мәртәбә азрак фактик материал белән эш итәргә туры килә. Ә җитмәгән документаль материалны ул үз фантазиясе ярдәмендә тулыландыра.
А.Толстой фикерендәге икенче мөһим момент түбәндәгедән гыйбарәт: тарихи романист өчен никадәр әһәмиятле булса да, фантазия "җирлексез", нигезсез булырга тиеш түгел, ә киресенчә, "кыйпылчык" хәлендә генә сакланган булса да, документларга таянырга тиеш. А.Толстойга бик аз, бик фәкыйрь документлар һәм хәбәрләр буенча да чорның тулы һәм җанлы күренешен тудыра ала торган фантазия кадерле. Шундый ук хыял турында М.Ауэзов та язган. Ул тарихи романист иҗатын соңга калган юлчы хезмәте белән чагыштыра. Андый юлчы "байтактан китеп барган кәрван тукталыш ясаган урынга килеп җиткәндә, учак инде бөтенләй диярлек сүнгән була һәм ул анда бары сүнеп баручы соңгы күмер кисәген генә таба. Бу күмер кисәген ул үзенең сулышы белән дөрләтеп җибәрергә тели" .
Мондый фантазия бары тик югары тарихилык хисенә ия булган әдиптә генә була. Тарихилык принцибы язучы иҗатында автор хыялы белән документализмның үзара тыгыз бәйләнештә булуларын, бер-берсенә булышуларын таләп итә. Шунлыктан иҗат процессында һич тә аларның берсенә дә өстенлек бирергә ярамый. Чөнки андый очракта, ахыр чиктә әсәрнең идея-эстетик сыйфатына зыян килергә мөмкин.
Бу хакыйкатьне күренекле тарихи романчылар яхшы аңлаганнар. Мәсәлән, шул ук А.Толстой һәм М.Ауэзов актив иҗади күзаллауны тарихчы эше белән, бик киеренке рәвештә тарихи материал җыю, аны өйрәнү белән тыгыз бәйләгәннәр. Хәзерге иң яхшы тарихи әсәрләр шундый иҗат җимеше булып торалар.
Нык үскән тарихилык хисенең тарихи романист өчен әһәмиятен билгеләп үтеп, академик Ф.Мусин болай ди: "Ул әдипкә тарихны миф, легенда яки риваять ярдәмендә дә дөрес күзаллауга ярдәм итә ала. Аерым алганда, кайбер төрки әдәбиятларда тарихи жанрның үсеше шул хакта сөйли. Аларда тарихи әсәрләргә еш кына материал булып легенда яки риваять хезмәт итә. Шул ук вакытта бу әдәбиятларда тарихи үткәнне яктыртканда мифологик материалга кайчак документаль чыганаклар бик аз булу яисә бөтенләй булмау сәбәпле мөрәҗәгать ителә. Мәгълүм ки, бу халыклар тарихында әле фән тарафыннан да ачыкланмаган әйберләр байтак. Язучылар тарихи материал булмаганда, легенда һәм риваятьләргә мөрәҗәгатъ итәләр, дөрес, фәннең артка калуы, милли тарихның теге яки бу дәверләре турында документаль чыганакларның бик чамалы булуы кайчак әдипне шактый кыен хәлгә куя. Чөнки аның алдына шул билгесез чорны аңлау һәм күрсәтү мәсьәләсе баса. Бу мәсьәләне автор җитлеккән тарихисоциаль фикерләүгә ия булганда гына уңышлы хәл итәргә мөмкин".
Хәзерге чор язучылары документаль һәм тарихи чыганакларга актив мөрәҗәгать итәләр. 1960-1980 нче еллар прозасында ике төрле тарихи хикәяләүне күзалларга мөмкин. Аларның берсе — классик тарихи романның бай традицияләрен дәвам итә. Ф.Мусин ныклап өйрәнелгән документаль материалга нигезләнгән конкрет тарихи хикәяләүгә кергән тарихи әсәрләрдән С.Бородинның "Сәмәрканд өстендә йолдызлар", Д.Балашовның "Марфа посадница", П.Загребельныйның "Диво" һәм "Первомост", Г.Абашидзеның "Озын төн", Ә.Әлимҗановның "Махамбет угы" романнарында сюжет шул рәвештәрәк корылуын билгеләп үтә. Шуның белән бергә, бу әсәрләрдә автор фантазиясенең көчәя төшүе күзгә ташлана. Аларда автор роле үсә. Ул әле турыдан-туры, әле читләп хикәяләүгә килеп кушылу ярдәмендә төрле заманнарны үзара очраштыра. Нәтиҗәдә, әсәр композициясе тагын да катлаулана, чөнки ул дәверләр бәйләнешен, тарих белән заманның бер-берсенә үтеп керүләрен ачуга хезмәт итә башлый.
Мондый сыйфатлар тарихи хикәяләүнең безнең көннәрдә популярлашкан икенче төрендә тагын да көчәяләр. Бу төр хикәяләү документаль төгәллеккә азрак дәгъва итә һәм автор фантазиясенә киңрәк мәйдан ача. Биредә инде әсәр жанры да, проблематика да үзгәрә.
Академик Ф.Мусин фикеренчә, бу төр хикәяләү башлыча әхлакый-фәлсәфи мәсьәләләр белән кызыксына торган повестьта чагылыш таба. Моңа мисал итеп В.Пановның "Таң аткандагы шәүләләр", В.Лихоносовның "Таманьда көз", Д.Балашовның "Галиҗәнап Новгород", Ә.Кәкилбаевның "Онытылган еллар балладасы", С.Санбаевның "Миф көткәндә" повестьларын алырга була. Болардан тыш форма белән соңгы вакытта шагыйрьләр һәм драматурглар да кызыксына башладылар. Ерак үткәндәге тормышның әхлакый-фәлсәфи проблемалары, андагы рухи башлангыч белән кызыксынып, бу әсәрләрнең авторлары легендага, кинаяле сүзгә (притча) яки фольклор символикасына мөрәҗәгать итәләр. Мондый проблемалар, мотивлар һәм чаралар кайбер тарихи романнарны да җәлеп итәләр. Мисалга В.Ивановның "Бөек Русь", Г.Гулианның "Фараон Эхнатон" һәм "Афина кешесе" романнарын китерергә мөмкин.
Безнең көннәрдә тарихи жанр бик хәрәкәтчән һәм заманның эстетик таләпләренә бик сизгер. Әгәр егерменче-утызынчы һәм алтмышынчы-сиксәненче елларда язылган тарихи әсәрләрне үзара чагыштырып карасак, бу принципларның төрлечәрәк чагылуы күренер. Егерменче-утызынчы еллар әдәбиятына килсәк, андагы тарихилыкның тарих фәненә шактый якын торуы һәм хәтта аңа "буйсынуы" күзгә ташлана. Чөнки ул чор язучылары күбрәк тарихилыкның социаль аспекты белән кызыксынды. Безнең көннәрдә исә язучыларның чынбарлыкны, бу очракта тарихны шәхес аша өйрәнүгә һәм яктыртуга омтылышлары үсүе чагыла.
Билгеле булганча, элегрәк елларда тарихилык башлыча үткәнгә багышланган әсәрләргә генә хас дип карала иде, хәзер ул бер үк дәрәҗәдә заман темасын яктыртуга карый торган идея-эстетик категория итеп таныла.
Хәзерге тормышны сәнгатьчә танып белүнең тарихилыгы "художниктан теге яки бу күренешкә үзгә бер планда (аңарда иң мөһимен, мөһим булмаганын, мәңгелекне тиз үтеп китә торганнан тарихи закончалыгында, тарих агымын күзаллап аера белү) килүне генә түгел, бәлки, типиклаштыру ысулларын да, характерны үткәннең, хәзергенең һәм киләчәгенең үзара бәйләнешен чагылдырган бөтен үзенчәлекле реальлегендә ачу таләп итә" .
Әдәбиятта бары заман турында хикәяләүгә хас тарихилык юк һәм була да алмый. Сүз бары тик заман темасын яктыртканда бу принципның аерым сыйфатлары һәм таләпләренең чагыштырмача актуальрәк яңгыраулары турында гына бара.
Хәзерге тәнкыйтьтә һәм әдәбият фәнендә тарихилыкны эстетик категория итеп карауга игътибар бирелә башлады. Чөнки чынбарлыкны тарихи барлыгында һәм катлаулылыгында күрсәтүне таләп итә, бу принцип әдәбиятта сәнгатьчә эзләнүләрнең һәм табышларның да күптөрле булуын сорый.
Шул ук вакытта ул үзе дә әсәрләрдә төрле формалар һәм чаралар ярдәмендә чагылдырыла. Тарихилыкны сәнгатьчә гәүдәләндерүнең ике төп формасы бар. Берсе бу принципны тормышның үз формаларында чагылдырудан гыйбарәт һәм бу әдәбиятта киң таралыш тапкан. Тарихилыкны бу рәвешле чагылдырганда хәзерге прозада аналитик башлангычның көчәюе күренә. Бу үз чиратында хәзерге әдәби иҗатта документальлек белән психологизмның көчәюенә китерде. Тарихилыкны күрсәтүдә икенче форма шартлылыкка нигезләнә. Бу принцип синтезга омтылучы фәлсәфи фикерләү, ягъни типиклаштыру белән бәйле. Әдипләр бу формада еш кына мифка мөрәҗәгать итәләр.
Ф.Мусин фикеренчә, безнең хәзерге прозада ике төрле стиль агымы бар. Беренчесе Г.Ахунов, Б.Камалов, Э.Касыймов кебек әдипләр бер-берсенә чынбарлыкның үзен иҗтимагый-сәяси проблема һәм заманның алдынгы героена йөз тоту, хикәяләүдә шактый көчле публицистик башлангыч, пафослылык, контраст төсләрне ярату, автор позициясенең аермачык булуы, тормышта яңа белән искенең көрәшен калку итеп күрсәтү һ.б. якынлаштыра.
Икенче агым — Ә.Еники, Н.Фәттах, А.Гыйләҗевләр — тормыштагы катлаулы, каршылыклы күренешләр, шәхесләр белән кызыксыналар.
Гомумән, соңгы еллар әдәбияты синтезга омтылып, эпос рухына күчә бара. Әдәби тәнкыйть тә хәзергенең үткәннәр белән бәйләнешен күрсәтеп, әдәбиятта тарихилыкның көчәюен билгеләп үтә. Төрле дәверләр һәм буыннар арасындагы рухи бәйләнешне ачуга игътибар арта бара. Язучыларның тормыш тәҗрибәсе белән тарихи фикерләве бергә кушылуы аркасында тарихи әсәрләр туа.
Үз халкының борынгы тормышын, борынгы тарихын җанлы образлар системасында, сәнгать теле белән, кеше яшәешен, тормышны җанлы хәрәкәттә, үсештә сурәтләп биргән тарихчы-язучы Н.Фәттах иҗаты аеруча игътибарга лаек.
Шуңа күрә бу хезмәттә Н.Фәттахның тормыш материалын, тарихи процессларны өйрәнүе һәм аларның тәэсире, боларны иҗади эштә куллана белүе, тарихилык принцибына таянып, халыкчан әсәрләр тудыруы һәм бу әсәрләрнең татар әдәбиятында тоткан урыны кебек мәсьәләләрне өйрәнүе теманың әһәмиятен арттыра.
Һәр тарихи чор, моңа кадәр яшәп килгән традицияләргә таянып, әдәбият дөньясында ныклы урын алган әсәрләр тудыра һәм яңа әдәби эстетик кыйммәтләр хасил итә. Шул ук вакытта андый әсәр аның авторының бөтен иҗат юлын күзалларга мөмкинлек бирә. Н.Фәттахның җитмешенче-сиксәненче еллар әдәбиятына яңалык алып килгән "Итил суы ака торур" һәм "Сызгыра торган уклар" романнары нәкъ шундый әсәрләр булып торалар. Зур тормыш һәм иҗат тәҗрибәсе туплаган язучы буларак, Н.Фәттах бу әсәрләрен язарга тотынганда, үз алдына ныклы бер максат куя.
Н.Фәттахның тарихи романнары — катлаулы бер дөнья. Татар халкының борынгы тарихын төрле социаль катламнар психологиясе аша һәм тормышчан образларда яктырту язучының үзе сурәтләгән заман турында яхшы хәбәрдар булуын сөйли. Биредә, әлбәттә, әдипнең шәхси тормыш тәҗрибәсе дә мөһим роль уйный. Н.Фәттахның искә алынган әсәрләре дә шуны раслый. Бу романнарга язучы зур гына тормыш һәм иҗат юлы үтеп, күп уйланып һәм эзләнеп килә.
Бала чагыннан туган халкының гореф-гадәтләрен, уен-бәйрәмнәрен, тормыш-көнкүрешен үзе күреп, шунда кайнап үскән Нурихан, соңрак, Казан дәүләт университетында укыганда, тарихыбызның тагын да борынгырак катламнары белән кызыксынып китә. 1957 елда ул профессор А.П.Смирнов җитәкчелегендәге археологик экспедициядә катнашып, археологлар белән бергә, борынгы Болгар хәрабәләрен тикшерә, туфрак катламнары арасыннан килеп чыккан болгар әйберләрен — чүлмәк ватыкларын, кирпечләрен, чуен, бакыр, тимер калдыкларын үз куллары белән тотып карый. Университет укытучысы Л.Җәләй киңәшен тотып, халык теле, иҗаты, методологиясе белән дә кызыксына. Авылга кайткан саен җырлар, бәетләр, мәкаль-әйтемнәр язып килә, сөйләм үзенчәлекләрен, канатлы сүзләрне, фразаларны дәфтәренә теркәп бара. Бәетләре ике мәртәбә җыентыкларга да керә.
"Халкымның телен, гореф-гадәтләрен аңлауда, үзләштерүдә моның файдасы әйтеп бетергесез зур булды" ,— дип язды соңрак әдип.
Хезмәт сөючән, ихлас күңелле, тыйнак фидакарьлек сыйфатларына ия булган замандаш образларын иҗат иткәндә, халыкның буыннан-буынга күчеп килгән рухи мирасы, мәңгелек рухи кыйммәтләре турында уйланган язучы борынгы бабаларыбыз тарихын, икътисадын, этнографиясен, мәдәниятен, күршеләребез тарихын да өйрәнергә тотына. Аңа бигрәк тә беренче чыганаклар — үткән заманның үз кешеләре язып калдырган чын фактлар, чын вакыйгалар, Ибн-Фадлан язмалары, "Кабуснамә", Усама Ибне Мункызның "Үгет-нәсихәт китабы", "Исландия сагалары" нык тәэсир итә. Гади кешедәге фидакарьлекнең генетик һәм әхлакый тамырларын эзләгән, халыкның азатлык, хөрлек рухы чыганакларын ачыкларга омтылган язучыны әнә шул язмалар тарихның тирәнрәк катламнарына "чакыралар". Тора-бара анда тарихи күренешләр турында мөстәкыйль фикерләү сәләте, тәнкыйтьчел карашлар туа. Ул үзе дә Болгар дәүләте икътисады, һөнәрчелеге, мәдәнияте хакында тирән эчтәлекле әсәрләр язып чыга.
Моның өстенә Н.Фәттах тел тарихы белән кызыксынып китә, хәзерге татар һәм башка төрки телләр лексикасындагы тарихи катламнарны күтәрә. Үз сүзләре белән әйткәндә, "кешенең борынгы аңкарашларын, борынгы тормышын чагылдырган һәм җанлы сөйләм телендә әлегәчә сакланып килгән кайбер сүзләрнең һәм сүзтезмәләрнең "археологик" катламнарын ачып, төрки халыклар тарихына һәм этнографиясенә кагылышлы материаллар туплый" . Әдипнең фәнни юнәлештәге эзләнүләре һәм тикшеренүләре инде дистә елдан артыграк дәвам итә.
Тарихны шул рәвешчә фәнни үзләштергәннән соң, ул аны сәнгатьчә чагылдыру шөгыленә керешә. Ул бу хезмәте белән укучыларны гаҗәеп серле, мавыктыргыч дөньяга алып керә. Шулай итеп, әдип иҗатында яңа күркәм сәхифә хасил була.
Нурихан Фәттах "Итил суы ака торур" тарихи романын 1969 елда язып тәмамлый. Романда вакыйга моннан бер мең дә сиксән ел элек, 920 нче еллар тирәсендә, ягъни Болгарда рәсми рәвештә мөселман дине кабул ителгән чорда бара. Х гасыр һәм "Кол Гали" трагедиясендә гәүдәләндерелгән XIII гасыр — болар һәр икесе Урта Идел буе халыклары тарихында героик чор. Беренче һәм Икенче каганлык заманнары инде үткән, Хазар каганатлыгы да Х йөздә сүнүгә, таркалуга таба бара. Ул чорлардан, нигездә, тарихи риваятьләр, легендалар, сөйләмнәр генә сакланып калган. Ләкин тормыш тукталмый. Игенчелек һәм һөнәрчелек үсә. Идел буенда мәктәп-мәдрәсәләр салынып, китап гыйлеме, укымышлылык тарала башлый. Утрак тормышта яшәүче ыруглар саны артканнан-арта бара, яңа шәһәрләр калка, аларда төрле кабилә, ыруг кешеләре туплана. Шул нигездә яңа берәмлек — болгар халкы оеша. Ләкин боларның барысы да эзлекле рәвештә тормышка аша барсын өчен бер үзәккә туплаучы тотрыклы дәүләт булуы кирәк. Нәтиҗәдә, болгарларның феодаль катлавы Идел, Чулман, Агыйдел буйларында яшәүче күпсанлы кабиләләрне берәм-берәм үзләренә буйсындырып бер үзәккә туплап, шактый көчле дәүләт төзүгә ирешә. "Итил суы ака торур" романында Болгар иле тормышындагы әнә шул киеренке, катлаулы чор тасвирлана. 
Борынгы заманда бердәм дәүләт төзү һәм аның әһәмиятле мәсьәләләре алтмышынчы-җитмешенче елларда төрле әдәбиятларда чагылыш тапты. В.Ивановның "Башлангыч Русь" романында князь Всеславның христиан дине ярдәмендә төрле ыруларны берләштереп, хазарларга каршы сугышы, казах язучысы Ә.Әлимҗановның "Махамбет угы", "Яучы", кыргыз язучысы Т.Касымбековның "Сынган ук" романнарында ыруларны бер-берсен юк итүләреннән коткарып калу өчен русларга кушылуы тасвирланды.
Н.Фәттах та "Итил суы ака торур" романында бердәм Болгар дәүләтенең оешуын күрсәтүне төп максат итеп куя. Моның өчен әсәрдә башта әлеге идеянең туу җирлеге тасвирлана. Шул максатта автор борынгы бабаларыбызның тормыш-көнкүрешен, шөгыль-кәсепләрен, йолаларын, гореф-гадәтләрен, яу күренешләрен, ырулар арасындагы мөнәсәбәт бәйләнешләрен җанлы итеп сурәтли. Г.Ибраһимовның "Казакъ кызы", М.Җәлилнең "Алтынчәч", М.Ауэзовның "Абай" әсәрләрендәге кебек ук монда да таркау кабиләләр көрәше, ыру тартышлары, интригалары шактый зур урын ала. Шуңа күрә әсәрдә, гомумән, тарихи романнардагыча, бердәм дәүләт булдыру юлларын, бердәмлекнең зарур булуы кешеләр аңында, психологиясендә ничек чагылуын ачыклауга зур игътибар бирелә. Н.Фәттах реалист язучы буларак, әсәр үзәгенә халык тормышын, аның теләк-омтылышларын куя, тарихи-иҗтимагый, сәяси вакыйгаларның кеше язмышы аркылы чагылышын сәнгать чаралары белән ача. Моның өчен автор игенчеләр, көтүчеләр, балыкчылар, сакчылар, сугышчылар, сәүдәгәрләр, табиблар, чичәннәр, дин әһелләре һәм башка социаль катлам вәкилләре, һөнәр ияләре белән беррәттән төрле ыру башлыкларын да гәүдәләндерә. Аларның эш-гамәлләрен, уй-тойгыларын конкрет тасвирлый. Ерак тарихи үткәнне хикәяләгән әсәрләр татар әдәбиятында элегрәк тә бар иде. М.Галәүнең "Болганчык еллар", "Мөһаҗирләр", Г.Ибраһимовның "Казакъ кызы" романнары, М.Җәлилнең "Алтынчәч" поэмасы язучыга күпмедер дәрәҗәдә тарихи әсәрләр язуга этәргеч бирә.
Г.Ибраһимов "Казакъ кызы" (1924) әсәрендә казах халкының үткәндәге тормышы, гореф-гадәтләре белән таныштыра, беренче булып, гаилә һәм җәмгыять изүенә каршы баш күтәргән мөселман хатынкыз образларын иҗат итә һәм казах халкын ырулар сугышыннан саклап калу өчен аларны берләштерү зарурлыгын, берләшү юлларын күрсәтә. Легендар үткәнне сәнгатьчә яктырту ягыннан игътибарга лаеклы тагын бер әсәр — М.Җәлилнең "Алтынчәч" поэмасы (1936). Аның нигезендәге вакыйгалар чынбарлыктан ерак китмиләр. Поэмада Алтын Урдадан Идел буена килеп Казан ханы булган Мөхәммәтнең Идел буендагы җирле халыкларны үзенә буйсындырып, алардан көчләп ясак җыюы, җирле халыкны төрлечә җәберләве бәян ителә.
Әсәрнең төп герое Җик-Мәргәннең дә әтисен һәм туганнарын хан кешеләре үтергән була. ҖикМәргән, җирле халыкны бергә туплап, ханны тар-мар итә.
"Итил суы ака торур" романында Х йөз башы, төгәлрәк әйткәндә, 922 еллар тирәсе алына. Автор үзе дә романга сүз башында: "Татар халкының бай тарихы бар. Диңгездән бер тамчы су алган кебек, менә шул бай тарихтан мин дүрт-биш елны аерып алдым. Дүрт-биш ел тарих өчен генә түгел, аерым кеше гомере өчен дә бик аз вакыт. Ләкин мин алган дүрт-биш елның әһәмияте татар тарихы өчен чиксез зур" ,— дип белдерә.
Төрле елларда язылып, төрле тарихи чорны чагылдырган бу әсәрләрдә, язучылар тарих өчен әһәмиятле вакыйгаларны тасвирлау белән бергә, бер максатны — ыруларны берләштерү идеясен алга сөрәләр. Башка әсәрләрдәге кебек, Н.Фәттах романында да вакыйгалар халык, ил тормышында бик болгавыр һәм киеренке вакытта бара.
Романның төп конфликты да тарихи чынбарлыкка нигезләнгән. Әсәр башта ук Акбүре ыруы башлыгы Күрән би белән Утташ кам арасындагы эчке көрәш белән башланып китә. Ыруның үз эчендә башланган каршылык, вакыйгалар белән бергә үсеп, Алмыш хан белән хазар патшасы арасындагы каршылыкка әйләнә. Утташ кам — ыруның дин башлыгы. Тәңре белән алыш-биреше булган, йола сагында торучы кеше. Ә ыруның көнкүрешендәге яңа шартлар, утрак тормышта яшәү, җитештерү һәм сәүдә үсеше, чит халыклар белән аралашу, Идел буендагы гарәп Алласы белән төрки Тәңресе арасында башланып киткән ярыш, гыйлем, укымышлылыкның таралуы күп кенә борынгы йолаларның да, Тәңренең дә көчен киметкән. Утташ кам сихерләре генә Ак бүре ыруына иминлек тәэмин итә алмый. Шуңа күрә Күрән би белән дин башлыгы арасында каршылык кискенләшә. Әсәр башында каршылык ачыктан-ачык бәрелешкә барып җитми әле. Утташ кам хәйләсен бик оста кора. Дин һәм аның әһелләрен без, гадәттә, кешеләрнең, илнең, ил хуҗасының тынычлыгын саклаучылар итеп күрергә күнеккәнбез. Ил хуҗасы өчен ул — ныклы терәк, авыру өчен — табиб, ярдәм кирәктә, ул — киңәшче. Ләкин Н.Фәттах әсәрдә моның киресен күрсәтә. Утташ камны кешеләр арасында коткы таратучы, ыруның бердәмлеген җимерергә тырышучы итеп тасвирлый.
Шуның өстенә Акбүре ыруының башы Күрән би, өлкән хатыны үлгәч, ыру йоласы буенча Утташ кам кызы, бинең яшькә иң өлкән хатыны Каракүз урынына беренче тапкыр йола бозып, өлкән хатын итеп Койтым бикәне билгели. Шул нигездә Күрән би белән дин башлыгы арасында каршылык тагын да кискенләшә. Утташ кам яшертен рәвештә үч алырга мәҗбүр. Мәсьәләнең әнә шулай куелышы тарихи барышка туры килә. Хәйләсен тормышка ашыру өчен Утташ кам төрле төшләргә, ырымнарга таяна. Халыкның теләсә нәрсәгә эчкерсез, гөнаһсыз ышанырга әзер торуыннан бу мәкер иясе бик оста файдалана: алдый, әшәке уйларын гамәлгә ашырырга омтыла һәм үзенә иярмәүчеләргә карата үч саклый. Ул Тотышның яраткан Йолдыз кашкасын суйдыра, Күрән бинең властена, байлыгына, гаиләсенә хуҗа булырга омтылып, төрле мәкерлекләр эшли. Ләкин ул күп очракта көчсез кала. Халык аңа түгел, дөреслек, гаделлек ягында торучы ил хуҗасына иярә. Автор Күрән би һәм Утташ кам образлары ярдәмендә гаделлек сагында торучы, ил агасы, ил башлыкларының халык белән булган мөнәсәбәтен күрсәтә. Ил агасының гадел яки гаделсез булуы кешеләргә, җәмгыять үсешенә йә кире, йә уңай тәэсир ясый, чөнки аларда көч, аларда власть. Бу проблеманы күрсәтүдә әсәрдә алынган Алмыш хан образы да әһәмиятле роль уйный.
Әсәрдә сурәтләнгән Алмыш хан — тарихи шәхес. Документлардан аның 913-922 еллар арасында Болгарда ханлык иткәнлеге билгеле. Автор аны, бер яктан, усал, каты куллы монарх итеп бирсә, икенче яктан, демократик карашлы, алдынгы фикерле дәүләт эшлеклесе итеп тә сурәтли. "Аның еракка төбәлгән ач күзләренә Чулман буе гына түгел, хазары-ние белән бөтен Итил буе, далалар күренә башлады" (149-150 б. ),— ди автор аның турында. Болар һәммәсе дә ханның сыйнфый табигатеннән килә. Шулай да әсәрдә авторның төп әйтергә теләгәне Алмыш ханның үз кул астындагы ырулар белән үзара мөнәсәбәтен ачканда күбрәк чагыла. Алмыш ханның ыруларны үзенә ныклап буйсындырырга теләве ыру башлыкларын, әлбәттә, куандырмый, киресенчә, пошаманга гына сала. Ханның бу якларга килергә җыенуын ишетү үк, мәсәлән, Күрән бинең күңел тынычлыгын юкка чыгара. Бу хакта автор болай яза. Хәбәрне ишеткәч, "Күрән бинең чәчләре үрә торды. Күрән бинең куллары, аяклары калтыранды. Суларга тын җитмәде, уйларга уй җитмәде. Аның тиз генә өстен-башын киенеп, коралларын алып каядыр чыгасы да килде, хатыннарын, балаларын, ырудашларын булышка чакырып, бөтен катауга, бөтен җир-суына сөрән дә саласы килде. Кулына утлы куздай пешерә торган битекне тотып, ул әрле-бирле йөренде, тешләрен шыгырдатты, башындагы чәченә ябышты, ыңгырашыпыңгырашып алды" (83 б.).
Алмыш ханның килеп төшүе әсәрдә тагын да тәэсирлерәк сурәтләнә. "Тигез, ачык, күркәм яланда — катаудагы меңләгән күзләр алдында — әйтерсең тиз арада кара урман калкып чыкты, әйтерсең берничек тә үтеп булмастай тау-таш калкып чыкты!" (85 б.)
Алмыш гаскәренең бу якларга килеп чыгуы ыру башлыклары тарафыннан афәт рәвешендә кабул ителсә, ханның үзенә исә бу сәяхәт зур шатлык китерә: "Ул җиңде, бөтенләй диярлек кан коймыйча, туздырмыйча-яндырмыйча җиңде. Мондый җиңүләр еш булмый, мондый җиңү теләсә кем кулыннан килми. Менә аның килеп күренүе булды, дошман куркып, коты алынып, шундук бил бөкте. Күрдегезме Алмыш ханның көчен!" (107 б.)
Алмыш ханның ыруларны үзенә буйсындыруы әсәрдәге төп вакыйгалар агышына этәргеч була. Бу процесс, беренчедән, хан белән ырулар арасындагы мөнәсәбәтләрне ачыклый. Икенчедән, әлегә кадәр һәр ыру үзенең көндәлек мәшәкатьләре белән генә яшәсә, хәзер инде алар алдына башкарак мәсьәләләр баса, әйтик, Акбүре ыруы, җиңелүен аңлап, Алмыш ханга буйсынса, Ямгырчы би астыртын эш йөртү ягын карый. Ямгырчы бинең максаты — хан байлыгын үзенә тартып алу булса, Алмыш ханның исәбе тагын да зуррак. Ул бөтен Чулман буен үз кулына, бер йодрыкка тупларга, шуның белән байлыкны алырга тели. Башка ыруларны үзенә буйсындыру нәтиҗәсендә аңа бик күп мал-мөлкәт эләгә... "...моннан соң Чулман Итилгә түгел, минем кесәгә коячак" (152 б.),— ди хан, үз комсызлыгына үзе шатланып.
Әйтеп үткәнебезчә, Алмыш хан басып алу юлы белән генә ыруларны берләштерү мөмкин түгеллеген сизенерлек зирәк фикерле шәхес итеп тә бирелә. Аныңча, төрле ырулар арасында барган сугыш-талашлар дәүләтнең хәлен авырайта гына. Акыллы дәүләт эшлеклесе Алмыш хан далада сибелеп яткан, төрле сугышлар нәтиҗәсендә бер-берсен юк иткән ыруларны берләштерүнең тынычрак юлын уйлап таба. Ул — барлык халыкларны бер дин астына берләштерү. Кешелек яшәеше өчен бары тик уңай карашларны гына алга сөргән мондый дин булып мөселман дине тора. Һәм Алмыш хан ислам динен кабул итә. "Болгар йортының ханы бер генә булган кебек, аның алласы да бер генә булырга тиеш! Бөтен ил аксакаллар, каралар, коллар, барлык ил-көн, бер генә йолага — мөселман йоласына табынырга тиеш" (197 б.),— ди ул.
Язучы Алмышның мөселман динен үз властен ныгыту, баеп калу өчен кабул итүенә дә басым ясый. "Оямны торгызырга миңа бик күп акча кирәк... Миңа ун кат, йөз кат тире кирәк" (229 б.). "Бөтен йортымны яңа дингә күчергәндә мин ата-баба йоласыннан бушка гына аерылырга теләмим. Үз иркем белән мин хәлифәнең колы булам икән, үземнең коллыгым өчен мин түләү сораячакмын. Ул миңа, ким дигәндә, биш мең динар акча бирергә тиеш булачак" (198 б.).
Мөселман динен халыкларны берләштерү өчен бик мөһим чара дип уйласа да, төп максатын тормышка ашырырга комачауламаганда, Алмыш хан башка халыкларны үз телләрендә, үз йолаларында калдыруга да каршы түгел. "Итилдә төрле балыклар иркенләп йөзгән кебек, төрле телләр, төрле ырулар иркенләп яши. Болгарда мөселманнар да, җөфүтләр дә, рум йоласын, төрек йоласын тотучылар да бар" (128 б.),— ди ул рум кешесенә. Шулай итеп, язучы аны күпмедер дәрәҗәдә уңай карашлы дәүләт эшлеклесе итеп тә бирә.
Алмыш ханның яңа дингә күчүен халык тыныч кына кабул итәргә теләми. Каршылык аеруча түбән катлау кешеләре арасында сизелә. "Кайгыдан, ачлык-ялангачлыктан башларын кая куярга белмәгән, бәгырьләре таштай каткан өйсез, җирсез кешеләр карт мәзиннең карлыккан тавышын котлары алынып тыңладылар. Янган, җимерелгән каралты-кура өстендә яңгыраган бу ят, ямьсез, аңлаешсыз тавыш аларга күктән иңгән ниндидер усал кисәтү булып, янау-куркыту булып тоелды" (200 б.). Әсәр дәвамында без геройларның ата-бабалар йоласыннан бик авырлык белән аерылып, курка-өркә яңасын — чумак йоласын, мөселман динен кабул итүләрен күрәбез. Яңа дин хан һәм аның кардәшләренә байлык китерсә, халык массасын шул ук хәерчелектә, кимсетүле тормышта калдыра.
Алмыш хан акбүреләрне җиңеп кайткач, олы җиңүгә багышлап мул һәм бай итеп үткәрелгән туй җанлы картиналар белән тасвирлана һәм төрле катлам кешеләре тормышын тагын да ачыграк итеп күз алдына китереп бастыра. "Түшәменнән идәнгәчә төрле төстәге ефәкләр салынып төшкән, ак киезләренә төрле ау күренешләре, чабып барган канатлы атлар, бүреләр, боланнар төшерелгән, төрле бизәкләр белән чуарланган биек, якты өй эчендә берьюлы меңләгән авызлар чапылдады, итләр чәйнәлде, алтын, көмеш табакларга тиеп, сөякләр, пычаклар, кашыклар шакылдады. Шунда ук теләнчеләр, аксактуксаклар, каралар... тамагы ач башка төрле ыбыр-чыбыр ялманды. Алар инде башка өйләр, башка учаклар янында булырга да өлгергәннәр, анда да сөяк-санак кимергәннәр, йә булмаса бер-ике кабымлык ит эләктергәннәр, кайберләре исә тамак чылатып та алганнар" (113 б.). Социаль тигезсезлек, иҗтимагый каршылыклар, шул рәвешчә, әсәрдә ялтырап ята. Ыруларны буйсындыру өчен алып барылган сугышларда ханнан башкаларга да өлеш чыга. Сугышчылар, мәсәлән, юлда очраган кешеләрне үтерәләр дә, сугышуларын онытып, таларга тотыналар.
Әсәрдә болгарларда сату-алу бәйләнешләрен сурәтләүгә басым ясала. Бөек Болгар йортының үзендә рус, иран, таҗик, гарәп, әрмән, хазар, яһүд, рим сатучылары белән алыш-биреш итүендә дә бу дәүләтнең нинди көч, байлыкка ия булуын күрергә мөмкин. Язучы князь Родославның туганы Святославка зур күләмдә иген сату күренешенә аерым туктала.
"Сезнең белән без — күршеләр. Үз өеңә кайгы, кыран килгәндә генә түгел, башка вакытта да күршеләр үзара дус яшәргә, барышып-килешеп яшәргә тиеш. Кенәзнең уе изге булса, сезгә урын — түрдән!" (209 б.),— ди Алмыш хан. Бу сәүдә, автор сурәтләвенчә, ике якка да зур файда китерә, мөшкел хәлдән чыгарга ярдәм итә. Бер яктан, урыстагы ачлык, икенче яктан, ике-өч еллык ашлыкларын кая куярга белмәгән Алмыш хан дәүләте. Автор ике зур дәүләт арасындагы мөнәсәбәтләрне болай күрсәтеп, уңган, тырыш халык белән акыллы дәүләт эшлеклесе җитәкчелек иткәндә, дәрәҗәңне саклап калып булуын искәртеп үтә. Ике дәүләт арасындагы ике төрле яшәешкә дә ишарә ясала. Әсәрдә сурәтләнгән болгавыр заман геройларның рухи дөньясына да эз сала, аларда каршылыклы уй-фикерләр уята. Сәүдәнең тоткарлану ихтималы, авыру-сырхау хәлләре геройлар күңеленә хәвефле уйлар сала. Яуларга нигезләнгән сюжет төгәл тасвирланган көнкүреш фонында үстерелә, өйләр, чатырлар, сырганнар, табигать күренешләре җанлы, төгәл, ачык картиналар булып күз алдына басалар. Автор хәтта кешеләрнең фикерләү рәвешен, сүз сөрешләрен, сөйләшү-көлү, елаусыкрау, сөенеч-шатлыкларын күрә, ишетә кебек. Монда да язучы иң элек тарихи мәгълүматларга, үзенең белем һәм эрудициясенә таяна.
Романда барлык конфликтлы вакыйгалар баш герой Тотышка бәйле рәвештә сурәтләнә. Әдип бу образ ярдәмендә шәхес иреге мәсьәләсен күтәрә һәм үз иреген яклый белүче шәхесләргә карата авторда соклану мотивлары да күренә. Тотыш кебек рухи яктан азатлыкка чыгарга омтылган бунтарь җанлы, гыйбрәтле һәм үзенчәлекле геройлар кырыс чынбарлыкның җанлы шаһитлары башка әдәбиятларда да күренде. Литва әдибе В.Бубнисның "Сусаган җир" ("Жаждущая земля") романында Маркаускас, урыс әдибе Борис Можаевның "Живой" повестенда Живой, башкорт әдибе Ногман Мусинның "Авылым юллары" дигән повестенда Гаяз Минһаҗевлар иҗтимагый идеалларны кабул итә алмау сәбәпле, шул чорның тәртипләре белән каршылыкка керәләр, мәхәббәтләрен, кешеләргә булган ышанычларын, туган якларын югалталар . Төрле чорларны тасвирлап язган бу әсәрләрдә төрле иҗтимагый шартларда яшәгән геройлар аша, чорның катлаулы күренешләре белән бергә, җәмгыятьнең социаль авыруын да ачык күрергә мөмкин.
Н.Фәттахның "Итил суы ака торур" романындагы Тотыш — каршылыклы образ. Кызу канлы яшь егет тормышта үз урынын табарга тели, ләкин билгесез омтылыш белән яшәгән, нечкә хисле Тотыш еш кына тирәлек белән каршылыкка керә. Аңарда хәйләкәрлек тә, астыртынлык та юк. Тотыш түбән катлау кешеләре — коллар, каралар белән дә үзен бик гади тота. Чыбыркысы белән сакчы Талутка суккач, эшләгән эшенә үкенеп, аңардан гафу үтенә; әсирлеккә эләккәч, кол Торымтай белән дуслаша; гарәп сатучысы алып барган кол кызларын күреп, "телсез-өнсез, үксез яшь кызларны кызганудан аның йөрәге кысылып-кысылып куйды. Чит, ят ыру, чит, ят тел ирләре арасында калган үз туганнары, үзенең кан-кардәшләре аңа бүреләр арасындагы куйлар булып тоелды. Кайсыдыр ягы белән аның үз язмышы да, Аппак язмышы да шушы кол кызлар язмышы белән бер тоелды" (355 б.). 
Йола кануннары аеруча Тотышның рухи дөньясына әрнеткеч йогынты ясый, аның шатлыккуанычын тартып ала. Тотыш йола кануннарының эзлексез булуын, бер очракта бар нәрсәдән көчле саналып та, икенче мәлдә алтын-байлыкка буйсынганын күреп, сизеп яши, яңа кабул ителгән мөселман диненең кешенең табигый хисләрен кимсетүенә, коллар, хайваннар хәленә төшереп түбәнсетүенә аптырап карый.
Әсәрдән күренгәнчә, Алмыш хан Тотыш алыпны бик югары бәяли, Күрән би кебек, ул да егетне дәүләтнең ышанычлы терәге итеп күрә, аңа зур өмет баглый, шунлыктан башсызлыкларын, тупаслыкларын да кичерә. Ә менә Тотышның үзенең Алмыш ханга мөнәсәбәте шактый катлаулы. Ыруын талаган, үзен тоткынлыкка алган өчен ул Алмыштан үчен кайтарырга тели. Шул ук вакытта Тотыш аның кызы Аппакны ярата. "Кемнең тоткыны соң ул — ханныкымы, әллә кызныкымы? Тик шулай да нинди татлы, нинди куанычлы бу тоткынлык!" (219 б.) Әнә шундый каршылыклы хәл геройның үз-үзен тотышын билгели. Тотыш бер арада Алмыш гаскәрләренә каршы кылыч күтәрә, икенче мәлне, Аппакны яклап, Ямгырчы би кешеләрен куып алып китә. Алмыш хан кызы Аппакны аңа хатынлыкка бирергә риза булгач, башта үз ыруының иреге өчен сугышкан Тотыш, әти-әнисенең, ыру кешеләренең ризалыгын белмәгән килеш, ыруны тулысынча мөселман диненә күчерергә риза була. Гомумән, Тотыш үзенең мәхәббәте өчен теләсә нинди авырлыкка түзәргә, теләсә нинди адым ясарга әзер. "Сез миннән көләсез, минем яратуымнан, минем кайгымнан көләсез, аксакаллар,— диде ул эчке бер ачыну белән" (334 б.) һәм Алмыш ханның кызы Айтулдыга өйләнүдән дә, тарханлык ярлыгыннан да баш тарта. Тотышның көчле мәхәббәте, кешелеклелеге аны бу тирәлектән аера һәм романтик герой итә. Үзе яши торган тирәлектә үзен ят, артык кеше итеп хис итү — бу Тотышның трагедиясе. Ул һәрвакыт үзе белән башка кешеләр арасында ниндидер киртә барлыгын тоеп яши. Әсәрнең башыннан ахырына кадәр ул шул киртәне җимерергә, яшәү мәгънәсен аңларга тели, үзен чорнап алган тирәлек белән бәйләнеш эзли. Ләкин тормышта үзен ялгыз, ярдәмчесез итеп хис иткән, көчле система тарафыннан ихтыяр көче сындырылган Тотыш көрәшче дә була алмый, аның җиңеп чыгуы да мөмкин түгел. Шуның өчен Н.Фәттах әсәр ахырында үз героен тулысынча билгесез язмышта калдыра. Әдип Тотыш образы аша бүгенге көндә актуаль булган мәсьәләләрнең берсе — гаиләдә бала тәрбияләү мәсьәләсенә туктала һәм шуның ярдәмендә татар гаиләләренең милли характер сыйфатларын күрсәтә. Күрән би белән Койтым бикә бала тәрбияләү мәсьәләсендә ыру йолаларына бик игътибар итмичә, Тотышны үз иркенәрәк куялар. Тотыш бик яшь булуына карамастан, мөстәкыйль фикерли, эш итә. Гаиләдә тәрбиянең бу юнәлештә куелуы, тора-бара Тотышның үз иркен, үз хокукын яклый белүенә, җәмгыятьтәге үзгәрешләрне, кимчелекләрне аңлый белүче шәхес булып формалашуына ярдәм итә. Ләкин кеше белән киңәшеп эшләү, гореф-гадәтләргә таяну, олыларны хөрмәт итү, акыллы фикергә колак салу кебек милли характер сыйфатларының җитмәве аркасында Тотыш әсәр геройлары — Койтым бикә, Күрән би, Алмыш хан һәм ырудашларының олы өметен — Болгар дәүләтенең ышанычлы варисы булу теләген акламый.
Роман геройлары арасында ыруның зур бәхетсезлеген дә, фаҗигасен дә, шатлык-бәхетен дә күңеле аша үткәрүче, авырлыгын да, шатлыгын да үз җилкәсендә күтәрүе белән Койтым бикә образы игътибарны аеруча җәлеп итә. Койтым бикә башыннан да үтә катлаулы хәлләр кичә. Ул коллык-кырнак ачысы татый, ыру башлыгы да булып тора. Алмыш ханның әтисе кайчандыр аның ыруын туздырган, әтисен үтергән, үзен кол иткән була. Ләкин Койтым бикә чибәр һәм акыллы булуы аркасында югалып калмый, бикә дәрәҗәсенә менә. Алмыш хан да "алтынны юлга ташласаң да алтын була икән" (135 б.), ди аның хакында.
Язучы Койтым бикәнең ыру-дәүләт эшләре белән идарә итүдәге зирәклегенә, үткен һәм җитез, акыллы, төптән уйлап эш итүче, сылу, чибәр, горур, бала җанлы булуына аеруча басым ясый. Койтым бикә образы язучыга төрле ырулар мөнәсәбәтен, яшәешләрен һәм Алмыш хан характерын ачарга ярдәм итә. Романда тасвирланган кайбер фактлар Койтым тарафыннан бәяләнә.
Н.Фәттах бу образ ярдәмендә җәмгыятьтә хатын-кызның роле мәсьәләсенә туктала. Койтым бикә кебек акыллы, иле, гаиләсе, халкы өчен борчылып яшәүче, нык ихтыярлы, кешелекнең югары әхлак сыйфатларын раслаучы, гуманлы гамәлләрне үзе яшәгән җәмгыятьтә пропагандалаучы, язмышка баш имәүче образлар татар әдәбиятында шактый үзенчәлекле чагылдырылалар. Күркәм хатын-кыз образларын Р.Батулланың "Сөембикә" романында Сөембикә, Ә.Еникинең "Әйтелмәгән васыять" хикәясендә Акъәби һәм башка бик күп әсәрләрдә санап китәргә мөмкин. Койтым бикә образы, үзенең барлык сыйфатлары белән, буыннан-буынга күчеп, Акъәбиләргә килеп җиткән көчле милли рухның башлангыч халәтен билгели.
Кайбер тикшеренүләрдә Койтым образын М.Җәлилнең "Алтынчәч"ендәге Тугзак белән чагыштырып карау да бар . Бу образларда охшашлык булу белән бергә, кайбер яклары белән алар берберсеннән аерылалар да, әйтик, Койтым бикә Тугзак кебек, үз улын ханга каршы көрәшкә рухландыра, нәселен саклап калу өчен бердәнбер исән калган оныгы Күкене — Тотыш белән Тәңкәнең улын үзенә ала, сугыш килгәч, ханга каршы ярышта иренең беренче ярдәмчесе, киңәшчесе була. Моннан тыш, Тугзак образында халыкның көчле, героик характерлы, туган ил анасы гәүдәләндерелсә, Н.Фәттах Койтым бикәне ыруның нигезен, аның бөтенлеген, берлеген саклап торучы ана итеп бирә. "Ни генә булмасын, ул бүгенге көн, иртәгесе көн белән яши иде. Яшәргә тиеш иде. Шуның өстенә ул монда Акбүредә илсез-көнсез кол булып, кырнак булып түгел, бикә булып, баш булып яши. Шулай булгач, ул инде үзенең үткәненнән бигрәк, ил-көн турында, аның бүгенгесе, иртәгәсе турында кайгыртырга тиеш түгелмени?!" (293 б.)
"Акбүре яшәргә тиеш! Тынычта, иркендә яшәргә тиеш!" (293 б.) Горур Койтым бикә, ыруныңилнең анасы, үз өстенә гаять җаваплы булган шундый вазифаны ала.
Ыру кешеләре дә бу акыллы хатынга зур ышаныч, хөрмәт белән карыйлар. Би үлгәч, "ана кортка тимәскә, ана корт үлсә — ыру бетә" дип, ил анасына олылау, теләктәшлек белдерәләр. Койтым бикә, бер яктан, Алмыш хан белән туганлашу — мәңге иминлек икәнен аңлап, шуңа бөтен көчен куйса, икенче яктан, "Син минем туган ыруымны тар-мар иттең, иремне үтерттең... ата-баба йоласын аяк астына салып таптадың. Барысы өчен сиңа Тәңренең авыр каргышы төшкән, Алмыш хан... көч, байлык иясе... хәлифә ялчысы!" (391 б.) дип, Алмыш ханга карап, ярсып, каты "хөкем" сүзе әйтә.
Тугзак ана да, тормыш һәм яшәү хакына, азатлык һәм ирек хакына, үлемнән дә курыкмый:
Хан эзләп килгән монда хәзер
Сезнең канны, минем яшемне.
Тик, улларым, шуны белегез,
Тез чүккәнче ханга кол булып,
Аягүрә сугышып үлегез! — дигән сүзләрне әйтә.
М.Җәлил поэмасы героинясы да тәнкыйтьтә "Үз уллары өчен генә түгел, ә бөтен җәйләү халкы, бөтен изелүче халык өчен шәфкатьле ана. Халык Тугзакка "туган ана, кадерле ана, шәфкатьле ана, газиз ана, бөек ана" дип эндәшә. Бу эпитетлар чыннан да Тугзак өчен оста сайланган. Ул — халыкка кадерле, шәфкатьле туган ана, ул — бөек ана" ,— дип бәяләнә.
Тугзак ана әсәр ахырына кадәр азатлык өчен көрәшкә өндәүче символик образ булса, Койтым бикә исә үз кайгысын — Тотышны югалтуны бар нәрсәдән өстенрәк күрә.
"Минем кайгым зур. Минем кайгым сине күралмаудан да, үчтән дә, кеше эшли торган барлык явызлыклардан да зуррак, көчлерәк, би. Син Кызыл ярга килеп киткәннән бирле мин ике иремне югалттым... Мин, Ямгырчы би, Күрәннән дә, Котаннан да сөеклерәк кешемне югалттым. Мин углымны — Тотышны югалттым, би! Мин колынын бүре ашаган бия кебек. Мин бәрәне тирән ярга төшкән куй кебек..." Автор бу сүзләрдә Койтым бикәнең тирән йөрәк ярасын, күңел әрнүләрен чагылдыра. Н.Фәттах романында үтә бер күңел җылылыгы белән тасвирланган образ — Тәңкә образы. Әсәрдә бу героиня турында әйтелгәннәрдән, аның аз сүзле, тыйнак, иренә тугрылыклы, авырлыкларга чыдам хатын икәнлеген беләсең. Тәңкә ир бала таба, шуның белән Тотышның нәселен саклап кала. Автор бу образ аша халыкның һәм хәятның мәңгелек булу идеясен үткәрә, шул ук вакытта кешене, кеше яшәгән чишмә башы рәвешендәрәк алга бастыра.
Романны без М.Җәлилнең "Алтынчәч" поэмасы белән чагыштырып киткән идек. Тәнкыйтьче Ф.Хатипов та: "Язмышындагы кискен борылышлар белән ул күпмедер дәрәҗәдә Йосыф һәм башка борынгы поэмалардагы геройлар юлын хәтерләтә, батырлыгы белән "Алтынчәч"тәге каһарманнарны да искә төшерә, холык-фигыле белән Ф.Хөсни геройларына да беркадәр тартымлык сизелә" ,— ди. Тәнкыйтьче Ф.Мусин исә, "автор Тотышның Аппакны эзләп йөрүләрен сурәтләгәндә, роман белән "Бабахан дастаны" арасында шактый аваздашлык сизелә" ,— дип яза.
"М.Җәлилнең "Алтынчәч" поэмасын язганда, "Йосыф вә Зөләйха" поэмасыннан да, "Таһир вә Зөһрә", "Алпамша", "Когутой эпосы"ннан монологларның Чыңгыз хан турындагы легендаларыннан да өйрәнүе билгеле". Геройларның милли үзенчәлекләрен һәм гомумкешелек сыйфатларын тагын да тирәнрәк ачу, калкурак итеп күрсәтү өчен Н.Фәттах та бу әсәрләргә мөрәҗәгать итә.
Н.Фәттах легендалар, әкият, дастаннар стиленә мөрәҗәгать итеп, драматик образлар тудыра. Аерым алганда, акбүреләрнең болгарлар белән сугышы тасвирланган, Тотышның Аппакка мәхәббәтен һәм аларның фаҗигале язмышын сурәтләгән эпизодларда бу әйбер аеруча ачык сизелә. Таһир һәм Зөһрә кебек, Тотыш белән Аппакны да бер-берсеннән көчләп аералар, аннары егет, дөнья гизеп, үзенең сөйгәнен эзли, соңыннан, инде кавыштык дигәч, алар һәлак булалар. Болай дастанча хикәяләү борынгы кешенең мәхәббәт культын чагылдыру ягыннан кызыклы.
Автор бигрәк тә Алмыш хан алыплары белән көрәш картинасын тасвирлаганда фольклор ситуацияләргә мөрәҗәгать итә. Тотыш, үз ыруын яклап, Алмыш ханның иң гайрәтле өч алыбына каршы чыга. Яуларның беренчесен, Чәкән баһадирны автор болай тасвирлый: "Чәкән алып богадай таза, арысландай көчле иде. Баштанаяк ул тимергә төренгән" (95 б.). Менә шундый алыпларның икесен дә Тотыш әкият каһарманыдай җиңеп чыга. Ханнар һәм биләр арасындагы килешү вәгъдәләренең тотрыксыз, ышанычсыз булуын күрсәткәндә, автор, борынгы мәкальне бераз үзгәртеп, әйләнмәләр куллана: "Ханга ышанма, Итилгә таянма". Алмыш хан гаскәренең якынлашуы хакындагы хәбәрнең Күрән бигә йогынтысын әдип "суларга тын җитмәде, уйларга уй җитмәде" рәвешендәге янәшәлек белән фольклор ситуацияләр тудыра, ханга һәм якыннарына мөнәсәбәтне "җиңүчеләрне елмаеп каршы алдылар, йодрык күрсәтеп озатып калдылар" формасындагы антитеза белән белдерә. Автор сурәтләвенчә, Ямгырчы бинең телдән әйткән сүзе күңелендәге асыл ниятенә капма-каршы килә. Телдән ул Күрән бине хан итәргә кирәк дип әйтсә, чынында исә, "аның үзенең хан буласы килә иде", эчке диалоглар, уй-фикер каршылыклары аркылы герой халәтенең үзгәреп торуы, хисләр контрасты, кичерешләрнең төрле юнәлеш алуы төсмерләнә.
"Әсәр агымында һәртөрле борылышлар, көтелмәгән хәлләр еш очрый. Һәр очракта да алар логик һәм психологик яктан нигезләнеп биреләләр. Еш кына автор аерым деталь ярдәмендә шундый берәр кискен үзгәреш килеп чыгачагына ишарә ясап, сиздереп куя, шул борылышны кабул итүгә укучыны психологик яктан әзерли" . "Тотыш белән Ямгырчы би арасында өч-дүрт адымлык буш урында, уртада, кып-кызыл булып дүрткел палас җәелеп ята иде. Ямгырчы би авызыннан утлар чәчеп тузынганда, Тотыш ничек тә аннан читтәрәк булырга тырышты. Аннары уртадагы әлеге палас та ике араны бүлеп тора шикелле тоелды" (312 б.). Биредә кызыл паласка игътибар юнәлдерелә, чөнки ул палас тирән баз авызын каплап торган була. Аңа басу белән, палас кинәт убыла, Тотыш базга төшеп китә.
Язучы борынгы хәятны сурәтләгәндә халык иҗаты поэтикасыннан файдалану белән бергә, язма әдәбият казанышларына да мөрәҗәгать итә. Матур әдәбиятка хас булган психологизм әсәрдә геройларның күңел дөньясын ачканда ныграк сизелә. Шул юл белән романда борынгы кешеләрнең шактый катлаулы эчке дөньясы, уй-кичерешләре алга бастырыла. "Төн уртасында үз өенә кайтып йокларга яткач, шулай да би тиз генә тынычлана алмады. Аның күңелен бертуктаусыз нидер борчып, кымырҗытып торды. Нишләптер аның эче дә пошкан кебек булды, йокысы да килми сыман тоелды. Әллә катаудагы җыр тавышлары тынгы бирмәде, әллә эт улаган тавышлар ачуын китерде. Эч пошу, борчылуга бераздан эчтәге чын авыру, сызлану-әрнү тойгысы кушылды, йокыга киттем дигәч тә ул әллә нинди куркыныч төшләр күреп саташты, йокламаган чагындагы борчулы уйлары исенә төшеп, тагын коты алынды" (82 б.).
Биредә көтелмәгән яу Күрән бинең бөтен эчке халәтен укучы күз алдына китереп бастыра, икенче бер җирдә хан тарафыннан алданган, мәхәббәте тапталган Тотышның уй-хисләре тетрәндергеч итеп бирелә. "Тәңрем! Туган җирем, туган күгем! Олуг кояш! Әйтегезче, күрдегезме сез дә аның юк булуын? Күрдегезме җөфүт каган кешеләре аны көчләп, тартып алып киткәннәрен...
Әй, болгарлар, кешеләр! Яуны күреп ничек сезнең йөрәгегез ярылмады, ничек сезнең ярсуыгыз кузгалмады?! Ник сез шуңа юл куйдыгыз?! (330 б.)
Әйтеп үткәнебезчә, Н.Фәттах романда төп максат итеп бердәм Болгар дәүләтенең оешуын күрсәтүне куя. Әмма әсәрдә төп фикер үзәккә куелып, киң планда хикәяләү белән башланса да, Ф.Хөсни әйткәнчә, "ахырга таба тарая барып, ниһаять, бәк балаларының башсыз" тәвәккәллекләрен, сөешү-мәхәббәт романтикаларын бик тәфсилле сурәтләү белән тәмамлана" . Кыскасы, Болгар җирендә барган зур тарихи процессларның үзәгендә торырга тиеш булган Тотышның бары мәхәббәткә мөкиббән киткән затка, Мәҗнүнгә әйләнеп калуы романның идея-эстетик яңгырашын бермә-бер киметә. Ә бу әсәрдә дастан алымы уңышлы файдаланылмаган дигән сүз.
Тәнкыйтьче Ф.Мусин "Итил суы ака торур" романында дастан алымы ни дәрәҗәдә кулланылуын күз алдына китерү өчен, романны үзбәк язучысы Ә.Мохтарның "Чинар" романы белән чагыштырып карый һәм болай ди: "Күп кенә таҗик, төрекмән һәм үзбәк прозаикларының дастан традицияләре, күренекле әдәбият галиме М.Пархоменко фикеренчә, заман темасына багышланган әсәрнең сюжеткомпозициясен оештыру ягыннан кызыксындыралар. Дастан сюжетының мөһим типологик сыйфатлары итеп М.Пархоменко аңарда "вакыйгаларның зур тизлек белән үсүен, конфликтларның һәм коллизияләрнең бик киеренке һәм драматик төс алуын билгели" . Ләкин янәсе Н.Фәттахка мондый сыйфатлар җитми, киеренке заманыбыз турында хикәяләү артык төс ала. Ф.Мусин Чинардагы Әчил картның олы күңелен ачу, тормыштагы һәрнәрсә өчен үзен җаваплы сизүче ил атасы итеп күрсәтү максатында дастан алымы файдаланылганын билгеләп үтә. "Әчил карт юлында очраган бер хәлгә дә битараф кала алмый, йә шатлана, йә борчыла, гаделсезлекләрне юкка чыгарырга тырыша. Шулай итеп "Чинар" романында дастан алымы заман героеның олы рухын, якты образын гәүдәләндерү чарасына әверелә" .
Халык иҗаты һәм язма әдәбият традицияләрен актив файдалану роман максатының шактый бай һәм күп төсле булуына китерә. Әйтик, романның башында ук кулланылган символик детальләр Утташ камның өеннән чыгып, кешеләр күзенә күренүе алда булачак күңелсез хәлләргә ишарә ясый кебек. Хәтта геройлар да моның шулай икәнен белеп, төшенеп торалар. "Утташ кам өеннән чыккан. Имингә генә булсын",— диделәр кешеләр пошынып" (9 б.).
Илле яшьләр чамасындагы "богадай таза, имәндәй төз, озын буйлы" Күрән бине дә "эченә корт төшкән таза имән" белән чагыштырып бирү символик мәгънәгә ия. "Кыш урталарыннан бирле инде бине ниндидер яман чир тынгысызлый. Аның эче авырта. Элеккечә инде ул чиләкләп буза да эчә алмый, терсәгеннән майлар агызып симез итләр дә ашый алмый. Язга таба исә аның эчке авыруы тагын да көчәя башлагандай булды" (11 б.).
Күрән бинең китә баруын кешеләр дә, би үзе дә эчке бер борчылу белән күзәтәләр. Моның өстенә автор елның да уңышсызын — сыгыр елын сайлап ала. "Сыгыр җылы! — диде би, көрсенеп, Утташ камның куркыныч сүзләре йогынтысына бирелеп.— Сыгыр җылында орыш күп була, дип белми әйтмәгәннәр бабайлар. Яман килере инде күренеп үк тора — бүген бишенче көн, әнә беркем юк" (15 б.).
Герой үзе эчке бер хафалану белән, камны очратуны, үзенең авыруы, сыгыр елының килүен булачак яман хәлләргә ишарә икәнлеген аңлый.
Салкын җил, яз булуга карамастан, суның булуы, авыр аякларын көчкә кузгатып бинең аска төшүе, буралап салынган манараның як-якка чайкалып торуы — бу символик детальләр герой психологиясендә чагыла һәм герой белән укучы күңелендә борчу тудыра. Болардан тыш, Күрән бине һәм аның ырудашларын бу яз сәүдә эшләренең начар булуы да шомга сала, Чулманда боз кузгалу белән, би көн дә шулай манара башына менә, киң болыннарга җәелгән су өстен күзәтә. Ул үзе генә түгел, башкалар да күзәтәләр.
Н.Фәттах әсәрдә архаизмнарны яратып куллана. Архаизмнар чорның колоритын төгәл билгеләргә булыша. Шул ук вакытта алар борынгы кешенең фикерләү рәвешен, холык-фигылен ачыкларга ярдәм итәләр.
Еш кына автор вакыйга-күренешләрне герой күңеле аша үткәреп тасвирлый. Әсәрдә табигать күренешләренә дә мөрәҗәгать ителә. Алар борынгы кешеләрнең аң дәрәҗәләрен дә, ягъни табигатьне аңлауларын, аңа каршылыклы мөнәсәбәтләрен чагылдырырга булышалар. Романның идеясен ачуда халык авыз иҗаты ядкәрләренең роле шактый зур. Әсәр исеме М.Кашгариның Идел-Чулман төркиләре, болгарлар җырлаган борынгы мәшһүр җырдан алынган, җырда Идел-йортта яшәүче бабаларыбызның үз туган җирләренә мәхәббәте, аның бай һәм гүзәл табигать белән горурлануы чагыла. Идел буйларында яшәгән борынгы болгарлар бу җирләрне үзләренең туган туфрагы дип санаган булулары күренә. Әсәрдә сүз башында җырның соңгы ике юлына "күлләрендә балык һәм бака күп булыр" дигән аңлатма бирелгән. Р.Шириязданов "Балык тәлим торур" дигән юлны "балыкны күп багар, үстерер" дип укырга тиешбез", "күлең тәкый күшәрер"нең мөстәкыйль мәгънәсен ул: "Иделдә балык бик күп, хәтта кушучлап сөзеп алырлык дәрәҗәдә булуын аңлата" ,— ди.
Татар халкы арасында бу җыр башка мәгънәдә дә бирелә.
Идел суы ага торыр,
Җиңел көймә бара торыр.
Идел кичкән ир-егетләр
Чын дусларын таба торыр .
XIV йөздә Идел буена килгән гарәп сәяхәтчесе Әл-Гарнати, Иделдәге балыкның күплегенә хәйран калып, кушучлап алырлык дигән мәгънәдә язып калдыра, бу күзлектән караганда Р.Шириязданов тәрҗемәсе тарихи чыганакларга туры килә кебек тоелса да, татар халкы арасында җырның икенче варианты киң таралган.
Ыруның исеме дә Акбүре дип аталуы белән кызыклы. Безнең бабаларыбыз арасында андый ыру булганмы-юкмы — бу турыда хәзергә кырт кистереп әйтеп булмый. Чөнки моңа фәнни мәгълүматлар табылмаган әле. Ә менә халык иҗаты әсәрләрендә бу хакта телгә алына. "Ак бүре" әкиятендә төп герой — тылсымлы көчкә ия булган урман хуҗасы Ак бүре тотемизм, ягъни хайваннарга табыну чорының җитди бер үзенчәлеге әнә шул әкияттә чагылган булса кирәк, димәк, безнең бабаларыбыз да бүрегә табынганнар һәм Акбүре ыруы булган дип уйларга мөмкин. Моны Н.Исәнбәтнең "Татар халык мәкальләре"ндәге бер легенда да раслый. "Элек кайчандыр татар халкы тау-урман арасына күчкәндә, адашып камап калган, кырылып бетәргә тиешле булганда, ниндидер ак бүре аларны үз яклавына алып, яшерен юллардан алып чыгып коткарган, имеш. Бу легенда борынгыдан килгән ышануның, ягъни ыруны башлап җибәрүче һәм аны яклаучы бүрегә табынуның кайчандыр типик күренеш булуын раслый" . Әсәр башында ук бунтарь йөрәкле, кызу канлы герой Тотыш, Утташ камга ачу итеп, ырудашлары изге итеп караган җан ияләре — бүреләрне үтертә һәм аларны изге нарат төбенә өеп куя. Егет шуның белән зур гөнаһлык кыла. Ә аннан алда Утташ кам, ялган төш сөйләп, Тотышның сөйгән аты Йолдыз кашканы корбан чалдыра. Шуның белән ул табигатькә карата зур җинаять эшли.
Әсәрдә символик образ булып ат образы тора. Фольклор традициядә ат ир-атның дусты, иң якын таянычы, юлдашы, акыллы, мәрхәмәтле җан иясе итеп бирелә. Әсәр башында ук, Тотышның сөйгән аты Йолдыз кашканы корбан чалдырып, автор әсәрдәге вакыйгаларны кискенләштереп җибәрә. Ләкин бу мәсьәләнең икенче ягы да бар. Монголларда, төркиләрдә ат азык чыганагы һәм кешегә хезмәт итүче җан иясе дә. Борын-борыннан ат бу халыклар өчен бик әһәмиятле роль уйнаган. Төрки-татар халыкларында символик мәгънәгә ия булган ат, Акбүре образларын кулланып, автор табигатькә, шуның бер тармагы булган кешеләргә, һәр төр җан иясенә хөрмәт белән карау, аны олылау кирәклеге мәсьәләсенә туктала. Киресе булганда, һәр ике якка да зур югалтулар килә. Романнан күренгәнчә, табигатькә кул күтәргән Утташ кам һәм Тотыш соңыннан үзләре дә җәзаланылалар. Кеше һәм табигать мөнәсәбәте проблемасын Н.Фәттахның башка әсәрләрендә, аерым алганда, "Сызгыра торган уклар" романында дәвам итә.
Әсәр геройлары үзләрен табигатьнең бер кисәге, бербөтеннең өлеше итеп тоялар, бу, үз чиратында, аларга табигатьнең башка өлешләре — хайваннар, җир, су, ут, үсемлекләр, кояш, ай, күк, һава һәм башкалар белән килешеп яшәргә, гармонияне сакларга мөмкинлек бирә. Әгәр табигатьнең үз эчендә гармония югалса, бу өлешләр арасында каршылык туса, бу яшәешне, тормышны аянычлы хәлләргә китерергә мөмкин. "Сызгыра торган уклар" романында Күрекле бикә һәм аның якыннары Ябалак карт теләгенә каршы килеп, балык тоталар. Икенче көнне давыл куба. Юлчылар күк иясенең ачуыннан куркып, тоткан балыкларын яңадан күлгә төшерәләр. Йә булмаса, менә өзек: "Авылларны күлдән бер ук ераклыгында корсыннар. Мал-туарны ярга якын җибәрмәсеннәр. Яр буендагы камышларны, талларны малдан таптатмасыннар! Киекне атмаска!" — дип кычкырды Ябалак карт чәрелдәп, шома саплы сөңгесе белән селтәнеп" (207-208 б.). Табигать каршында бөтен кешеләр дә тигез, аның тынычлыгын бозарга, вакытлы-вакытсыз файдаланырга, бинең дә, би баласының да хакы юк. Автор борынгы кешеләр тормышында табигатьнең ролен, бөеклеген билгели, борынгыларның гадәттән тыш көч итеп карауларын күрсәтә. Бу тасвирлар, күпмедер дәрәҗәдә, бүгенге кешенең табигатькә кыргый, вәхшиләрчә карашларында да ишарә булып тора. Автор әсәрнең буеннан-буена Болгар җиренең бай, уңдырышлы, күп җәнлекле урманнарын, күп балыклы суларын (кереш өлештә җырда да әйтелә) мактап, бүгенге көннең уңдырышсыз җирләре, җәнлексез урманнары, балыксыз, пычрак сулы күлләре турында уйланырга мәҗбүр итә, һәм автор куйган "Без кем идек? Без кая барабыз?" дигән сорау кешенең табигать белән мөнәсәбәтен ачыклаганда да килеп баса.
Ерак үткәнне сурәтләүгә карамастан, Н.Фәттах әсәрендә кечкенә генә детальне дә мөмкин кадәр төгәл бирергә тырыша, мәсәлән, "болгарларда һәм, гомумән, төркиләрдә, байрак булуы мәгълүм нәрсә", дип яза ул бер мәкаләсендә. "Ләкин ул байраклар нинди булган соң? Миңа "байрак" дип кенә котылырга ярамый, миңа аның төсен, рәсемен сурәтләргә кирәк. Төрки халыкларда байрак мәсьәләсенә багышланган махсус мәкаләне миңа бары роман журналда басылып чыккач кына укырга туры килде" .
Н.Фәттах романда борынгы болгарларның тормыш-көнкүрешен күрсәтүгә җитди игътибар бирә. Халык үзенә генә хас йолаларны тота, гореф-гадәтләрен изге саклый, ерак бабаларыбызның бәйрәм итүләре (йолык туе, җиңү туе), күңел ачуы романда бөтен нечкәлекләре белән тасвирланган. Көндәлек тормыш, кием-салым, савыт-саба, торак урыннары да әсәрдә сурәтләнә.
Шул заманга хас кыргыйлык, беркатлылык һәм башка шундый гадәтләр дә төгәл күрсәтелгән. Билгеле булганча, әдәби тәнкыйть баштарак бу романны шактый сабыр, сүлпән кабул итте. Рецензияләр өч-дүрт елдан соң гына күренә башлады. 1978 елда Татарстан китап нәшрияты романны йөз меңле тираж белән бастырып чыгарды. Үзәк матбугат аны дөнья әдәбияты җәүһәрләре белән бер рәткә куеп карады, "классик традицияләрдә, Вальтер Скотт традицияләрендә язылган" , дип бәяләде. Шундыйрак фикер хәзерге прозабыз турындагы бәхәсләр вакытында да әйтелде.
"Итил суы ака торур" романыннан соң, тарихи тема белән кызыксынуын дәвам итеп, Н.Фәттах халык тормышының тагын да борынгырак дәверләренә йөз тота. Әдип борынгы төркиләр — сөннәр гомер кичергән якларга — Монголия аймакларына юнәлә, шул тарафның кешеләрен, җирен, суын, далаларын күреп кайта. Монголия халык республикасы язучылары, журналистлары аңа ил белән танышырга, бу төбәкнең үзенчәлекләрен өйрәнергә булышалар. Ерак дәверне, ыру-кабиләләр мөнәсәбәтен, катлаулы бәйләнешен ачык итеп күз алдына китерүдә аңа Сыма Цяньның "Исторические записки" дигән китабы аеруча ярдәм итә. Н.Фәттах малчылык белән көн күргән борынгы күчмә бабаларыбызның яшәү рәвешен, кәсеп-шөгылен, икътисадын, социаль мөнәсәбәтләрен, табынуйолаларын, риваятьләрен, телен, әхлак нормаларын, күрше халыклар белән бәйләнеш-мөнәсәбәтләрен җентекләп өйрәнә. Н.Фәттах — борынгы чорның бу катламнарына үтеп кергән беренче җитди тарихчы да ул. Бу эзләнүләрнең бер тармагын әдип тел тарихы турындагы күләмле мәкаләсендә җанлы, кызыклы итеп яктыртты . Анда ул төрки-татарларның бик күптәнге сөйләм үзенчәлекләрен, сүзләрнең, фразаларның килеп чыгышын ачыклый.
Язучының тарихи эзләнүләренең икенче тармагы — "Сызгыра торган уклар" (беренче китап — 1977, икенче китап — 1985 ел) романында чагылыш тапты .
Ни өчен язучыга тарихның шундый ерак дәверләренә мөрәҗәгать итү һәм аларны белү өчен шулкадәр көч куярга кирәк булган? Н.Фәттах бу сорауга "Сызгыра торган уклар"ның кереш сүзендә болай ди: "Тарих ул — искелек, тарих ул — артталык. Аңлы, белемле кайберәүләрнең шулайрак фикер йөртүләре дә ихтимал. Чыннан да, шулаймы соң бу? Юк, алай түгел. Тарих — искелек, тарих — артталык. Ләкин тарих — гыйбрәт, акыл һәм тәҗрибә! Ашыга торган, ашкына торган хәтәр заманда боларның барысы да кеше өчен бик кирәкле сыйфатлар. Шулай булгач, җирдә иминлекне, тынычлыкны яклап, кара көчләр белән көрәшү — ул безнең бүгенгебез һәм киләчәгебез өчен генә түгел, безнең үткәнебез өчен дә көрәш дигән сүз. 
Һәрбер намуслы кеше алдында бүген дөньялар имин булырмы, мең еллар буена тупланып килгән культура казанышларын, бөтен кешелек җәмгыятен саклап калып булырмы дигән котылгысыз сорау торганда, җавап эзләп, киңәш-табыш эзләп, мин тарихка борылып карыйм. Мең мәртәбә үлеп, мең мәртәбә терелгән, мең мәртәбә таркалып, мең мәртәбә яңадан кушылган һәм бернинди җил-давылга, бернинди янау-куркытуларга, ачлык, туфанга карамыйча, һәрбер җан иясе кебек һаман яктыга, һаман кояшка үрләгән чыдам, тырыш халкымның тарихы миндә һәрвакыт ышаныч, ныклык һәм горурлык тойгысы тудыра".
Әйе, тарих — гыйбрәт, акыл һәм тәҗрибә. Әгәр кеше ашыга торган, ашкына торган хәтәр заманда җитди, сәяси, милли, икътисади мәсьәләләрне акыл көче, сабырлык һәм зирәклек ярдәмендә хәл итәргә теләми, тарих гыйбрәтләреннән, акылыннан, меңнәрчә еллык тәҗрибәсеннән сабак алмый икән, кешелек, яшәеш иксез-чиксез афәтләргә, мең төрле фаҗигаләргә юлыгырга мөмкин .
Н.Фәттахның 70 нче елларда татар әдәбиятына килеп кергән бу зур күләмле, тарихи, сәяси, әдәби яктан әйтеп бетергесез кыйммәткә ия булган әсәре, үткән еллар тәҗрибәсенә таянып, безнең көннәргә ачыктан-ачык кисәтүле шомлы авазын сала.
Кешелек җәмгыятен саклап калып булырмы? Менә нәрсә борчый авторны. Һәм Н.Фәттахның күңелен, йөрәген борчыган сорауга җавап озак көттерми. 1994 елның декабрендә "күпмилләтле интернациональ, тату, дус, ирекле яшәгән совет иленнән" котылып, үзенә мөстәкыйль дәүләт төзергә омтылган горур чичән халкына каршы сугыш башлана. Яшәешнең табигый кануннарын танымаган, дәүләт хакимиятен акча һәм көч ярдәмендә кулга төшергән кичәге коммунистлар, әлеге канлы фаҗигагә көчләп, закон белән куркытып, үзләре дә шушы империя эчендә иза чиккән йөзләрчә милләт вәкилләрен тарттылар. Димәк, ил өстенә, җир өстенә килгән фаҗигагә без үзебез дә гаепле икән. Ә Ичкерия (Чичәнстан) республикасында барган дәһшәтле сугыш Татарстан республикасына янамадымыни? Бу очракта татар халкының буыннан-буынга килгән сабырлык, акыллылык кебек уңай сыйфатларымы, әллә озак еллар буе камчы астында яшәү аркасында туган баш ию, дәшми калу кебек икенче бер сыйфатлары өстенлек иттеме икән?
Татар халкының бүгенге шартлы мөстәкыйльлеге, башка төрки халыкларының иреккә, азатлыкка омтылышлары ни дәрәҗәдә? Җир йөзенә барлыкка килгәннән бирле бары изге эшләр генә эшләгән, башкаларга тыкшынмыйча, бары тик үзләренчә генә яшәгән Бөек бабаларыбыз буыны— безнең буын ни өчен башкалар кулында "курчак" ролен үти? Н.Фәттах үзенең "Сызгыра торган уклар" романында бүгенге көн өчен үтә дә әһәмиятле булган, безне җавап эзләп, киңәш-табыш эзләп артыбызга борылып карарга мәҗбүр иткән җитди сәяси һәм милли проблемаларны бөтен кискенлеге белән хәзерге көндә буыннары, тамырлары югала барган татар укучысы алдына куя, аны уйландыра, сискәндерә һәм шуның белән гаять зур иҗтимагый-сәяси социаль бурычын үти.
"Сызгыра торган уклар", Н.Фәттахның башка тарихи әсәрләре кебек үк, киеренке һәм мавыктыргыч сюжетка корылган, этнографик бай бизәкле борынгы яшәешнең үзенчәлекле якларын күз алдына бастыра. Романда алынган чор безнең эрага кадәр III гасырның ахыры — II гасырның башы сәяси вакыйгаларга байлыгы белән аерылып тора. Бу дәвердә Көньяк Себердә һәм Үзәк Азиядә барган тирән этно-социаль процессларга һун урдалары (әсәрдәге сөннәр) килеп керә, алар бу зур региондагы этно-социаль халәткә зур йогынты ясыйлар, күп кенә борылышларга сәбәпче булалар, һуннарның тәэсире соңрак Европага да үтеп керә.
Н.Фәттахның һуннар тарихына мөрәҗәгать итүе очраклы хәл түгел. Чөнки болгар бабаларыбызның борынгы һуннарга турыдан-туры бәйләнеше бар. Төньяк Кавказ, Дон, Азов буйларында "Бөек Болгар" дип аталган кабиләләр союзы барлыкка килгәнче (безнең эраның VI гасыр ахыры), Кубрат хан чорына кадәр күп гасырлар элек болгарлар һун кабиләләре берләшмәсе составына кергәннәр. Ул чор чыганакларында һәм бераз соңрак, борынгы Византия тарихчыларына алар утригур һәм котригур кабиләләре буларак билгеле.
Һуннар үзләре төрле кабиләләрдән торган, этник яктан шактый чуар булган берләшмәнең үзәген тәшкил иткәннәр, һәм бу берләшмә тулысынча аларның исеме белән аталган. Ул башлыча төркиләрдән, шул ук монголлардан һәм башка халыклардан торган. Берләшмәдә хакимлек иткән һуннарның да, башкаларның да бердәмлеккә ихтыяҗлары бигрәк тә сугыш куркынычы алдыннан сизелерлек көчәйгән. Әсәрдәге вакыйгалар шушы кысада яктыртыла.
Һуннар хәрәкәте, вакыт-вакыт агрессив юнәлештәге сәясәткә нигезләнүгә карамастан, билгеле бер дәрәҗәдә прогрессив әһәмияткә ия. Автор әсәр өстендә эшләгәндә бу мәсьәләгә төп игътибарны юнәлткән. Һуннарның басып алу походлары кайбер илләрдә (Греция, Рим, Кытай) колбиләүчелек строе хөкем сөргән чорга туры килә. Алар алып барган сугышлар әлеге стройны җимерүдә әһәмиятле роль уйный. Гомумән, һуннарның бу процесста өлеше зур. Эчтән череп таркалган Кытай колбиләүчелек җәмгыяте һуннарның ешая барган һөҗүмнәре аркасында тәмам җимерелә. Анда Европага караганда берничә гасыр элек феодаль мөнәсәбәтләр формалаша. Безнең эра башында ук көнбатышка хәрәкәт башлаган һун урдалары халыкларның Бөек күчеше башлануына зур этәргеч ясыйлар, башка халыкларны кузгатып, Бөтен Көньяк Себер, Каспий һәм Кара диңгез буе далаларына үтеп, IV гасыр ахырына (377 елда) Рим империясе чикләренә килеп җитәләр. Башка халыклар белән бергә, Рим колбиләүчелек дәүләтенең җимерелүенә (476 ел) зур өлеш кертәләр. Ниһаять, заманында классик үсеш дәрәҗәсенә ирешкән консерватив җәмгыять бәреп төшерелә, Европада феодализм дәверенә киң юл ачыла. Әлеге факторларны күзаллаганда тагын бер кат һун яуларының прогрессив әһәмиятенә төшенергә мөмкин.
"Сызгыра торган уклар" романы да әнә шул тарихи җирлеккә нигезләнә һәм әсәрдә төп максат итеп бүгенге төркиләрнең, шул исәптән татарларның да, борынгы бабалары булган сөннәр тормышын күрсәтү куела. Автор борынгы халыкларның тормыш-көнкүрешен, шөгыль-кәсепләрен, йолаларын, гореф-гадәтләрен, яу күренешләрен һәм башкаларны сурәтли.
Ерак тарихны бу рәвешле яктырту мисалларын башка әдәбиятларда да табарга мөмкин. Бу яктан "Сызгыра торган уклар" романын рус язучысы В.Ивановның "Башлангыч Русь", "Бөек Русь", украина язучысы П.Загребельныйның "Диво", казах язучысы А.Әлимҗановның "Махамбет уклары" әсәрләре белән чагыштырып карарга мөмкин. Бердәм дәүләт төзү, бер иҗтимагый стройны икенчесе белән алыштыру юлларын ачуда, җәмгыять үсешендә халыкның, аерым шәхесләрнең ролен күрсәтүдә, тарихның зур вакыйгаларын кешеләрнең эш-гамәлләре һәм язмышы аша ачып бирүдә бу әсәрлар берберсенә шактый аваздаш.
Тарихи фактларны бүгенге күзлектән карап бәяләп, бу язучылар да төрле юллар белән борынгы чорны бүгенге көнгә бәйлиләр.
А.П.Довженконың "Ялкынлы еллар повесте"нда укытучы укучыларга князь Святослав турында болай ди: "Ул менә бу, без үскән җирдә үскән... Менә монда тәрәзә артында мең еллар элек аның атлары йөргән..."
Икенче бер мисал. Старочеркасскида җир астындагы иске соборны карап йөргәндә В.Пановага Степан Разинны бәйләп тоткан тимер чылбырны күрсәтәләр. "Мин бу чылбырга тотындым һәм үземнең нәрсәнеңдер варисы итеп тойдым. Нәрсәнең? Бу вакытта мин моны әйтә алмадым. Ләкин тарихның боздай сулышыннан дәверләр бәйләнешен тәнем белен тойдым",— ди ул.
Н.Фәттах үзенең тарихи романнары аша тарихның боздай сулышын эретеп, бүгенге төрки халыкларны уйланырга, уянырга мәҗбүр итә. Без кем идек? Һәм кем булдык?
Әлегә кадәр беркем тарафыннан өйрәнелмәгән борынгы чыганаклар Н.Фәттах кулына килеп эләккәч, ул да борынгылык белән бүгенгенең турыдан-туры бәйләнешен сиземләп, әнә шул сорауларга җавап эзли: "Бер-берсенә карата дошманлык тойгысына караганда, шулай да яшәргә омтылыш кешедә һәрчак көчлерәк булган. Ачлыктан, туфаннан, яулардан качып калган, сугышларда исән калган кеше менә безнең көнгә кадәр килеп җиткән. Ул кеше — син һәм мин. Җирдә бүген кемнәр исән, кем сулый, уйлый ала, кем сөя, сөелә белә — барысы да без — кешеләр",— дип язды ул романның кереш өлешендә.
Ачлыктан, туфаннан, яулардан качып калган татар кешесенең үткәне һәм бүгенгесе нинди хәлдә? Син бүген кем? Качкын колмы, әллә үз илеңдә, үз җиреңдә ирекле кошмы? Кулыңда тарихның ышанычлы коралын тотып, ул тарих турында үзенең туры сүзен әйтергә җөрьәт иткән авторны әнә шундый сораулар борчый.
В.Ивановның "Башлангыч Русь", "Бөек Русь", А.Әлимҗановның "Махамбет уклары", Б.Загребельныйның "Диво" һәм Н.Фәттахның "Сызгыра торган уклар"да вакыйгалар урын һәм вакыт ягыннан бер-берсеннән аерылалар. "Башлангыч Русь"та безнең эраның VI гасырында көнчыгыш славяннарда ыручылыкның җимерелү чоры тасвирлана.
Ерак тарихтагы вакыйгалар — Чыңгыз хан һәм башка монгол яубашларының тарихтагы рольләре, Урта Идел буендагы вакыйгалар, Владимир һәм Киев дәүләтләренең оешуы Вахит Имамовның "Утлы дала" романында да киң панорамалы планда яктыртыла.
Культура, көнкүреш, тел берлеге белән бәйләнгән славян халыклары алдына, күчмә халыкларның һөҗүменнән сакланып калыр өчен, берләшү зарурлыгы килеп баса. Шулай итеп, Киев дәүләтенең нигезе салына. Бу күппланлы әсәрдә ике тематик юнәлеш — славяннар һәм Византия аерылып тора. Русьта берләшү хәрәкәте барган вакытта Икенче Рим ялчылары Кече Азия, Мисыр, Төньяк Африка илләрен талыйлар, Италиядә сугыш уты кабызалар.
Ярослав Мудрыйдан алып Владимир Мономахка кадәр булган рус тарихы, аның драматик вакыйгалары В.Ивановның икенче романы — "Бөек Русь"та чагыла. Анда XI йөздән Киев Русе белән Византия, Киев Русе белән Европа бер-берсенә капма-каршы торган көчләр итеп тасвирланалар. Автор үзенең бу көчләргә мөнәсәбәтен ачык белдерә. Аныңча, Русьта гаделлек өстенлек итә, аңардан читтә канлы сарай интригалары, хәйлә, усаллык хөкем сөрә. "Анда, безнең җир артында,— ди Изяслав,— һәр хуҗа бер-берсенә дошман. Алар гел сугыша, кем ачлыктан, ярлылыктан чәйнәшә, кем байлыктан талаша". Ә Русь җирендә бөтенләй башка, "аның өстендә җил дә җиңел оча".
П.Загребельныйның романында Русь җирендә "җиңел җил очуы" түгел, ә канкойгыч вакыйгалар сурәтләнә. Ярослав белән Святополк арасындагы сугышта яхшылык белән явызлык түгел, ә "бер явыз теләк икенчесенә этәрде, ул да явыз булып чыкты", ди язучы. 
П.Загребельный әсәрдә рус халкының христиан динен кабул итүен һәм шул нигездә Русь җирләрендә феодаль мөнәсәбәтләр җиңеп чыгуын, ә А.Әлимҗановның "Махамбет уклары"нда ХVП йөз башында казах халкының үз-үзен саклап калу өчен көрәше тасвирлана. Н.Фәттахның "Сызгыра торган уклар" романында исә Сөн дәүләтенең нинди юллар белән берләшүен күрсәтү куела.
Бу тарихи әсәрләрдәге актив һәм хәрәкәтчән геройларны — Ярослав ("Диво"), Всеслав ("Башлангыч Русь"), Албуга ("Сызгыра торган уклар"), Изяслав, Ярослав, Владимир ("Бөек Русь"), аларны чорнап алган катлаулы һәм бертөрле булмаган чорның шартларын күрсәтү тарихи жанр типологиясенә шактый яңалык алып килде. Бу шәхесләрнең сәяси эшчәнлеге нинди генә зур булмасын, алар шул чорның катлаулы һәм явыз тәртипләрен тормышка ашыралар. Шуңа күрә Ярославның Святополк белән көрәшендә дә, Албуганың Туман каганны җиңүендә дә яхшылык начарлыкны түгел, бәлки П.Загребельный күрсәтеп үткәнчә, "бер усал теләкнең икенче усал теләк белән бәрелеше" бирелә
Бу романнарның тарихи концепцияләре шуны аңларга мөмкинлек тудыралар: алдынгы карашлы дәүләт кешесенең бердәм дәүләтне саклап калуы, аны берләштерүе бары халык теләген чагылдырганда гына була ала.
Романнар кискен сюжетка корылганнар, һәр әсәрдә алынган катлаулы вакыйгалар геройларны бик киеренке хәлләрдә калдыралар.
Шулай итеп, төрле халыклар әдәбиятында чагылыш тапкан әһәмиятле, мөһим проблемаларның берсе — власть өчен көрәш Н.Фәттахның "Сызгыра торган уклар" романында да дәвам итә. Бу көрәш геройлар арасындагы төп конфликтның нигезен тәшкил итә һәм вакыйгалар үсешенә этәргеч ясый. Власть — аяусыз көч ул, усал, явыз көч. Әгәр власть әһелләре хәйләкәр, явыз, дуамал икән, бу илне, бу халыкны алда зур фаҗига көтә. Әгәр власть башында акыллы, тәҗрибәле, сабыр ил агалары икән, җәмгыять алга китә.
Кешелек һәм тарих өчен әһәмиятле бу проблемалар борынгы татар әдәбиятына Кол Галинең "Кыйссаи Йосыф" поэмасы белән үк килеп керә. Әдәбиятның Яңарыш чорында Шекспирның "Король Лир"ында үзәккә куелган власть һәм аның роле мәсьәләсе бүгенге әдәбиятларда да дәвам итә.
Күренекле прозаик Аяз Гыйләҗев үзенең герое — тәҗрибәле табиб Фәридун Фазлыевтан яшәп килгән тоталитар режимның авыруын таптырып кына калмый, ә бәлки бу авыруга сәбәп булган факторларны да төгәл әйттерә: "Мин элгәре елларда власть теләсә кемне боза дип ышанып йөри идем,— ди табиб Фәридун Фазлыев.— Үземчә мисалларым да җитәрлек иде! Ялгышканмын! Властька бозык күңелле кешеләр генә омтыла икән! Шәһәребездән байтак медицина әһелләрен беләм. Күпләр гомер-гомергә ихлас эшләделәр, намус кушканча гадел яшәделәр. Беркем аларга дәрәҗәле урын тәкъдим итмәде, властька чакырмады. Кыек куллы, пычак күзле, үз мәнфәгатьләре өчен бүтәннәрне бугазлап ыргытырга әзер торучыларны власть үзе эзләп тапты. Әйтик, әлегә аның бозык күңелен берәү дә белми, песием-песием булып йөри бәндә, ә власть белә, үтәли күрә һәм элегрәк властьның бар тармагын кулларына беркетеп өлгергән бозыклар үз ияләрен эзләп табалар! Власть чире тумыштан йоккан явызларны үз яннарына җыялар алар" .
Тоталитар дәүләтләрдә аеруча ачык чагылган бу авыруның канлы эзләрен, әшәке тирән тамырларын Н.Фәттах тарихи романнарында күрсәтеп бирде. "Сызгыра торган уклар" романында бу көрәш геройлар арасындагы төп конфликтның нигезен тәшкил итеп, вакыйгалар үсешенә этәргеч ясый.
Борынгы дөньяның күптөрле һәм катлаулы күренешләрен тасвирлау белән бергә, Н.Фәттах, табигый, әсәрдә шул заман кешеләренең образларын чагылдыруга да зур игътибар бирә.
"Сызгыра торган уклар" романында тарихи шәхесләр дә күрсәтелә. Мәсәлән, Туман каган — шундый тарихи шәхесләрнең берсе.
Ул — Сөннәрнең борынгы язмаларында исеме сакланып калган беренче каган. Аның бары үлгән елы гына билгеле. Ул безнең эрага кадәр 209 елда вафат булган. Кытайча һәм шулай ук русча тәрҗемәдә Тоумань дип языла.
Сөннәр патшасы Тоумань Шаньюйның ике улы була. Йола буенча, Тоумань үлгәч, аның урынына тәхеткә өлкән улы Маодунь утырырга тиеш. Тоумань үзенең өлкән улын түгел, бәлки сөеклерәк хатыныннан туган кече улын ныграк ярата һәм кече улын варис итеп билгеләмәкче була. Шуны истә тотып, Тоумань Шаньюй Маодуньны көнбатыштагы юечжиләргә тотык итеп җибәрә. Күп тә үтми Сөн патшасы юечжиләргә һөҗүм итә. Ул, күрәсең, юечжиләр Маодуньны үтерерләр дип исәп тота. Ике арада сугыш башлану белән Маодунь туган иленә качып кайта. Өлкән улының кыюлыгына ата соклану белдерә һәм аны ун меңлек гаскәр башлыгы итеп билгели .
Мондый тарихи шәхесләр әдәби әсәрдә табигый, автор фантазиясе аша үткәрелеп, әдәби образ рәвешендә бирелә. Н.Фәттах үз романы үзәгенә Туман каган һәм аның уң кулы булган тәгин углан Албуганы куйган. Автор бу геройлар белән беренче очрашуда ук алар арасындагы мөнәсәбәтләргә ачыклык кертергә омтыла. Китапның беренче битләрендә Албуга әтисенә шатлыклы хәбәр китерә: "Атсыз күлне боз тоткан!" 
Атсыз күлдә беренче тапкыр боз күренүне сөннәр изгегә юрыйлар. Күлне боз тоту ул көз бетеп кыш башлануын белдерә. Һәм урдада тынгысыз, мәшәкатьле көннәр башлана. Атсыз күлне боз тоту белән, Сөн иленең башы Туман каган беренче ауга чыгачак. Бу сөенечле хәбәрне китергән кешегә Туман каган үз кулы белән бүләк бирәчәк.
Күлне боз тоту айның өченче көненә, аның да ныгыган, яшь, көчле чагына туры килүе каганның кәефен күтәреп җибәрә. Ул Албугага: "Ни телисең — сора!" — ди.
Шул вакытта Албуганың күзе кол кыз Табылдыкка төшә: ата кешенең йөзе үзгәреп китә. "Юк, булмаячак! Атаңның авызыннан тартып алырга иртәрәк әле! — дип уйлады ул, кинәт кенә өлкән углына карата көнләшү һәм дошманлык хисе белән" (8 б.).
Шул моменттан ата белән ул арасында эчке, яшерен каршылык барлыкка килә. Вакыйгалар үсү, үзгәрү белән аның эчтәлеге дә үзгәреп, гомуми пландагы төп каршылыкка — власть өчен булган каршылыкка әйләнә. Сөенечле хәбәр китергән өчен Албугага әтисе ауда катнашырга рөхсәт итә. Танылган алыплар белән бергә аның беренче тапкыр ауга чыгуына карамастан, Албуга Туңгак алыптан үзен Салчак алып урынына куюын сорый. Шул вакыт каганның күңелендә "яңадан сәер, ят теге тойгы калкып чыкты. Өлкән углы Албуга аңа тагын да аның — атасының биләмәсенә, беркем кулын сузмаска тиешле биләмәсенә сорамыйча аяк баскан шикелле тоелды" (13 б.), ди автор, вакыйгаларны куертып.
Ауда Албуга әтисен үлемнән коткара. Чак-чак кына үлемнән котылып калган каган, шатлыгыннан Албугага илдә булмаган кызны бүләк итеп бирергә вәгъдә итә. Ләкин кызның чибәрлеген күргәч, үзе дә тынсыз-өнсез кала, бу юмартлыгына үкенә башлый.
Туман каган чибәр чин кызын үзенә кайтарып алу өчен хәйлә кора. Аңа ярдәмгә Исәнтәй-Банхуа килә.
Әсәрдә Туман каганның әхлакый йөзен ачуга аеруча игътибар биреп, язучы аның миһербансыз кеше булуына басым ясый. Ул хатыны Күрекле бикә белән улы Албуганы ярым-йорты байлык белән буш далага чыгарып җибәрә, үзенә тугры Туңгак алыпны кыйнаттырып имгәттерә, ырудашларыннан ясак түләттерә.
Психологик атмосфера каган тирәсендә аеруча киеренке. Эш шунда: Туманның иң якын киңәшчеләре, аның белән бер табактан ашаучылар, каган үлгәч, аның белән бергә күмелә торган ирләр, каганның кәефен алдан чамалый алмыйлар, аңа нинди киңәш бирсәң дә хәтәр, куркыныч булып чыгуы ихтимал, дип уйлыйлар . Каганның исерек вакытта биргән боерыклары аеруча куркыныч. Бер мәҗлестә ул дунху бәгенә көпчәк булып тәгәрәргә куша. Тегесе моны үти алмагач, башын чабарга боера.
Анасы Кортка бикә белән Боргынтай бабай каганның төшен дөрес юрамаган өчен генә дә, "аларны үгез җигелгән арбага утыртып, ут төртеп, далага куалыйсы калган" (356 б.), дип уйлый каган.
Туман каганның уйламыйча эшләнелгән явызлыклары әсәрдәге вакыйгаларны кискенләштерә. Икенче бер ыру башы Начин нойон каганны ташлап китә. Алар янына Туман каган кыерсытуыннан, Исәнтәй эзәрлекләвеннән качкан кешеләр килеп кушыла. Кыйналып гарипләндерелгән Туңгак алып, Исәнтәй тарафыннан гаиләсе таркатылган Имче Хучи, Күрекле бикә, Албугалар бер көч булып берләшәләр.
Ата белән бала арасындагы башланган эчке яшерен каршылык тора-бара киң мәгънәле иҗтимагый каршылыкка әйләнә. Акыллы Туңгак алып, Туман каган белән дунху бәге Начин нойон арасындагы каршылыктан файдаланып, дунхуларны бергә берләштереп, каганга каршы яу чыгарга уйлый. "Таулар, урманнар артында күпсанлы таркау дунхулар бар. Җир йөзендә сөн каганны җиңсә, алар гына җиңәчәк" (203 б.), ди ул.
Каганның мондый дуамаллыгы сәяси өлкәдә дә үзен сиздерә. Исәнтәй коткысына бирелеп, ул чингә каршы сугыш башлый, ләкин сугыш аның өчен уңышсыз бетә. Явызлыкка, ялганга нигезләнгән власть әкренләп үзенең көчен югалта. Әсәр башында ук үзе күргән төш аша искәртелгән Туман каган власть югалтудан, заман үзгәрүеннән коты очып, куркып, нинди генә чаралар күрмәсен, алар бар да бушка. Алдан күрүчәнлек, зирәклек кебек сыйфатларга ия булмаган тар карашлы Туман каган битлек кигән, икейөзле Исәнтәйләргә таянып, үзе яшәгән режимның үлемен якынайта.
Гасырлар буена кабатланып, үлеп, яңадан терелеп, төрле төсләрдә, төрле формаларда безнең көннәргә кадәр килеп җиткән, безнең канны, ирекне, рухны суырган тоталитар системаның борынгы яшәешен Н.Фәттах "Сызгыра торган уклар" романында менә шулай үзенчә тасвирлый.
Сугышта җиңелү, каганның кешелек асылын ачуга булыша: "Үзенең котылуына, үзенең исәнлегенә ышанычы арта барган саен, аның күңелен аңлаешсыз курку, шүрләү, шикләнү тойгысы биләп алды. Бу тойгы бигрәк тә кичкә таба көчәйгәндәй булды. Тышта берәр шылт иткән, ат кешнәгән тавыш ишетеп, ул кинәт калтыранып китте һәм тавышның серенә төшенергә тырышып, сагаеп тыңларга тотынды. Тыштагы шылт иткән, чык иткән тавышлар яңадан кабатланмады, ләкин бөтенләй көтмәгән якта, якында гына, колак төбендә генә икенче төрле ят, ямьсез тавышлар ишетелә башлагандай булды" (329 б.).
Шул ук вакытта әсәрдә бу хурлыклы җиңелүнең каганны ничектер айнытып җибәрүе һәм аңа үзенең яшәешенә аеграк күз белән карарга булышуы күрсәтелә. Хәзер инде аңарда гади генә кеше булып яшәү теләге туа. Әсәр ахырында ул болай ди: "Далада ике-өч өйлек авылда көтү көтеп, җырлап... атта чабып яшисем килә кайчагында. Куян куасым, төлке куасым килә. Нишләп мин генә Тәңре улы булып туганмын да, нишләп башкалар ана улы, ата улы булып туганнар — беркайчан аңламадым. Нишләп минем генә өч-дүрт хатыным да, йөзләп кыз-кыркыным булырга тиештер — аңламадым... ник кирәк алар миңа? Берсе бер колагымны чәйни, икенчесе икенче колагымны чәйни, өченчесе астыртын сиңа пычак кайрый. Ник кирәк миңа андый бичәләр? Ник кирәк миңа бер-берсенең канын коярга атлыгып торган йөзләгән бала? Биш-алты, өч-дүрт булса җитмәгәнмени? Каян килгән бу кадәр комсызлык бу адәм баласына?.." (657 б.)
Шулай итеп, Н.Фәттах Туман каганны бер-берсенә капма-каршы булган төрле хәлләр эчендә калдыра һәм шуның белән аның характерын тирәнрәк ачуга ирешә. Гомумән, герой язмышын күптөрле шартлар белән бәйләп күрсәтү — Н.Фәттах романнарының үзенчәлекле билгесе. Бу үзенчәлек әсәр сюжетында мөһим урын тоткан икенче тарихи шәхес — Албуга образын бирүгә дә хас.
Албуга Модэ исемле һун каганы булган, Модэ властька әтисе Туман каганны үтергәннән соң (б.э.к. 209 елда) килә. Нәкъ менә шул Модэ вакытында һуннарның басып алу походы җәелеп китә дә инде. Модэ чорында варислык хокукы ныгып урнаша. Аксакаллар советы тик формаль роль уйнаган.
Әсәрдә ил, халык яшәешендәге вакыйгалар төп ике образ: Сөн дәүләтенең патшасы — Туман каган, аның улы Албуга язмышына бәйле рәвештә тасвирланалар. Яшь егет чагында ук Албуга әтисе Туман каган белән каршылыкка керә. Дөрес, бу вакытта Албуга әле әтисе каган каршында бик көчсез, кечкенә була, шунлыктан ул әтисе сүзен тыңларга мәҗбүр.
"Атасының мондый карарына тәгин угланның хәтере калды. Ирләр арасында атасы аны — үз углын — тәгин углын хур итте, мыскыл итте сыман тоелды. "Әти, син үзең әйттең ич",— дип кычкырасы килде аның. "Мин сиңа сөенечле хәбәр китердем!" — дип әйтәсе килде аның. Ләкин ул берни әйтә алмады. Атасы каган белән телләшергә ул әле бик кечкенә иде.
— Ярар, әти,— диде ул, үпкәсен эчкә йотып" (13 б.).
Мәрхәмәтсез каганга үпкә, рәнҗү хисләре алга таба Албуганы әтисеннән читләштергәннәнчитләштерә бара. Туман каган аңардан чин чибәрен тартып алгач исә, ул әтисен инде дошман күрә башлый. Романда Албуганың шәхес булып формалашуында тирәлек зур роль уйный. Мәсәлән, әтисенең аларны куркыныч буш далага чыгарып җибәрүе, бердән, Албугада үзе һәм якыннары өчен җаваплылык хисе уятса, икенчедән, аны мөстәкыйль эш итәргә өйрәтә. Шул рәвешле, үсә барып, ул бераздан бөтен ил-көн алдында беренче мәртәбә келәү әйтә. Эш шунда ки, моңа кадәр Сөн илендә бары ил башы каган гына иртән — кояшка, кич — айга келәү әйтә алган. Хәзер исә Албуга үзен танымаган, танымаска тырышкан башбаштак ирләр алдында үзенең кемлеген күрсәтү өчен йоланы бозып, каганнан курыкмыйча, келәү әйтә. Йончыткыч күнегүләр вакытында Албуга ирләр арасында хәрби осталыкны күтәрү, тәртип урнаштыру чараларын күрә, кайчак шактый кискен эш итеп тә куйгалый. Сөннәр ыруыннан берәү кырдагы куянны аткач, ул атучының башын чабып өзә, чөнки Албуганың әнисе Күрекле бикә куян ыруыннан була, ә бу ыру өчен, йола буенча, куян үтерүдән дә хәтәррәк нәрсә юк.
Героен катлаулы шәхес итеп күрсәтергә алынып, автор аңарга яшьлек масаюлары да яки эшләгән эшләренең нәтиҗәсе турында уйлану-шикләнүләр дә хас булуын тасвирлый. "Тәгин углан әле генә булган нәрсә турында тынычлабрак уйларга тырышып карады. Ул үзенең бик зур ахмаклык эшләвен аңламый булдыра алмады" (179 б.).
Тормышта нинди генә авыр хәлләр очраса да, Албуга һәрвакыт актив хәрәкәттә күрсәтелә. Шунлыктан әсирлеккә эләккәч тә ул уяулыгын югалтмый, әсир ырудашларының күңелендә өмет уты кабыза: "Язмыш сезне — миңа, мине сезгә бәйләде,— диде ул, алып ирләргә карап.— Безнең бүгенге көнебез караңгы, киләчәгебез якты. Минем киләчәк — сезнең кулда, сезнең киләчәк — минем кулда. Якты киләчәкне яулап алу өчен миңа көчле куллар, кыю йөрәкләр кирәк. Алар — сез! Бер кулым бер якка, икенче кулым икенче якка тартса, дошман алдында йөрәгем калтырап төшсә, мин беркайчан да үлемне, кара язмышны җиңә алмаячакмын. Миңа йөз ук атып, йөзен дә дошманның туры күкрәгенә тидерә ала торган төз атучылар кирәк. Миңа эттәй ышанычлы, ач бүредәй усал, юлбарыстай кыю ирләр кирәк. Бармы сезнең арагызда шундый ирләр?" (230 б.)
Алга таба ул ырудашларын үзенә колдай буйсындыру бурычын куя һәм, бик катгый чаралар күреп, шуңа ирешә. Гадәттәгечә, аңа буйсынырга теләмәгән кешеләрнең башлары чабып өзелә.
Кытай елъязмаларында Модэ турында гыйбрәтле мәгълүматлар бар. Бервакыт Модэ үз ырудашларыннан киңәш сорый: "Дунху ясак итеп җир сорый. Нихәл итик?" Ырудашлар: "Җир уңдырышсыз, бирсәк тә була, бирмәскә дә мөмкин",— дип җавап бирделәр. Модэ ачуланып әйтте: "Җир — дәүләтнең нигезе, аны ничек итеп бирмәк кирәк?!" Шуннан соң ул бирергә диючеләрнең башларын өзде..."
Бу мәгълүмат Н.Фәттах романында да искә алына. Әсәрдә Албуга бу уңайдан болай ди: "Сез, киңәшчеләр, мин белмәгәнне белергә, мин аңламаганны аңларга тиеш идегез,— диде ул.— Сезнең уйламыйча биргән киңәшләрегезгә таянып, мин ялгыш боерык бирсәм, Сөн иленә талау, кыран киләчәк. Сез алдан ук шуны уйларга тиеш идегез. Ил-көн язмышын кайгырту урынына сез иң элек үзегезне кайгыртасыз. Сөннең җире болай да таланган, йолкынган, тараеп калган. Ни уйлап сез дунхуга биш йөз чакрымлык җирне бирмәкче буласыз? Йорт нигезе — җир! Сөн җиренең бер карышы да беркемгә дә бирелмәячәк" (722 б.).
Албуга акыллы ил башына хас булган сыйфатлары белән "Итил суы ака торур" романындагы Алмыш ханны да кабатлый. "Куксай кабиләләре кан коймыйча, миңа буйсыну белдерсәләр, мин аларны кичерәм, диде. Үз җирләрендә үзләре яшәсеннәр, үз терлекләренә үзләре баш булсыннар, үз йолаларын, үз тәртипләрен сакласыннар,— диде" (409 б.), ди Кәлтә, Куксай кабиләләренә Албуга каганның теләген җиткереп.
Әсәр ахырында Албуга, әтисен үтереп, аның урынына каган булып кала. Кытай язмаларында да Маодунь (Албуга) кансыз һәм усал итеп, үз атасын үтерүче итеп тасвирлана. Үз атасын үтерүче кеше, тарихта нинди генә батырлыклар эшләмәсен, әдәби әсәрдә мактауга һәм олылауга лаек түгел. Ләкин Н.Фәттах Албуганың батырлыкларын соңгы явызлыгы белән күмеп калдырырга теләми. Бу образны Туман каганнан аерып бирү өчен язучы аңа уңай төсмерләр өсти. Шуңа ул аны батыр, куркусыз, каты куллы, туры сүзле, үз эшен акыл белән уйлап, үзенә тугрылыклы кешеләр сүзен исәпкә алып, алар белән киңәшләшеп эшли торган итеп бирә. Албуга, каган үлгәч, каган янына йөзләгән атлар, кешеләр үтереп салу йоласын бетерә. "Кеше җиргә яшәү өчен туа,— диде ул.— Без барыбыз да кешеләр. Кол да — кеше, кара да — кеше. Атам Туманга буйсынган кешеләр миңа да буйсынырга тиеш. Моннан соң үле каганнар янына тере кешеләр үтереп салуны юкка чыгарырга. Каган янына салынырга тиешле кешеләр кабергә үзләренең чәч толымнарын кисеп салсыннар" (396 б.). Чәч толымнары белән бергә "тышкы боҗра бүлмәләренә балчыктан яндырылган сөннәрнең сыннарын, ватылган, бозылган сугыш коралларын куйдылар" (716 б.).
Н.Фәттахның тарихи шәхес Албуганы әсәрнең төп герое итеп күрсәтүе — объектив зарурилык. Чөнки төп көчләр каган, чин патшасы, аларның якыннары, алыплар, бикәләр тарихи үзгәрешкә үзләре җирлек әзерлиләр һәм Албуга бу көчләрнең үзәгендә кала. Ул романда көчле, актив хәрәкәттә, мөстәкыйль эш итүче дәүләт кешесе итеп бирелә. Албуганың шәхес буларак формалашуы төрле каршылыклар аша җентекләп тасвирлана. Күп кайгы, күп авырлыклар күргән халыкның яшь каганы, властька килгәнче озын, авыр юл үтә. Әтисе тарафыннан читкә тибәрелү, аның авырлыгын тату, әсирлектә ярым кол хәлендә яшәү һәм, ниһаять, әтисен үтерү — Албуга кулына властьны менә шул корбаннар бәрабәренә ала. Ул халыкка яңа тарихи чорда, яңа җәмгыятьтә яшәү мөмкинлеген тудыра, һәм бу юлда эчке һәм тышкы дошманнарына карата кискен чаралар күрә. Әсәрдә үзәк герой Албуга да, халык арасыннан чыккан, халыкның теләген чагылдырган, халыкның тарихта ролен күрсәткән башка геройлар да ачык, бай төсмерләр белән тасвирланып, үз тормышларының социаль, психологик картинасын тудыралар. Халык тарихны тудыра, ләкин халык оештыручылардан, лидерлардан башка бердәм актив көч була алмый. Халыкны әйдәп баручы көч — тарихи шәхес, чөнки ул вакыйгаларны тирәнрәк һәм алданрак күреп ала, башкаларга караганда да нәтиҗәлерәк һәм җитезрәк эш итә.
"Бөек кешенең шәхси үзенчәлекләре бөек тарихи вакыйгаларга аерып индивидуальлек биргәнгә генә бөек түгел ул, аның бөеклеге тагын шунда, аның үз чорының бөек иҗтимагый җитешмәүчәнлеген канәгатьләндерерлек үзенчәлекле аерым яклары бар" ,— дигән Плеханов.
Әлбәттә, әгәр язучы чоры, үз кешеләре турында аз материал калдырган ерак тарих турында сөйләргә тели икән, ул үз хыялын да эшкә җигәргә хаклы. Ләкин халык җитәкчесез, юлбашчысыз калырга тиеш булмаган кебек, тарихи үткәнне тасвирлаганда гел хыялга гына нигезләнергә ярамый.
В.Иванов, П.Загребельный, Н.Фәттах үз әсәрләрендә төп герой образын биргәндә тарихи принципның әнә шул үзенчәлекләренә нигезләнеп эш иткәннәр.
"...Уңышлы җирдә агач ничек үссә, шәхес тә шулай үсә, ләкин бөек, зур шәхесләр үз чорының вакыйгаларына да этәргеч ясый",— дип язды А.Толстой.
Тарихи шәхес ул тарихи вакыйгаларда аерым роль уйнаучы үз халкының характерындагы әһәмиятле социаль һәм гражданлык билгеләрен чагылдыручы әдәби тип, шул җәмгыятьтәге актив кешенең образы.
Албуганың шәхес һәм хаким булып үсешендә Күрекле бикә белән Туңгак алып зур роль уйный. Туңгак алып әсәрнең буеннан-буена Албуганың эш-гамәлләрен күзәтеп, аларга бәяләмә, киңәш биреп тора. Аның өчен ул хәтта Туман каганга биргән антын бозып, үзен үлемгә дучар итүдән дә курыкмый. Н.Фәттах Албуга образы аша төрки халыкларның милли характер сыйфатларына туктала. Кеше белән киңәшеп эшләү, олылар тәҗрибәсен үз эшендә куллану, гореф-гадәтләр, йолаларга таяну, акыллы фикергә колак салу, тыңлый белү, өлкәннәрне хөрмәт итү, зур тырышлык, хезмәт белән көн итү һәм башкалар. Н.Фәттах бу образ ярдәмендә барлык яктан да Туман каганнан алдарак торган, өстенрәк булган яңа кеше образын тудырырга тели, яңа шәхес концепциясенә килеп чыгарга тырыша.
Бу эзләнүләр авторның "Итил суы ака торур" романында да бар иде. Ләкин Тотыш — романтик герой буларак, үзенең эш-хәрәкәтләре белән укучыда төрле карашлар һәм сораулар китереп чыгарырга мөмкин. Аны һәрьяктан камил дип саналырдай уңай образлар рәтенә, бәлки, кертеп булмый торгандыр. Әдәбият аша тарих хаклыгын күрсәтүне максат итеп куйган авторның теләген Албуга да аклап бетерә алмый сыман. Сәбәбе нәрсәдә? Бу сорауга җавапны күпмедер дәрәҗәдә романнардан, күпмесендер "Кол Гали" трагедиясеннән табып була. Гомумкешелек хокуклары, гомумкешелек законнары тарихта бик еш кабатлана. Албуга да әхлакый-рухи яктан атасыннан күпме генә өстен булырга тырышмасын, ахыр чиктә ул аны кабатлый. Әйтеп үткәнебезчә, ырудашларын колдай буйсындыру, буйсынмаган кешеләрнең башларын чабып өзү шуның турында сөйли. Албуганың, аның әтисе Туман каганның, чин патшасы Шихуандиның яшәү рәвешләре, кылган явызлыклары икенче бер тарихи дөреслеккә ишарә ясый. Алар үзләрен җир кешеләре итеп санамыйлар. Албуга һәм каган — "тәңре углы", ә чин патшасы — "күк углы". Болар — дөньяны яңадан тудыручылар.
Чин патшасы хәтта җирдән, кешеләрдән, барлык тереклектән аерылып, мәңге исән калу турында уйлый. Шул максатын тормышка ашыру өчен, җир астында икенче бер дөнья төзетә.
Бу әдәби образларның мондый яшәү рәвешләрен аңлау өчен, бүгенге көннең чынбарлыгына игътибар итү кирәктер. Үзләрен бар нәрсәдән өстен санаган даирәләр тарихта төрле чорларда туып торганнар.
Әйтерсең лә, Н.Фәттах үз әсәрләре аша кешелекне упкынга тәгәрәткән бу даирәләрнең безнең көннәргә килеп җиткән тамырларын күрсәтергә тели.
Ил язмышын уңай хәл итүдә, аны ныгытуда әсәр герое Туңгак алыпның роле зур була. Гомумән, Туңгак алып әсәрдә куркусыз сугышчы, акыллы, зирәк киңәшче итеп бирелә. Ул вакыйгалар барышын һәм торышын алдан сизеп, чамалап тора. "Чингә каршы каган бөтен көче белән яу чапмакчы. Күңелем сизенә: сөннәр җиңеләчәк. Салчак алып куркак, кара эчле. Яуда ул каушап калачак. Туман каганның субашы булырдай башка ир юк. Бар ышаныч синдә, уң кул тучи бәк тәгин углан..." (220 б.)
Туңгак алып, гаскәрдән читкә җибәрелгән, авыру, гарип булуына карамастан, әле үзендә зур көч сизә: "Миндә, бикә, тау-ташларны актарып ташлардай ярсу бар, көч-куәт бар! Миндә, бикә, бер бөртекне мең бөртеккә әйләндерә алырдай осталык бар!" (212 б.)
Үзенең бу сыйфатлары белән Туңгак алып каганнан да, аның тирәсендәге башка кешеләрдән дә өстен тора. Бары аның киңәшләрен тотканга гына әсәр ахырында Албуга җиңүгә ирешә. Халык арасыннан чыккан бу герой образы ярдәмендә Н.Фәттах халыкның нинди зур көчкә ия булуын күрсәтә.
Туңгак алып яшәү, үлем, кешелек турында да шактый киң фикер йөртә. "Кеше кемгә ныграк охшаган соң — сугамы, талларгамы, камышларгамы? Кеше дә, Аркача суы кебек, туып аягына басу белән, каядыр омтыла, нидер эшләмәкче була, нидер җимермәкче була. Иң ахырда сине йә сугышта сөңге белән кадыйлар, йә булмаса сиңа агулы ук тия. Үлгәч далада сине йә ач бүреләр ашап китә, йә тилгәннәр чукый. Көз көне саргаеп, яфрагын койган таллар, камышлар кебек, күлгә килеп кушылган елгалар-инешләр кебек, син яңадан җиргә кайтасың" (103 б.). Язучы монда борынгы кешеләрнең тереклек иясе үлгәч тә яшәвен дәвам итә дигән карашын үткәрү белән бергә, аларның хәрәкәтне, яшәешне аңлауларын күрсәтә. Бу юлларда фәлсәфилеккә омтылу да сизелә. Туңгак алып бик борынгы чорда булса да киң карашлы шәхес итеп бирелгән. Әсәр ахырында ул Албугага серле корал — сызгыра торган уклар бүләк итә.
"Менә сиңа көч-куәт, улым,— дип кычкырды Туңгак алып. Ук тулы савытны ул Албугага тоттырды.— Мин дә синең кебек көне-төне баш ваттым. Минем дә бер төмән чирү белән йөз меңлек чирүне кырып салырдай көч булдырасым килде. Мин аны таптым. Мин аны сиңа бирәм. Ил язмышы синең кулда, улым" (702 б.).
Әсәрдә Туңгак алып халык арасыннан чыккан герой итеп бирелә һәм шуңа күрә тарихның борылышында аның роле зур булуы күрсәтелә. Аның акыллы киңәшләре һәм яңа корал — сызгыра торган уклар уйлап табуы аркасында гына Албуга җиңүгә ирешә. Шулай итеп, әдип тарихның зур вакыйгаларын халыкны тәшкил иткән гади кешеләрнең эшләре һәм язмышлары аша ача һәм җәмгыять үсешендә халыкның ролен күрсәтә. Талантлы остазның юнәлеш бирүе нәтиҗәсендә, каган, кенәзләрнең теләк-омтылышларының ничек халыклар теләге белән кушылуы Н.Фәттах, П.Загребельный кебек язучылар иҗатында ышандырырлык итеп бирелгән.
Тарихны тудыручы — халык. П.Загребельныйның "Диво"сында, Н.Фәттахның "Сызгыра торган уклар"ында бу концепция ачык күренә. Гади халык арасыннан чыккан талантларның эшчәнлеге һәм ярдәме "Диво"дагы Ярославның да, "Сызгыра торган уклар"дагы Албуганың да хәрби һәм дәүләт эшчәнлегендәге уңышларының нәтиҗәсе булып тора.
Тарихны тудыруда халыкның ролен күрсәтү — әсәрдә сюжет үсешенә үзенә бер эзлеклелек бирә, характерларын үстерә, геройларга әхлакый яктан бәя бирү мөмкинлеген тудыра.
Туңгак алыпның ничә мәртәбә үлем белән кара-каршы очрашуга карамастан тере калуы, үлем белән көрәшеп ятканда да, тирәлек белән бәйләнешен өзмичә, актив булуы халыкның мәңгелек һәм үлемсезлегенә ишарә булып тора.
Бу идея П.Загребельныйның "Диво"сында да үткәрелә. "Халыкның җанын тартып ала алмыйсың һәм аңа башка чит жан да кертеп куя алмыйсың"(218 б.), диелә бу әсәрдә. 
Кешеләр Җир йөзенә килгәч, беришеләре җирдә тереклекне бетерү турында уйласалар, ә икенче берәүләр, киресенчә, моны саклап калу өчен тырышканнар. Үз тормышларын бирү исәбенә булса да, алар куйган максатлары өчен, төрле кораллар уйлап табарга хыялланганнар. Автор романда гомумкешелекнең бу канунына да ишарә ясый. Туңгак алыпның:
— Аз санлы чирү белән дә барлык дошманнарны җиңү өчен... моңарчы беркем күрмәгән, ишетелмәгән корал уйлап табарга кирәк,— дигән сүзенә:
— И Алла! Син дә минем ише бер хыялый икәнсең,— диде Хучи имче.— Андый корал булдыру турында мин дә баш ватам. Тик мин кеше үтерә торган корал түгел, үлгәннәрне терелтә алырдай им суы уйлап табу турында хыялланам" (640 б.).
Әсәрдә Албуганың уңышларында анасы Күрекле бикәнең дә роле зур булуы күрсәтелә. Бу акыллы, булдыклы хатын каган тарафыннан күп җәберләргә, кимсетүләргә дучар ителә. Шуның өчен дә ана улы Албуганың кансыз, кешелексез булуын теләми. Аның ялгышлыкларын төзәтеп тора, зур эшләрдә туры юлны күрсәтә. Улының язмышы турында кайгырту белән бергә, Күрекле бикә Сөн иленең, Сөн кешеләренең, үз ыруының язмышы өчен дә борчыла, барлык ыруларны берләштергәндә генә зур көчкә ия булырга мөмкин икәнлеген аңлый.
Н.Фәттах үз әсәрләрендә күркәм хатын-кыз образлары биреп, хатын-кызның ил язмышын уңай хәл итүдә ролен билгели. Илнең бердәмлеген, бөтенлеген саклап калуга, властьны улы, ире кулында ныгытуда әсәр геройлары — Күрекле бикә, Кортка бикә ("Сызгыра торган уклар"), Койтым бикәләр ("Итил суы ака торур") төрле юллар белән киләләр. Аларның эш-хәрәкәтләрендә акыл һәм сабырлык, хәйлә һәм усаллыкны күрергә мөмкин. Батырлык, горурлык, зур ихтыяр көченә ия булу, акыл һәм хәйлә белән эш итү кебек сыйфатларга ия булган Кортка бикә образы "Сызгыра торган уклар" романында уңышлы бирелгән. Зур илаһи көчкә ия булган бу героиня укучыда соклану һәм курку хисе тудыра.
Романның әдәби һәм фәлсәфи эчтәлеген аңлау өчен бүгенге көннең чынбарлыгына кабат игътибар итү кирәктер. Акыл һәм рухи тәҗрибәгә нигезләнгән тормыш кануннары үз тәртибе белән барганда, каршылыксыз үтәлгәндә генә кешелек җәмгыяте алга таба атлый ала. Кешелек җәмгыяте "ясалмалык", "икейөзлелек", "хыянәт", "таркаулык"ны кабул итә алмый. Аерым бәндәләр тормышның язылмаган кануннарын юкка чыгарып, ясалма юл белән үз тәртипләрен кертергә тырышсалар һәм кертсәләр, кешелек дөньясына зур аяныч янарга мөмкин. Урыс дәүләтенең башка халыкларны талау, юкка чыгару, коллыкка төшерү максатыннан алып барган сугышларыннан гасырлар буена сузылган сәясәтләре Россия биеклегендәге төрки-татар халкын бүген телсез, динсез, җирсез, хокуксыз калдырды. Ләкин тирәнрәк уйлап карасак, милләтне, халыкны аянычлы язмышка этәргән сәбәпләрне аның үзеннән дә эзләп табып булыр иде.
Бөек, кыю, батыр халыкны түбәнлеккә төшергән зур бер дәүләтнең талануына юл куйган сәбәпләр "Сызгыра торган уклар" романында аерым образлар, төгәлрәк әйткәндә, Исәнтәй образы ярдәмендә дә әйтеп бирелә. Әсәрдә төп каршылыкларның барлыкка килүендә һәм тирәнәюендә Исәнтәй-Банхуаның роле зур. Аның киңәшен тотып, каган хатыны Күрекле бикә белән углын үзеннән читкә этәрә, Туңгак алыпны гарипләндерә, чин иленә сугыш башлый. Икенче яктан, Исәнтәй котыртуы нәтиҗәсендә дунху бәге каганга каршы баш күтәрә, бикәләр үзара сугыша. Гомумән, Исәнтәй әсәрдәге төп вакыйгалар барышына этәргеч ясаучы көч булып тора. Хәйләкәр, мәкерле бу кеше теләсә нинди очракта да үзенең чын йөзен яшерә белә. Ул һәр адымын, һәр сүзен алдан уйлап куйган планын тормышка ашыру өчен куллана.
Автор әсәр башында ук аның турында болай ди:
"Урта буйлы, бик таза һәм бик ямьсез кеше иде ул. Зур башлы, каты маңгайлы һәм тумыштан ук кыеграк авызлы бу ир уртасы кайсыдыр ягы белән тибет кешесен дә, жунгошенне дә, шулай ук Сөн кешесен дә хәтерләтә иде. Ләкин ул чынында тибет кенә дә түгел, жун гына да, сөн генә дә түгел иде бугай. Күз карашы аның нурсыз, котсыз һәм комсыз иде. Авызының кыеклыгы, иреннәренең калынлыгы аның шөкәтсезлеген тагын да көчәйтә сыман иде. Аннары аның йодрыклары бик зур иде. Менә шул зур, авыр йодрыклары һәм күрер күзгә ямьсез кыяфәте булмаса, ул алай башкалардан бик үк аерылып тормас иде, ахры" (28 б.).
Исәнтәйне тискәре персонаж рәвешендә тасвирлавын дәвам итеп, Н.Фәттах аның кайсы ырудан чыгуы да билгесез икәнен искәртә. Мондый туган җирсез кешенең тирә-ягындагы башка ыруларны дошман күрүе бер дә гаҗәп түгел. Баштарак автор бу персонажны зур башлы, зур йодрыклары һәм кыек авызы белән башкалардан аерып куйса, тора-бара Исәнтәй кыек эшләре белән дә башкалардан аерыла башлый. Язучы аны тулы исеме белән сирәк атый. Бер җирдә аны "ямьсез ир", икенче урында "кыек авыз" дип бирә, бары хәйләкәр планнарын тормышка ашырып, ыру аксөякләрендә ышаныч тудыргач кына ул Банхуа-Исәнтәйгә әйләнә.
Әсәр ахырында гына каган бу кешенең чын йөзен ачыклый. "Беләм мин сине, тылмач,— диде каган, зәһәр бер усаллык белән,— Туңгак алыпны син кысрыклап чыгардың, Бүзбаланы син кысрыклап чыгардың, Күрекле бикәне кудырдың, инде менә Сырга бикә!.. Минем өчен кайгырган кеше илне ныгыта, син таркатасың, Исәнтәй!" (658 б.)
Төрки халыкларының милли сыйфатларыннан берсе — буыннар бәйләнеше (җиде бабаңны бел!) нәселсез, җирсез, илсез "кыек авызлы" Исәнтәйгә кагылмый, бу образда халыкны түбәнлеккә төшергән сыйфатлар — башкаларның уңышын күралмау, көнләшү, шуның аркасында килеп туган хыянәт, астыртынлык, үз файдасына гына яшәү — төркиләр дәүләтенең таркалуына юл куя. А.Гыйләҗевнең "Балта кем кулында?" романында балта сабы тоталитар системаның ялчылары кулында булса, Н.Фәттах романында "кыек авыз", "каты йодрыклы" Исәнтәй кулында. Ләкин ике әсәрдә дә аларның көннәре санаулы икәнлегенә ишарә ясала.
Н.Фәттах үзенең романында төрки халыкларда бердәмлек, тәртип, сугыш осталыгы кебек сыйфатларның төрлечә чагылуын күрсәтеп, төрки-татар халкының бүгенге хәленә, бүгенге яшәешенә төшергән сәбәпләрне ачыклый.
Әсәрдәге Сөн халыкларына бердәмлек, тәртип хас булса, дунхулар — таркау, башбаштак, хәтта яшәү чыганаклары да сөннәрнеке кебек билгеле бер хезмәтне башкарудан тормый. Аларга кеше ите белән туклану кебек кыргыйлык та хас. Дунху бәге — Начин нойон үзе дә әсәрдә ахмаграк бер кеше итеп бирелә. Әсәр ахырында күрсәтелгәнчә, аңа бүләкләр биреп, аны мактап кулга төшерү куяннар ыруына да, сөннәргә дә әллә ни авыр булмый.
Сөн ирләре турында болай диелә: "Тынычта, алар — Сөн ирләре, күндәм, буйсынучан. Яуда, куркыныч алдында таркау. Һәрбер йөзбашы, меңбашы үзенә тарта, үзе генә өстен чыгарга, үзе җиңүче булырга тырыша. Моннан соң киресенчә булырга тиеш. Тынычта алар үзләренчә яшәсеннәр, үзләренчә куансыннар, яуда, куркыныч алдында бергә туплансыннар. Бер йодрыкка карусыз, кыю, чыдам Сөн иренә бары шул чагында гына бернинди дошман да каршы тора алмаячак" (270 б.).
Бердәмлек турында Сырга бикә белән Тутыя бикә фикерләре дә игътибарга лаек. Ирләр яуда җиңелеп һәм яраланып кайткач, бикәләр арасында мондый сөйләшү булып ала:
— Куяннарга Күрекле бикә булышсын! — диде Сырга бикә беренче булып.
Барысы да, яратмыйча, аның ягына карап алдылар. "Шундый чакта да тыелып кала белми бу!" — дип уйладылар аның турында ачу белән.
— Куяннарга үзем булышам,— диде Кәринә бикә.
— Минем өчен барысы да бер — куяннар да, аланнар да. Барысы да үзебезнекеләр,— диде Тутыя бикә.— Без дә булышмагач, кем булышыр аларга?" (489 б.)
Автор билгеләмәсе, герой уйларына кушылып, укучы күз алдына шул чор сугышчыларын китереп бастыра. Кортка ана тере килеш утка ташлангач, чиннәр шакката, күп явызлыклар эшләгән чин түрәсе Минтәйнең дә телсез калып, күңеленә "мондый куркусыз халыкны җиңү мөмкин түгел" (420 б.), дигән күңелсез уй килә. Бу сыйфат, бер яктан, сөннәрнең батыр, куркусыз булуы турында сөйләсә, икенче яктан, халыкның үлемсезлегенә ишарә ясый.
Әсәрдәге Исәнтәй, аның коткысына бирелгән Туман каган, аерым төркиләр бердәм булмау, көнләшү, башкаларның уңышын күралмау, хыянәт һәм башка сыйфатлары аркасында ыруларны, дәүләтне таркатып, көчсезләндереп бетерсә, Албуга, Туңгак алып, Күрекле бикәләр исә зур авырлыклар белән таркалган ыруларын берләштерүгә ирешәләр.
Әсәрдәге булачак вакыйгаларга еш кына символик детальләр, кинаяле сүз ярдәмендә ишарә ясала. Бу максаттан автор әледән-әле фольклор символикасына мөрәҗәгать итә. Әйтергә кирәк, мондый стиль эзләнүендә Н.Фәттах ялгыз түгел. Мисал өчен фольклор символикасыннан В.Иванов та үзенең инде алдарак телгә алынган "Башлангыч Русь", "Бөек Русь" романнарында актив файдалана.
Туман каган әсәр башында ук куркыныч бер төш күрә. Төш күрү, аны юрау күренешләре һәм әсәрдәге вакыйгаларның шул төшкә бәйле рәвештә үрелеп баруы татар әдәбиятына бик борынгыдан, Кол Галинең "Кыйссаи Йосыф"ларыннан ук килә.
Н.Фәттах та үзенең тарихи романнарында мифологиягә мөрәҗәгать итә һәм шуның ярдәмендә заманның мөһим мәсьәләләрен, социаль тәртипләрен бөтен кискенлеге белән күрсәтүгә ирешә. Мифология дөнья әдәбиятларында, аерым алганда, Көньяк Америка, Африка әдәбиятларында зур урын алып тора. Күренекле Америка язучысы Джон Апдайкның "Кентавр" романында Джордж Колдуэллның олыгайган көндәге газаплары белән очрашабыз. Бу герой үзенең хыялый дөньясында борынгы грек мифологиясе герое Прометейны үлемсез итү өчен үзенең гомерен биргән Хиронга әйләнә, уйлары мифик затлар яшәгән легендар заманнарга юнәлеп, Колдуэлл да җирдә яшәүче кешеләрнең бәхетле булуын тели. Колдуэлл-Хирон үз илендәге тәртипләр белән килешә алмыйча, башкача яшәү турында хыяллана. Төрле типтагы әдәби мифологияләрне берләштереп, прообраз тудыручы немец язучысы И.Гетеның "Фауст"ында, Колумбия язучысы Гарсиа Маркес Габриэльның "Йөз ел ялгызлык" ("Сто лет одиночества"), рус язучысы М.Булгаковның "Мастер һәм Маргарита" әсәрләрендә күрергә мөмкин. Хәзерге әдәбиятта мифологияне милли фольклор белән үреп биргән язучылардан кыргыз язучысы Ч.Айтматовның, казах язучысы О.Сулейманов, Көнчыгыш әдәбиятыннан А.Ким, Т.Зульфикаров, Т.Пулатов, Г.Можевосяннарны кертергә мөмкин. 
Н.Фәттах та романында төш күрү күренешендә фольклор символикасына мөрәҗәгатъ итә. Туман каган төшендә яшь җирән бога белән карт юлбарыс сугыша. Яшь бога карт юлбарысның корсагын ертып җибәргәч, тегесе таулар арасына кереп яшеренә, ләкин шулчак текә кыялар арасыннан каракош очып чыга һәм очлы тырнаклары белән юлбарысны эләктереп алып китә. Бу серле һәм хикмәтле төштән соң Туман каган пошаманга төшә. Төш аркылы ата-баба, изге ияләр исән калганнарга киңәш бирәләр, аларны кисәтәләр, дип уйлаган каган анасы — Кортка бикәгә бу төшне сөйләргә мәҗбүр була. Ана кам — каганның төшен, карт юлбарыс — син үзең, ә яшь бога — уң кулың Тучи бәк тәгин углан Албуга дип юрый һәм Албугага чин карасыннан дүрт курчак ясатып, дүрт якка күмдерергә куша. Ана камның төш багуы, күрәзәчелек итүе роман тукымасына табигый булып, вакыйгалар барышына үрелеп бара һәм ата белән бала арасындагы каршылыкны тагын да тирәнәйтә.
Автор әсәрдә геройларның уй-гамәлләрендә аларның мәҗүсилек карашлары һәм инанулары мөһим роль уйнавын күрсәтүдә мифологик символларга мөрәҗәгать итә. Моңа тагын бер мисал итеп Албуганың үлемнән котылып калуын алырга була. Бу хакта автор болай ди: "Учак тирәли әйләнгәндә өлкән углы Албуганың исемен әйтеп, шәүләсен утка ташларга җыенгач, менә шундый икеләнүләр, гөлт итеп кабынган ут кебек, бөтенесе аның күңелен биләп алды. Соңгы тапкыр әйләндергәндә ул шыбыр тиргә батты һәм куенындагы "Албуга" булырга тиешле йомычкага үрелгәч, тота алмыйча, кулы калтыранырга тотынды. Шул көенчә ул, тәгин угланның исемен кычкырып әйтү түгел, серле түгәрәктән чыгып китте. Бары учактан, тигез калкулыктан ераклашкач кына, ул туктап калды, күп итеп тын алды, һәм үзенең күрәләтә үлемнән котылуына сөенү сыман бер тойгы тойды" (32 б.).
Биредә исемләнгән агач кисәген Ут-анага бирү мәетне күмүне, җирләүне аңлата. Тиешенчә йолага туры китереп җирләнгән кешенең яңадан бу дөньяга, тере кешеләр янына кайтуы, яңадан кешегә әйләнүе мөмкин булмаган кебек, исеме атап яндырылган шәүләләрнең дә яңадан терелүе мөмкин булмаганга, утка агач ташлаган кеше ялгышса, ялган күмүче үзе дә егылып үләргә мөмкин. Моңардан курыккан каган, тәгин угланга "бәйле һәртөрле борчулар, икеләнү, күңел газаплары, шулай итеп, кисеп ташланган артык шеш кебек, көтмәгәндә юкка чыгып, котылу һәм җиңеләеп калу шатлыгы шундый көчле булып — бу шатлык ата кешегә хәтта җиңелү хурлыгын да онытып торырга ярдәм итсә дә" (355 б.), улының шәүләсен утка бәрүдән куркып кала. Ул эчке тойгы белән каракошның Албуга булуын сизенә. Һәм шул уй әсәр ахырына кадәр аңа тынгылык бирми. Алтын-Бөртекнең Албугага яуга китәр алдыннан бөти бирүе — әсәр геройларының шулай ук инануларын чагылдырган мифологик образ.
Чөнки Алтын-Бөртекнең "дәү әнинең әтисе тагып йөргән, яудан исән кайткан, әнинең әтисе таккан — исән кайткан. Минем әти тагып йөртте — ул гел җиңеп кайтты. Сиңа аны бирергә дип әни бирде. Ул сине үлемнән саклар. Югалтма" (264 б.), дигән сүзләренә кушылып, бу бөти әсирлеккә эләккәч, Албугага һәм аның дусларына көч бирә.
Шулай итеп, Н.Фәттах бу романында халык иҗаты эстетикасы белән язма әдәбият казанышларын бергә куша һәм шуның белән "Итил суы ака торур" романындагы традицияләрне дәвам итә. Албуга әсирлеккә эләккәч, дошманнары алдында сак булуда, һәм үлемнән котылып, каганны җиңүдә аңа Туңгак алыпның колак төбендә пышылдап киңәш биреп торулары ярдәм итә. Албуга бу киңәшләргә таянып, дошманнары алдында бер төрле эшләсә, күңеленнән икенче нәрсә уйлый. Шулай итеп, автор геройның тышкы хәрәкәтен, эчке рухи хәленә капма-каршы куя.
Романдагы барлык хәл-вакыйгалар геройларның уй-кичерешләре аша үткәрелеп биреләләр. Бер үк күренеш яки фактка геройларда төрле, кайчакта капма-каршы карашлар тууын күрсәтеп, язучы аларның күңел дөньясын тирәнрәк ачуга ирешә. Уй-фикерләр каршылыгы уңай һәм тискәре персонажларны еш кына рухлары һәм характерлары буенча капма-каршы итеп күрсәтүгә булыша. Үз чиратында бу фольклор поэтикасына барып тоташа. Шушы поэтика таләпләренә нигезләнеп, мәсәлән, тышкы кыяфәте белән сатирик планда сурәтләнгән Исәнтәйнең эчке халәте дә кире яктан тасвирланган. Тышкы кыяфәт белән эчке халәтнең тәңгәллеге тагын, әйтик, Җирән образын бирүгә дә хас. Ямьсез, симез Җирән, сугыш эшләрендә дә пешмәгән, булдыксыз булып чыга.
Уңай геройлар исә, аерым алганда, Албуга һәм аның егетләре, чибәр булулары белән бергә, җитезләр, көчлеләр дә. Туңгак алып исә мәһабәт кыяфәттә, акыллы һәм зирәк зат итеп күрсәтелә.
Геройларны шушы рәвешле сурәтләүдә автор поэтик образлылыктан оста файдалана, биредә поэтик детальләрнең роле зур. Бер эпизодта Туңгак алып турында автор, мәсәлән, болай яза: "Ул ишеккә таба атлады. Ашыгудан, кабаланудан, ул аяк астындагы нәрсәгәдер сөрлегеп китте. Аяк астындагы ул нәрсә сөлге булып чыкты. Ләкин ул аны иелеп, аягыннан алып тормады, шул килеш, уралган сөлгесен өстерәп, ишек катына килеп җитте" (115 б.).
Менә шул аякка уралган сөлге алдагы зуррак, хәвефлерәк хәлләр ихтималы турында кисәтеп, искәртеп куя кебек.
Язма әдәбият казанышларыннан Н.Фәттах психологизм алымын уңышлы куллана һәм шуның ярдәмендә әсәрнең сәнгатьлелеген һәм тәэсир көчен арттыра. Кешеләр өчен изге һәм зур шатлык булган корбан чалу йоласы, корбанга чалынучы өчен тирән фаҗига икәненә дә дикъкать итә. Корбанга чалынучы Аю-Мамакның уй-кичерешләре аша аның язмышы — аның корбанга чалынуы күрсәтелә. Бу хакта автор болай яза:
"Баскыч янында ул туктап калды, як-ягындагы кешеләргә — үзе кебек үк ике куллы, ике аяклы, җанлы кешеләргә, тик шулай да кансыз, рәхимсез туганнарына күз йөртеп чыкты. Ник? Ни өчен? диде аның аптыраулы моңлы-сагышлы күз карашы. Аның кычкырасы килде. Аңсыз, туң карашлы меңләгән күзләрдән чишмә булып кайнар яшь агарлык итеп, бик кызганыч итеп кычкырасы килде...
Ләкин ул бернәрсә дә әйтә алмады. Аның күзләреннән бер-бер артлы энҗе сыман яшь бөртекләре тәгәрәп төште. Ул үзенең кирәкмәгән йомшаклык күрсәтүен, түбәнсенүен аңлап алды, ахрысы. Бит кайчандыр ул да аюны кадап үтерде! Ул чагында аю — аны, ул аюны кызганмады. Болар күп, болар аю гына түгел. Күзләрендә боларның аюныкыннан да көчлерәк усаллык, явызлык һәм кансызлык" (352 б.).
Әсәрдә шулай ук Туман каганның чиннәр тарафыннан җиңелү хурлыгы, Туңгак алыпның гарипләнеп калгач уйланулары тирән психологик кичерешләрдә бирелә.
Н.Фәттах геройларның үз чорына хас карашларын, фикер йөртү үзенчәлекләрен гәүдәләндерә. Ыру яңа җиргә күчеп килгәч, Албуга белән осталар арасында шундый сөйләшү була:
— Сез тау-тау өеп куйган ук, сөңге сапларына ярый ла тимер җиткереп булса! Тимер генә им түгел! Тимер таш, сөяк куярлар,— диде өлкән яшьтәге бер оста.— Бозылды халык — ук башына да тимер, сөңге башына да тимер, пычак та тимер. Элек бер дә тимер дип аптырап тормаганнар" (132 б.).
Шул ук вакытта әсәрдә ул замандагы социаль тигезсезлекне, аның кешеләр язмышында, үзара мөнәсәбәтләрендә, кичерешләрендә чагылышын гәүдәләндерүгә зур урын бирелә. Романнан күргәнебезчә, чибәр кол кыз Табылдык кулдан-кулга күчеп йөри. Аның үз хисләре белән беркем хисаплашмый. Романда Күрекле бикә акыллы, булдыклы хатын итеп сурәтләнә. Ул Туңгак алыпны үзенә якынайта, аны ихлас күңелдән ярата. Шуңа да карамастан, ул Сөн иленең атаклы гаскәр башлыгының кол икәнлеген һәрчак исенә төшереп тора. Шуңа күрә Туңгак алып ирекне дә өлкән бикә назыннан котылу дип аңлый.
— Мин — каганның колы...— диде Туңгак алып, нидер әйтергә җыенып.
— Иң элек син — минем колым! — диде бикә, яңадан үртәлә башлап" (112 б.).
Йә булмаса Имәт картның улы Җидекулга әйткән сүзләрен искә төшерик:
— Унбашы булмагае, кирәгем исә меңбашы бул, төмән бәге бул,— син барыбер кара булып калачаксың. Оныттыңмыни шуны?" (380 б.)
Гәрчә Албуга үзен шактый гадел хаким итеп күрсәтсә дә, социаль тигезсезлек аның заманында да бетми генә түгел, бәлки үскәннән-үсә бара.
— Мин Тузбаш Баянның өлкән улы,— диде Кәлтә.
— Теге... ни... Кәлтәме әллә? — диде Йәрти бәк.
— Алайса син минем... туганым, якыным буласың ич! — диде Йәрти бәк, кинәт балкып китеп.
— Аксөяк белән кол бер-берсенә нинди туган булса, без дә синең белән шундыйрак туганнар,— диде Кәлтә" (730 б.).
Өстен сыйныф вәкилләре — кенәз, каганнарның үзара власть өчен сугышулары, бу сугышлар нәтиҗәсендә гади халыкның күргән авырлыклары, үлем, ачлык, ялангачлык, социаль тигезсезлекләр В.Иванов, П.Загребельный, Н.Фәттах әсәрләрендә ярылып ята.
"...Дөньяда кылыч, караклар һәм бүреләр хакимлек итә, кешеләр дә бүре кебек..." ("Диво", 466 б.)
"Болар күп, болар аю гына түгел. Сүзләрендә боларның аюныкыннан да көчлерәк усаллык, явызлык һәм кансызлык" ("Сызгыра торган уклар", 352 б.).
"Кенәзләр алтын, боярлар көмеш, монахлар кургаш, сугышчылар бакыр савытлардан ашыйлар, ә гади халык агач кашыктан берәр каба" ("Башлангыч Русь", 511 б.).
"Кеше кемгә ныграк охшаган соң — сугамы, камышларгамы? Кеше дә, Аркача суы кебек, туып аягына басу белән каядыр омтыла, нидер эшләмәкче була, нидер җимермәкче була. Иң ахырда сине йә сугышта сөңге белән кадыйлар, йә булмаса сиңа агулы ук тия. Үлгәч, далада сине ач бүреләр ашап китә, йә тилгәннәр чукый. Көз көне саргаеп, яфрагын койган таллар, камышлар кебек, күлгә килеп кушылган елгалар-инешләр кебек, син яңадан Җиргә кайтасың.
Ләкин барлык кеше дә шулай яшиме соң? Берәүләр тумыштан ук биек ак өйләрдә яши, алтын савытлардан ашап, затлы киемнәр кия. Икенче берәүләр кол булып, кара булып туалар. Тумыштан ук биек ак өйләрдә яшәүчеләр арасында Кылыч кыя кебек калкып утыралар, бер ярыннан икенче яры күренмәгән Тозлы күл кебек, Диңгез-күл кебек, бөтен җирне иңләп-биләп яталар. Тумыштан ук кол булып, кара булып туган кешеләр кыя итәгендә аунап яткан ташлар кебек, күлгә кушылып юкка чыккан инешләр, елгалар кебек гомергә күренексез һәм кечкенә булып кала бирәләр",— ди (102-103 б.) Туңгак алып үзе, үз язмышы турында гына түгел, ә башкалар турында да уйланып.
Табигатьне шулай оста итеп кешеләр язмышы белән чагыштырып, Н.Фәттах, борынгы чор герое уйланулары аша, тагын бер кат гомумкешелек кануннарын ачып бирә.
Бөек әдип үзенең әсәрләрендә бездә инде күптәннән юкка чыккан антропоморфизм сыйфатларын яңарта һәм шуның белән классик язучы Шәриф Камал кулланган традицияләрне дәвам итә. Кешенең табигатьтән аерылу афәтен Коръән-Шәриф Атабыз Адәмнең җәннәттән куылуы аша аңлата. Табигатьтән читләшү — безнең иң зур, иңләп-буйлап булмаслык фаҗигабез ул.
Н.Фәттах борынгы яшәешне тасвирлаганда антропоморфизм сыйфатларына мөрәҗәгать итеп, бер яктан, җәмгыятьтәге тигезсезлекләрне тагын да тирәнрәк ачуга ирешсә, икенче яктан, бүгенге көннең үтә дә актуаль булган тагын бер проблемасын — кеше һәм табигать мөнәсәбәтен, бүгенге кешенең табигатьтән аерылуы нәтиҗәсендә туган фаҗигасен, афәтен күрсәтә, шуның белән "Итил суы ака торур" романында үткәргән карашларын дәвам итә. Әсәрдә табигать пейзаж ролен генә үтәми, ә кеше белән бергә кушылып серләшә, аңлаша. Кеше һәм табигать бергә үрелеп, бербөтен материя тудыра. Борынгы кешенең табигатьне яшәешнең төп чыганагы, үзен шул табигатьнең бер кисәге итеп тоюы, бу кешенең мораль-этик, интеллектуаль үсешен күрсәтә. Әсәрдә табигать язмышы фәлсәфи-әхлакый күзлектән чыгып бәяләнә һәм турыдан-туры тоталитар системаның КПСС программасы нигезендә социаль икътисадны үстерү максатыннан кертелгән күпсанлы "бишьеллык планнар"ы белән тарихка кергән башбаштаклыгы аркасында табигатьтән гел суырырга гына яраткан бүгенге кешегә һәм ул тудырган афәтләрнең сәбәбенә ишарә ясый.
Табигатьнең аянычлы язмышын тасвирлап язган әсәрләрдән Л.Леонов "Урыс урманы" ("Русский лес"), В.Астафьевның "Соңгы баш ию" ("Последний поклон"), "Патша-балык" ("Царь-рыба"), Б.Васильевның "Аккошларга атмагыз" ("Не стреляйте в белых лебедей"), Ч.Айтматовның "Ак пароход", Г.Бәшировның "Җидегән чишмә" һәм башка әсәрләр бу яктан караганда Н.Фәттах романына күпмедер аваздаш булып торалар. Н.Фәттах әсәрләре тагын шуны аңларга ярдәм итә: табигатьтә һәм җәмгыятьтә бернәрсә дә ясалма була алмый, аның үзенең иҗтимагый-физиологик концепциясе бар. Әгәр бу концепция бозылса, яшәеш, тормыш, көнкүреш тә бозыла.
Әдәби әсәр булгач, табигый, романда геройларның хисләренә зур игътибар бирелә. Геройлар бигрәк тә яшәү, үлем, бәхет турында еш уйланалар, үз язмышларыннан чыгып, бу төшенчәләрне ничек аңлауларын белдерәләр. Мәсәлән:
— Кояш чыкты, әни! — дип кычкырды Куянкай очынып.
— Чыкты, кызым, чыкты,— диде бикә.— Читкә тибәрелгән кешеләргә дә кояш бертигез елмаеп карый. Барлык кешеләр дә аның өчен бер. Тик менә үзара талашып, сугышып бүлгәләп алып бетергән бәхет кенә тигез түгел, кызым.
— Бәхет нәрсә соң ул, әни? — диде Куянкай.
— Бәхет ул, кызым, көч-байлык... яшьлек-матурлык,— диде бикә.
— Әнием, син нинди матур! — диде бала чын күңеленнән сокланып.
Көтмәгәндә мондый мактау ишетеп дүрт бала анасы куанып елмаеп җибәрде.
— Әни, син көләсең! Әни, син — бәхетле! — диде Куянкай...
— Син миннән дә бәхетлерәк, кызым,— диде ул.
— Ник? — диде Куянкай.
— Син яшьрәк,— диде ана.
Үзалдына ул уйланып куйды: "Син әле дөньяны... кансыз, көнчел дөньяны белмисең. Шуңа күрә дә бәхетле син, балам,— диде" (167 б.).
Икенче бер җирдә исә Күрекле бикә болай ди:
"Бервакыт син: нәрсә ул бәхет? дип сораган идең, кызым", дип уйлады ул, алдына утырган һәм ат ялына чытырдап тотынган Куянкай белән сөйләшкән сыман. Бәхетнең менә шундые да була икән ул, кызым. Качып котыла калсак, исән калсак — безнең өчен иң зур бәхет менә шул булыр. Артта әле бик күп бәхетсезләр калды. Синең кебек бик күп балалар калды, минем кебек бик күп аналар калды. Терлек-туар калды. Үзенең ирләре белән Җирән калды. Җирән... ул инде бәхетле дә булган иде. Калды менә. Берәүләр бәхетле булсын өчен, икенче берәүләр бәхетсез булырга тиеш. Берәүләрнең кан-яше, газабы, үлеме икенче берәүләргә бәхет, шатлык китерә. Менә ул дөнья нинди, кызым!" (412 б.)
Күрекле бикәнең баштагы сүзләрендә аксөякләр арасында барган көнчел көрәш турында әйтелсә, икенче өлешендә сугыш афәте турында сүз бара.
Автор дәрәҗәле аксөякләрнең эгоистик психологиясен ачыкларга шактый урын биргән. Каганның анасы Кортка бикә хакында ул болай ди: "Яшь, сылу кызлар турында ул беркайчан да тыныч кына тыңлый алмый иде. Кулыннан килсә, ул барлык яшь сылуларны үзе кебек корыган агачка әйләндереп бетерер иде" (98 б.). Гомумән, романда борынгы кешеләр тормышындагы һәм табигатендәге кыргыйлык, вәхшилек күренешләренә әледән-әле игътибар бирелә һәм алар төрле яклап хөкем ителә. Мондый күренешләрнең табигать тарафыннан өнәлмәвенә мисал рәвешендә язучы корбан чалган вакытны күрсәтә. Икенче бер очракта исә дунху бәге Начин нойон, үлемнән котылу куанычыннан шашып: "Тәңрем! Коткаручым! Үз аймагыма кайтып җитә алсам, биш яшьлек улымны сиңа корбан бирәм!" — (150 б.) дип нәзер әйтүе, әлеге кыргыйлыкка мисал итеп китерелә.
Романда борынгы гореф-гадәтләрне, йола-ырымнарны яктыртуга киң урын бирелә. Боларны автор сәнгать чарасы рәвешендә дә актив файдалана. Мәсәлән, әсәрдә Албуганың кызы Алтын-Бөртеккә өйләнүе, кәләш куеныннан туры яуга китүе этнографик бай детальләре, шаян-шуклыклары, моңсу бизәкләре белән тасвирлана. Шундый юл белән йола, гореф-гадәт ритуаллары, багу, күрәзәчелек күренешләре һәм башкалар борынгы сөннәрнең тормыш-көнкүреш, яшәү рәвешен һәм фәлсәфәсен ачыклый. Шуларның берсе — үлгәннәргә корбан бирү ритуалы әсәрдә бик җентекләп тасвирлана.
Бу көнне "иң алдан, акбүз атка атланып, Туман каган белән Баргынтай баба барды. Аның артыннан күпсанлы җәяүлеләр атлады. Һәр ыру үзе белән җитәкләп корбан малы алып барды. Бернинди ыгызыгысыз, изге бер тантана белән, әкрен генә атлап барган озынча төркемнең башы тау итәгенә килеп җиткәндә, кышкы кояш инде бик нык зурайган, кызарган һәм кара җир астына төшеп бара иде. Шул ук вакытта юл буенда арттан туктаусыз искән ачы җил дә, кешеләр изге җиргә килеп җитү белән, кинәт кенә туктап калгандай булды. Бу исә көннең дә озакламый төн белән алышыначагын белдерә иде" (132 б.). Күренә ки, бу йолага табигать тә килеп кушыла, аңа үзенең теләктәшлеген белдерә булып чыга. Ниһаять, корбан чалуның кульминацион ноктасы җитә. Автор аны болай сурәтли: "Туман каган белән Баргынтай баба изге бурага берничә адым җитмичә туктадылар, тезләнделәр дә, Сөн бабага атап дога кылдылар. Җил кискән кырыс чырайлы ирләр, тын алырга да куркып, бер читтәрәк басып тордылар. Дога укылгач, каганга төтәсләп торган кисәү башы китереп тоттырдылар. Кисәү башын ул шунда ук ачык җиргә өеп куелган коры тал чыбык, камыш өеменә якын китерде. Күп тә үтмәде, чытырдап коры камыш янганы ишетелде. Бармак башыдай ут, камыштан-камышка сикереп, чырт-чырт килеп куе чытырлык арасыннан җитез генә шуыша башлады, югары үрләде, төтен чыгарды һәм бермәлне кинәт гөлт итеп китте дә, бөтен зур өемне ялмап алып, куанып бии башлады.
Инде көн караңгыланып килә иде. Кызыллык сүнә барган офык ягына, астан, төн ягыннан далага, иләмсез зур киез кисәгедәй булып, болыт булып, томанлы салкынлык якынаеп килә иде" (133 б.).
Романның ахырындарак Туман каганны җирләү йоласы да кабергә каган янына атлар-арбалар, кол кызлар, кол ирләр, һәртөрле хезмәтчеләрне дә күмү рәвешендә тасвирлана.
Моны археологик материаллар да раслый. Б.э. кадәр II гасыр башында Көньяк Себердә һәм Үзәк Азиядә яшәүче кабиләләрнең тормыш-көнкүрешендә зур үзгәрешләр була. Бу вакытта һуннарның Модэ (Албуга) җитәкчелегендәге кабиләләр союзы тәмам көчәеп китә. Һуннар Үзәк Азияне яулап алалар һәм б.э. кадәр 205-201 елларда хакас иңкүлегендә яшәп яткан, утрак терлекчелек һәм игенчелек белән шөгыльләнгән татар археологик культурасы барлыкка килә. Бу культураның төп үзенчәлекләреннән берсе — мәрхүмнәрне зур курчаклар белән җирләү. Шундый курчаклар, аяк киемнәре һәм кешеләр күп күләмдә Оглахтино каберлегендә табылган. Н.Фәттах үз әсәрендә шушы тарихи фактны да искә ала.
Әсәрдә борынгы йолалар турында сүз барганда, автор, ирләрнең үз кыз туганын исәпкә кертмичә, уртак хатыннары булган кебек, хатын-кызларның да, үз абыйларыннан башка, уртак ирләре булуын күрсәтә.
Тарихи мәгълүматлардан күренгәнчә, һун җәмгыятендә патриархаль ыруглык мөнәсәбәтләре көчле булган. Тарихи үсешнең, үзгәрешнең билгеле бер баскычында ике община аерылып чыга: беренчесен хатын-кызлар, икенчесен ирләр төзи. Никах ике общинаның барлык әгъзалары арасында да бара, тик общинага кергән бу туганнар ир һәм хатын-кыз арасында катгый тыела. Шулай итеп, ирләрнең уртак хатыннары, ә хатыннарның уртак ирләре булган.
Табигый, һуннарга да хас булган шушы хәл "Сызгыра торган уклар"да чагылыш таба. Язучы әлеге тип гаилә мөнәсәбәтләре җәмгыятьнең төрле катлауларына хас булуын күрсәтә. Бу яктан, мәсәлән, Кондыз карт Сылу-кызга:
— Өең иркен, үзең яшь — ырудашың синдә кунар,— ди каената.
— Ярар, ата,— диде кече килен, учактагы ялкындай кызарынып" (338 б.).
Шуңа ук өстәп, тагын Сылу-кызның ирен каршылаган кебек Камашка киемнәрен салырга булышуын әйтергә мөмкин.
— Изгелегеңнән ташлама, Ут-ана! — диде, учактагы утка эндәшеп.
Шул сүзләрне әйтеп, шул эшләрне башкаргач, ул, үз өенә, үз хатыны янына кайткандай, ашыкмыйча гына чишенә башлады. Сылу-кыз, ирен каршылаган сыман, аның киемнәрен салышты, тиреләрен ипләп кенә бер читкә алып куя торды. Өстен-башын чишендергәч, ул аны түргә, калку урынга утыртты. Шуннан соң ул кабаланып һәм никтер ашыгып ашарга-эчәргә әзерли башлады. Кунакка ул пешкән ит, шулпа җылытып бирде" (342 б.).
Югары катлау вәкилләренең әлеге йолага тулысынча мисал итеп Елдырым бәкнең бикәгә әйткән түбәндәге сүзләрен алырга мөмкин: "Кияү үлеме, тереме — белгән юк. Кияүнең энесе Адай белән кызым Алтын-Бөртеккә аерым өй корырбыз, торырлар бергә. Кияү кайтканчы. Үзең дә аерым өйдә... әлеге өеңдә яшәрсең. Синдә таза, яшь ирләр, миндә кызлар, тол хатыннар бар" (184 б.). Яки, мәсәлән, Албуганың чин Чунга җавабы: "Туганнарның уртак кызга ир булуы бездә язык саналмый. Бу безнең борынгы йола" (554 б.).
Борынгы кешеләрнең тормыш-көнкүреше турында сөйләгәндә Н.Фәттах аларның тормыш шартларына бик җайлашучан булуларына дикъкать итә. Мәсәлән, аска коры-сары түшәп, тире җәеп, кышкы далада куну, яңа җирдә торак кору яки, киресенчә, ил-көн, мал-туар белән кузгалып китү, көннәр буе далада булу — алар өчен табигый хәл. 5-6 яшьлек балалар инде атка атланып, ә ярлыраклары сарыкка атланып йөриләр. Автор, гомумән, күчмә кешеләрнең дала шартларына җайлашкан, зирәк, чыдам булуларын күрсәтә.
Әсәрдә борынгы сөннәрнең яшәешендә сәүдә итүнең мөһим урын тотуы хакында әйтелә. Аерым алганда, кыпчакларның сөннәргә затлы тиреләр, эретелгән һәм чүкелгән бакыр, алтын, тимер алып килүләре, ә алмашка йон, ефәк, киндер, тукыма, савыт-саба һәм башкалар алып китүләре искә алына. Гомумән алганда, сәүдә мөнәсәбәтләрен күрсәтү, борынгы халыкларның яшәү рәвешен тулырак ачарга булыша.
Әсәр сөннәрнең җиңүләре, чиннәрнең җиңелүләре белән төгәлләнә. Моңардан язучы шундый нәтиҗә ясый: "Әйе, җиңелделәр. Хур булдылар. Хәзер инде барыбер түгелмени? Җиңелү, бәлки, чынлыкта җиңүдер әле ул. Һич югы моннан соң инде яуга кумаслар, өйдән, хатыннардан, балалардан аермаслар. Шулкадәр җиңелү хурлыгы татыган патшалар да моннан соң күрәләтә үлемгә атлыгып тормаслар лабаса!" (748 б.)
Моның белән авторның романга кереш сүзендә әйткән фикере раслана һәм ул дөньядагы хәзерге вакыйгаларга, халык-ара мөнәсәбәтләргә шактый аваздаш, актуаль яңгырый.
Албуга алып барган сугышлар азатлык хәрәкәтенең чиген үтеп чыга, тора-бара ачыктан-ачык талау һәм баю максатын алга сөргән сугышларга әйләнеп кала. Автор романның ахырында моны тулысынча ачып бирә.
Әсәр башында төп проблемаларның берсе итеп, сөннәрнең төрле ыруларны берләштерүдәге ролен ачу һәм сугышлар аркасында берәүләрнең җиңелүен, икенчеләрнең җиңүен сурәтләү куелган булса, вакыйгалар барышында башка мөһим проблемалар — власть өчен көрәш, тарихта шәхес һәм халык арасындагы мөнәсәбәтләр, җәмгыятьтә хатын-кызның роле, шәхес һәм тирәлек, кеше һәм табигать, бердәмлек һәм таркаулык, кешеләр арасындагы үзара мөнәсәбәтләр, кеше һәм аның рухи дөньясы, гаилә һәм бала тәрбияләү, кешелек һәм яшәеш, халыклар язмышы проблемалары алгы планга чыга. Әлеге проблемаларны, автор тарихи җирлеккә нигезләнеп, реалистик планда һәм шактый дәлилләп ача.
Хәлбуки биредә Н.Фәттах ерак легендар үткән турында киң игътибарга лаеклы әсәр тудырды. Язучының әле һаман да тиешенчә бәяләнмәгән бу уңышы барыннан да элек роман өчен кирәкле фактик материалны бөртекләп җыю һәм җентекләп өйрәнүе белән бәйләнгән. Фәнни-тарихи фактларны язучының сәнгатьчә образлы фикерләү белән тыгыз бәйләве нәтиҗәсендә исеме үк бик мәгънәле булган әдәби әсәр туган. Чыннан да, романның исеменә тирән тарихи мәгънә салынган. Эш шунда ки, сызгыра торган уклар борынгы сөннәрнең (яки һуннарның) сугыш сәнгатендәге тарихи казанышлары булып санала. Бу укларның тарихи серен ахырда гына ачыклап, язучы әсәр дәвамында бу казанышка ирешүнең катлаулы озын юлын күз алдына ышандырырлык итеп бастыра алган.
Тарихны шәхес аша гәүдәләндерү максаты хәзергә әдәбиятта төрлечә хәл ителә. Моңа иң характерлы мисалларның берсе — язучыларның үткәндәге тарихи шәхесләргә игътибарлары арту. Шулай ук мондый шәхесне сурәтләү хәзерге әдип өчен һич тә үзмаксат түгел. Дөресрәге, авторлар биредә тарихи үткәннең аерым күренешләрен һәм мәсьәләләрен сәнгатьчә яктыртуны максат итеп куялар. Аңлашыла ки, монда иң элек тарихи шәхеснең сәнгатьчә сурәтләнүе зарур. Мондый ихтыяҗ соңгы вакытта тарихи хезмәтләрдә сизелә башлады.
Бу уңайдан тарих фәннәре докторы Р.Нәфиков "Тарих һәм әдәбият" дигән темага багышланган бер сөйләшүдә болай дигән иде: "Чөнки без, тарихчылар, өйрәнелә торган тарих замандашлар алдына дөрес булып кына түгел, шигъриятле дә булып басарга тиеш дип уйлыйбыз. Бу теләк бигрәк тә тарихи шәхесләрне күрсәтүгә карый. Чөнки бу шәхесләр, гадәттә, бай рухлы гүзәл затлар булганнар һәм шундый сыйфатлар белән безнең замандашларга да үрнәк булып торалар. Алар тарихи хезмәтләрендә дә әнә шундый затлар булып сурәтләнергә тиешләр" .
Академик Ф.Мусин билгеләп үткәнчә, тарихи шәхес образын гәүдәләндерүдә соңгырак вакытларда төрле әдәбиятларда ерак үткәндә яшәгән шагыйрьләр белән кызыксыну көчәйде. А.Әлимҗановның "Махамбет уклары", Г.Гулианың "Гомәр Хәйям турында хикәят", А.Якуповның "Олугбәк хәзинәләре" романнары, М.Кәримнең "Салават", Н.Фәттахның "Кол Гали" трагедияләре, Ю.Марцинкявичюсның "Миндаугас" поэмасы һәм башкалар шул хакта сөйли.
Мондый шагыйрьләргә игътибар көчәю барыннан да элек язучыларның үткән тарихи дәверләрнең рухи-әхлакый тәҗрибәсен, аларның рухи эзләнүләрен танып белү, аларны хәзерге һәм киләчәк буыннарга җиткерү теләге белән бәйләнгән. Чөнки ерак үткәндәге олы шагыйрьләрдә хәзерге әдипләр узган дәверләр рухын, аларның югары социаль-әхлакый идеалларын һәм омтылышларын үзләрендә аеруча тулы чагылдыручыларын күрәләр. Үз чорының иң бөек шәхесләре булган бу кешеләр шул ук вакытта үз күңелләрендә заманның өметләрен һәм шомнарын, аның әхлакый казанышларын һәм фаҗигаләрен йөрткәннәр. Алар еш кына үз заманнарындагы гаделсез иҗтимагый строй белән тирән конфликтка кергәннәр, һәм бу конфликтлар аларны һәлакәткә китергән. Әмма әсәрдә борынгы шагыйрь үлеме гадәтенчә кеше рухының шул замандагы рухи торгынлыгы һәм томаналыгы өстеннән тантана итүе булып яңгырый . 
Әлеге әсәрләрнең кайберләрендә тормышка гаделлекнең һәм яхшылыкның тантанасы өчен шигырь белән дә, кылыч белән дә көрәшкән борынгы сугышчы-шагыйрь образы тудырыла. Хәзерге әдипләр бу сугышчы шагыйрьләрне үз заманының иң яхшы сыйфатларын, күркәм идеалларын һәм рухи казанышларын үзендә чагылдырган яңа герой итеп күз алдына бастыралар. Шундый сыйфатлары белән шагыйрьләр дәверләр бәйләнешен үзләрендә гәүдәләндереп, буыннан-буынга күчеп яшиләр. Бу кешеләрнең онытылмас эшләрен һәм батырлыкларын күз алдына тулырак бастыру белән бергә, хәзерге әсәрләрдә аларның рухи дөньясын тирәнрәк ачарга омтылыш көчәя. Үткәндәге бу геройлар укучы алдына тарихи яктан тулырак һәм дөресрәк булып, тулы канлы шәхес һәм заманның яңа герое булып басалар. Шул ук вакытта кайбер әсәрләрдә авторлар бу шәхесләрне сәнгатьчә сурәтләгәндә әллә ни уңыш казана алмыйлар. Һәм биредә төп сәбәп еш кына авторның иҗат фантазиясен документаль материал белән тыгыз бәйли алмавына кайтып кала. Ә кайчак, тарихи шәхес турында хикәяләүнең документаль төгәллегенә омтылып, авторлар документальлеккә артык ябышып яталар һәм фантазияне санга сугып бетермиләр шикелле. Дөрестән дә, фантазия белән артык мавыгуның тарихи шәхесне реаль җирлектән аерып күрсәтүгә китерүе бик тә ихтимал. Мондый ялгышудан язучыны бары чын тарихилык хисе генә коткара ала. Документаль төгәллеккә азрак дәгъва итеп, автор фантазиясенә киңрәк урын биреп, әхлакый-фәлсәфи проблемалар, андагы рухи башлангыч белән кызыксынып, Н.Фәттах үзенең "Кол Гали" трагедиясен (1972) яза.
Борынгы каһарман шагыйрьләрне үз заманы белән тыгыз бәйләнештә карап, автор әсәрдә шул дәвернең иҗтимагый-рухи тормышын тасвирлауга игътибар бирә. Биредә драматург аеруча халыкның дөньяны күзаллавында, эчке табигатендә, уй-фикерләү рәвешендә дәвердән-дәвергә күчеп килә торган сыйфатларын ачуга дикъкать итә. Ул болгар чоры дөньясын, ул заманда яшәгән бабаларыбызның холык-фигылен, уй һәм гамәлләрен җанлы итеп күз алдына бастыруга ирешә. Әйтергә кирәк, бу шәхес образын тудыруда авторга зур гына кыенлыклар белән очрашырга туры килә. Иң әүвәл Кол Гали турында тарихи мәгълүматлар бик аз сакланган. Булганнары да нигездә риваятьләргә кайтып калалар. Төп чыганакларның берсе итеп Н.Фәттах "Кыйссаи Йосыф"ны сайлый. Дөрес, анда шагыйрь турында мәгълүмат бик аз. Әйтик, әсәрдән без шагыйрьнең исемен беләбез. Үзе белән ул болай таныштыра:
Боны дөзен зәгыйфь бәндә-аты Гали...
...Рәхмәт кыйлгыл, рәхим кыйл Кол Гали...
Күрәсең, үз тирәлегендә аны "Гали" дип атаганнар, ә әдәби кушаматын үзе "Кол Гали" дип сайлагандыр. Икенче бер урында, ләкин аерым юлларда шагыйрь үзен кайгылы-моңлы "бер зәгыйфь", "мәхзүн", гөнаһлы "мәзнип" дип атый, үзенең акылы ким кеше түгеллеген — "фәнҗми иксек кемсә" икәнен әйтеп үтә.
"Итил суы ака торур" романында сурәтләнгән Х гасыр һәм "Кол Гали" трагедиясендә гәүдәләндерелгән XIII гасыр Идел буе болгарлары тарихында бик мөһим дәверләр булып тора. Бу яктан "Кол Гали" трагедиясен "Итил суы ака торур" романын заманының үзенчәлекле дәвамы итеп тә каралырга мөмкин. Әгәр романда борынгы бабаларыбыз яшәгән Болгар дәүләтенең туу, оешу чоры турында сүз барса, монда исә кайчандыр чәчәк аткан ул дәүләткә монгол яуларының һөҗүме башланган вакыт тасвирлана. Автор ике әсәрдә дә уртак бер идеяне — халыкларның эчке татулыгы идеясен, теләсә нинди дошманга каршы тору өчен бердәм хәрәкәт итүне, үзәкләшкән бердәм дәүләт булып яшәү кирәклеген яктырта. Таркаулыкның нинди аяныч хәлләргә, фаҗигаләргә этәргәнлеген ачып сала. Пьеса үзәгенә XIII гасырда болгар тормышындагы ике зур вакыйга куела. Аларның берсе — Кол Галинең "Кыйссаи Йосыф" поэмасының иҗат ителүе һәм дөнья күрүе. Икенчесе — әлегә кадәр җиңелмәс булып саналган Чыңгыз хан армиясенең 1223 елда болгарлар җирендә беренче мәртәбә җиңелүе.
Әсәрдә бу вакыйгалар үзәгенә каһарман шагыйрь Кол Гали куела. Болардан тыш шагыйрь Кол Галинең Болгарда, Хәрәземдә белем алуы, мөселман Көнчыгышының мәдәни үзәкләренә сәяхәт кылуы, 1236 елда Биләр каласын Батухан гаскәрләре яулап алган вакытта һәлак булуы турында өзек-өзек мәгълүматлар бирелә. Шагыйрьнең үзе турында мәгълүмат бик аз булса да, аның тарихи әһәмиятле шигъри казанышы — "Кыйссаи Йосыф" поэмасы сигез гасыр буена татар халкының күңелендә сакланып килгән. Алай гына да түгел, гасырлар дәвамында ул болгар-татарларның иң яраткан һәм хөрмәт иткән китабы булган. Моңа иң төп дәлилләрнең берсе: соңгы 25 ел дәвамында Идел буенда һәм Урал ягы төбәкләрендә үткәрелгән гыйльми экспедицияләр нәтиҗәсендә поэманың йөзгә якын күчермәсе яки вариантлары табылды, алар XVIII-XIX гасырлардан элегрәк язылган үрнәкләрдән күчереп алынганнар. Ничәмә-ничә гасыр дәвамында халкыбызның рухи тормышында үзенә бер маяк булып торган бу поэма үзе үк Н.Фәттахны аның даһи авторы турында, аның мәгърур да, фаҗигале дә язмышы турында әсәр язарга этәрә.
Әйтеп үткәнебезчә, "Кыйссаи Йосыф" поэмасы белән "Кол Гали" трагедиясе арасында идея уртаклыгы да сизелеп тора. Әгәр поэманың төп герое Йосыф образында хөкемдар кешенең нинди сыйфатларга ия булырга тиешлеге күрсәтелсә, Н.Фәттах герое Кол Галидә дә шул ук гадилек, рухи яктан күркәмлек, зур акыл иясе булу, алдан күрә алу сәләте, баһадирларча көчкә һәм үз халкына карата тугрылык сыйфатлары бирелә. Йосыфның җәмгыять каршында тугрылыгы Мисырда зур кытлык хөкем сөргән вакытта ил-халык өчен кайгыртучанлыгы аша гәүдәләнә. "Кол Гали"дә исә, шулай ук ил өчен кайгылы, канлы вакыйгалар алына. Кыпчаклар арасында качкын һәм кол булып яшәсә дә, үлемсез поэмасын иҗат итеп, коллык богауларын өзеп, монгол яуларына каршы көрәшкә күтәрелүе белән шагыйрь Гали илгә, халыкка карата үзенең тугрылыгын күрсәтә.
Ике әсәрдә дә мәхәббәткә тугрылык идеясе үткәрелә. Мисыр патшасына тугрылык саклап, Йосыф гүзәл Зөләйханың аздыргыч тәкъдимен кире кага. Инде Зөләйханың никахлы ире булгач, Йосыф гүзәл Зөләйхага гомеренең соңгы көненә кадәр тугры кала, шәрык хөкемдарларына хас булганча, җарияләр тотмый, Зөләйха үлгәннән соң да яңадан өйләнми, бәлки тол килеш кала биреп, балаларын тәрбияләү белән шөгыльләнә. Н.Фәттах пьесасы герое Кол Гали дә, гүзәл кыз Чәчәк үз мәхәббәтен тәкъдим иткәч, Энҗегә тугрылык саклап, Чәчәкне башта кире кага. Ләкин Гали коллыкка төшкәч, Энҗе аңа хыянәт итә. Ул Хаҗига кияүгә чыга. Гали җиңү белән кайткач, Энҗе аңа яңадан үзенең яратуын әйтеп, тәхетне алып бирергә вәгъдә итсә дә, Гали инде әйткән сүзенә һәм Чәчәккә тугрылыгын саклап кала. Энҗенең баштагы хыянәтен оныта алмый, шуңа тәхеттән дә, Энҗе бикәдән дә баш тарта.
Һәр ике әсәрдә дә кешенең дөньяви мәхәббәткә хыянәт юлы белән түгел, бәлки бары вөҗдан, намус юлы белән генә ирешү мөмкинлеге күрсәтелә. Әдәбият-сәнгатьтә элек-электән җәмгыять белән шәхес мөнәсәбәтләренә игътибар зур булган. Бу мөнәсәбәтләрне чагылдырганда җәмгыятьтәге төрле катлауларның, җыебрак әйткәндә, югары һәм түбән катлауларның үзара багланышларына дикъкать ителгән. Кол Гали заманындагы җәмгыятьнең төп социаль катлау — феодаллар белән хезмәтче сыйныфлар — халык иҗатында һәм профессиональ әдәбиятта төрлечә бәяләнәләр. Гадәттә, автор симпатиясе түбән катлаулар — хезмәт кешеләре ягында булган. Шуның белән бергә халык авыз иҗатында һәм язма әдәбиятта да әледән-әле яхшы патша идеясе үткәрелгән. Урта гасырларда халык хыялында мәгърифәтле һәм кешелекле гади хөкемдар идеалы туган. Язучылар тарафыннан тасвир итеп үтелгән шушы идеал безнең көннәрдә Н.Фәттахның "Кол Гали" трагедиясендә дә чагылыш таба. Әсәр геройлары Болгарга авырлык килгәч, Болгар тәхетенә утырту өчен шагыйрь Галидән дә төплерәк кеше тапмыйлар. Кол Гали — урта яшьләрдәге шагыйрь, хәрби җитәкче һәм акыллы дәүләт эшлеклесе итеп гәүдәләндерелә. Драматург, бер яктан, мәгърифәтле һәм кешелекле хөкемдар образын тудырып, патша белән халык арасында гадел мөнәсәбәтләр урнаштыру идеясен үткәрсә, икенчедән, ул моның утопик идея икәнлеген дә тирән аңлый. Шуңа күрә ул шагыйрь Галине власть башына — тәхеткә утыртмый. Ул бары массаларның өметләрендә, хыялларында гына кешелекле патша булып кала. Җәмгыять белән шәхес арасындагы мөнәсәбәтләрне киңрәк планда карап, автор патша белән халык арасындагы багланышларны яктыртуга ирешкән. Тасвир ителә торган шәхеснең дә халыкка тиң килерлек сыйфатлары булуы кирәк, аның халык кичергән хәлләрне үз башыннан кичереп, зур тормыш тәҗрибәсе туплаган кеше булуы шарт. Автор Кол Галине әтисе хан булса да, "кара" анадан туган, буш вакытын күбрәк каралар белән уздыра торган итеп бирә. Гади халыкның Галине якынрак күрүе, Галинең сугышта дошманнарны җиңеп кайтуы, хан якыннары Актай, Хаҗиларның эчен пошыра. Шуңа алар аңа төрле яла ягалар. Гали кыпчак далаларына качып, чын исемен яшереп, көтүчелеккә ялланырга мәҗбүр була. Автор Гали башыннан үткән хәлләргә бөтенлек бирер өчен катлаулы вакыйгалардан торган сюжет кора. Мондый очракларда борынгы әдипләр, гадәттә, әзер сюжетлардан файдаланганнар, үз әсәрләренең нигезе итеп мифологиядән килә торган күчмә сюжетларга мөрәҗәгать иткәннәр. Мондый сыйфатларны Н.Фәттах та үзенең эстетик максатларыннан файдалана. "Кол Гали" пьесасында, теләсә нинди дошманга каршы тору өчен бердәм хәрәкәт итү, үзәкләшкән дәүләт булдыру идеясе үткәрелә. Шушы идеяне тормышка ашырырга алынган Кол Гали үзе әсәрдә ике халәттә күрсәтелә. Әсәрдә бер сюжет линиясендә ике төрле вакыйга алына. Бердән, шагыйрь кыпчаклар арасында качкын, кол булып яши, шунда үлемсез поэмасын иҗат итә, коллык богауларын өзеп монгол яуларына каршы көрәшкә күтәрелә, икенчедән, хан сараендагы Хаҗи бәк, Энҗе бикә, Актайларның тәхет өчен көрәшләре, сарай интригалары, Галигә каршы мәкерле планнар корулары сурәтләнә. Һәр ике вакыйга да Галинең авыр тормыш сынаулары үтеп олы шәхес булып җитешүенә булыша. Бу үсешнең нигезендә Кол Галинең ил иминлеге өчен фидакарь көрәшчегә, каһарман җитәкчегә әверелүе ята. Гали җиңү хакына, илне коткару хакына бөтен нәрсәдән баш тарта. Хаҗи бәк нинди генә усаллыклар эшләсә дә, сугыш куркынычы алдыннан Гали, элеккегеләрне онытып, аңа дуслык тәкъдим итә, хәтта Болгар тәхетенә варислыктан ваз кичә. Болгардагы тәртипсезлек, таркаулык аның эчен пошыра, йөрәген телгәли. "Аһ, Болгар! Аһ, ятим, бичара Болгар! Беләм, аңлыйм. Ерактан ук барысын да күреп торам! Берәүләр чын күңелдән янып йөри, икенче берәүләр, ыгы-зыгыдан файдаланып, үз эшләрен җайларга маташа" (30 б.),— ди ул. "Болгарлар! Без барыбыз да чиктән тыш хәтәр көннәрдә яшибез. Мангуллар без белгән башка бер дошманга да охшамаган. Әгәр дә мәгәр Чыңгыз хан чирүләре Идел-Чулман буйларына килеп җитә калсалар, Хәрәзем шәһәрләре кебек, безнең шәһәрләрне дә җир белән тигезләячәкләр, безнең халыкны да чебен урынына кырачаклар. Изге йортыбызны, туган халкыбызны саклап калу өчен безгә кичекмәстән берләшергә кирәк!" (30-31 б.) 
Фикер йөртүендә, сөйләмендәге зирәклекне Кол Гали гамәлләре белән дә раслый. Үгет бирәме ул, кисәтәме, үз-үзен тыныч тотамы — һәр очракта аның сүзләре мәгънәле, гыйбрәтле. Гали үзенең шул сыйфатлары белән кешеләрдә ышаныч тудыра. Хәтта Ураз бәк, Кол Гали үзендә кол булып торуга карамастан, кискен моментта аңа үз сугышчыларын, үз кешеләрен һәм үз язмышын ышанып тапшыра. Әйтеп үткәнебезчә, шагыйрь Галинең иң мөһим сыйфатларыннан берсе итеп тугрылык күрсәтелә. Әсәрдәге төрле ситуацияләрдә аның бу сыйфаты туган иленә, халкына, әтисенә, абыйсына, яраткан кешесенә тугрылык, антка, бурычка тугрылык рәвешен ала. Берәүләр — Ураз бәк, аның якыннары һәм гади болгарлар геройның бу сыйфатларына ышанып карасалар, икенчеләре — тәхет тирәсендәге Хаҗи бәк, Энҗе бикә, Актайлар бу тугрылыктан куркалар. "Мин аннан көнләшәм, мин аннан куркам! Мин аның яхшылыгыннан, батырлыгыннан куркам, аның бөеклегеннән куркам!.. Бертуктаусыз ул минем канымны агулый, күңелемне ярсыта! Гомер буе шулай газапланып яшәргәме?" (38 б.) — ди агасы Хаҗи бәк һәм Галигә тагын хыянәт итә, җиңүчеләргә шәһәр капкаларын ачмый. Нәтиҗәдә, кыпчаклар болгарлардан аерыла. Бердәм хәрәкәт булмау аркасында, һәммә нәрсәнең асты өскә килә, монголлар тарафыннан шәһәрләр туздырыла, тирә-як мәет белән тула. Әсәрдәге трагедиянең асылын әнә шул таркаулык тәшкил итә.
Сарай эчендәге барган вакыйгалар да Кол Гали шәхесен төрле яклап ачарга булышалар. "Минекен генә түгел, бик күпләрнең фикерен үзгәртте Гали углан. Буш вакытын күбрәк каралар белән уздыра торган Галигә баштарак беркем дә ышанып карамады. Инде сугышчы Гали уңда да, сулда да дошманнарны җиңеп кайткач, бик күпләр аның булдыклы ир икәнлеген танырга мәҗбүр булдылар" (27 б.),— ди Актай. Энҗе бикә, Хаҗи бәк сүзләреннән дә без Галинең акыллы гаскәр башлыгы, батыр йөрәкле сугышчы икәнен беләбез. Чәчәк һәм Энҗе бикә образлары Кол Галинең мөһим рухи-әхлак сыйфатларын ачыкларга булышалар. Галинең хатын-кызларга мөнәсәбәтләрендә намус, сабырлык кебек сыйфатлары ачыла һәм сынала. Шул ук вакытта әлеге героиня образларында Н.Фәттах шул заман хатын-кызларының үзенчәлекле холык-фигылен, яшәү рәвешләрен һәм максатларын ача. Энҗе бикәдә, мәсәлән, ярату да, көнләшү дә, мәкерлелек тә, хәйләкәрлек тә, көч тә бар. Ләкин ул мәхәббәт хисенә исе китми, киресенчә, һәр адымын, һәр уен бер максатка — үзенә власть яулап алуга буйсындыра. Шушы максатына ирешү өчен ул хәтта шәригать кануннарын, гадәт-йолаларны бозуга да бара. "Син бит туганнарның икесен дә "яраттың". Гали читтә кан койганда, мыштым гына Хаҗи бәк белән шаярдың",— ди әтисе Актай аңа, ә икенче бер җирдә "хан инде карт, килененең серле елмаюларына гына эреп төшмәячәк" (27 б.),— дип, Энҗе бикәнең кирәк вакытта, ханнан да баш тартмавына ишарә ясый.
Энҗе бикә башта "Хаҗи бәк, бернәрсәгә карамыйча, варис булырга, тәхетне яулап алырга тиеш. Син аңа булышачаксың, әти! Син баш тартсаң, мин үзем тотыначакмын" (27 б.),— дип план корса, Гали монголларны җиңеп, Болгар янына килеп туктагач, аңа инде болай ди: "Хаҗи бәк өлгергәнче, аның үзен юк итәргә кирәк. Теләсәң, хәзер үк, таң атканчы Ханбалыкка басып керә аласың. Мин капка каравылын сатып алдым. Алар минем яклы. Тәхеткә юл ачык. Йоклап кала күрмә, Гали!" (42 б.)
Гали тәхеттән баш тарткач, ул аны хәнҗәр белән кадап үтерә. Әсәрдәге икенче героиня Ураз бәк кызы Чәчәк Энҗе бикәнең капма-каршысы итеп бирелгән. Бу кыз — матур, саф һәм тирән хис иясе. Аның Галигә булган мәхәббәте романтик рухта яктыртыла. Гали биреп калдырган поэманы соңгы көненә кадәр саклап, ул сөйгәненә ахыргача тугры булып калуын күрсәтә. Пьесада сурәтләнгән югары катлау вәкилләренең берсе — Бурлы ыруы башы Ураз бәк кырыс һәм каты куллы феодал итеп бирелгән. Шул ук вакытта ул тәнкыйтьче Һ.Мәхмүтов билгеләгәнчә, дошманга каршы берләшеп көрәшү кирәклеген вакытында аңлаган "уңай идеаллы шәхес" тә . Илгә куркыныч килә башлагач, ул алдау-йолдауларга бирешмичә, Галигә бөтен сугышчыларын, ыруын тапшыра. Хаҗи бәк Галине Ханбалыкка кертмәгәч, Ураз бәк моның хыянәт икәнен бик тиз аңлап ала һәм Галигә даладагы кыпчакларны берләштереп, "бер йодрыкка" тупларга куша.
Ураз бәкнең киресе рәвешрәк пьесада мәҗүси йола башлыгы Инәл кам бирелә. Инәл кам зур көчкә ия. Шунлыктан Ураз бәк дәүләт эшләрен хәл иткәндә аның фикере белән исәпләшә. Әмма Инәл кам Болгардан килгән көтүче-шагыйрьне дошман күрә. Аңа төрлечә яла яга. Гомумән, Н.Фәттах рухани башлыкларын үз әсәрләрендә тормыштагы яңалыкка каршы торучы көчләр итеп, тәнкыйть позициясеннән торып раслый. Шунлыктан, "Итил суы ака торур"дагы Утташ кам, "Сызгыра торган уклар"дагы Кортка бикә, "Кол Гали"дәге Инәл камга автор күбрәк тискәре сыйфатларны биргән. Пьесаның үзәк героена әйләнеп кайтып, Кол Галинең әсәрдә тагын үлемсез фикер иясе булуына басым ясала:
Кайгырма, туганым, зарланма язмыштан,
Бик кыска гомерле булсаң да тумыштан.
Кызганмый үзеңне балкып ян һәм яндыр,
Гасырлар күгендә ялкынлы эз калдыр!
Буыннан-буынга нәселең таралсын,
Үтердем аны дип Газраил алдансын (117 б.). 
Әсәрдә сурәтләнгән чорны һәм геройларны сәнгатьчә гәүдәләндерү өчен Н.Фәттах төрле чараларга мөрәҗәгать итә. Аерым алганда, ул биредә дә дастан алымнарыннан файдалана. Мисал өчен, Кол Галигә Ураз бәк өч төрле гөнаһын күрсәтә. Әгәр шул өч гөнаһны ярлыкамаса, ул җәзаланырга тиеш була. Моңардан тыш, әсәрдә традицион образ, ягъни табигатькә мөрәҗәгать итү алымы бар. Бу образ Гали җырларында аеруча актив файдаланыла. Матурлык төсмерләрен бирүдә автор төрки халыклар фольклоры поэтикасына мөрәҗәгать итә. Мисал өчен, Чәчәкнең чибәрлегенә дан җырлаганда Кол Гали, "карлыгач канатыдай каш, сәйлән сыман теш, ефәк сыман чәч" кебек халыкчан чагыштырулардан файдалана. Фольклор поэтикасыннан файдалану — сурәтли торган тарихи чор билгеләрен һәм рухын бирү өчен дә кулланыла. "Кыйссаи Йосыф" поэмасын иҗат иткәндә Кол Гали, үз чорының улы буларак, ислам дине нормаларына таяна. Әсәрнең кереш өлешендә дә ул, Аллага мөрәҗәгать итеп, аңардан күңелен нурга күмүне, кодрәт белән үткен акыл бирүен, күңелендә фикеракыл балкышын тудыруны сорый.
Н.Фәттах исә, Кол Галине өстен көчләргә түгел, бәлки киләчәккә өмет белән карый торган җир кешесе итеп күрсәтеп бирә. Дөньяны төзәтү, яхшырту хыялы белән яшәгән шагыйрь Гали, аеруча бер нәрсәгә — үлемсез китабына, аның киләчәк буыннарга барып җитәчәгенә ышана. Әсәр ахырында Болгар җире иң фаҗигале көннәр кичергәндә, Чәчәкнең "Бөек кыйсса, мәңгелек истәлек. Мин саклармын, Гали, синең китабыңны" (43 б.), дип әйтүе, әлеге ышанычны тагын да көчәйтә. Гомумән алганда, "Кол Гали" пьесасында Н.Фәттах борынгы тарихыбызның алып, күренекле шәхесләрен сәнгатьчә гәүдәләндереп, әдәбиятта кызыклы адым ясый. Бу адымның нигезендә әсәр проблемасын чын тарихилык принцибына таянып сурәтләнгән чорның кызыклы һәм катлаулы процессын чагылдыру ята.
Әлегә кадәр үткәнне чагылдыру буенча Пугачев вакыйгаларыннан ерак китә алмаган татар әдәбияты өчен Н.Фәттахның җитмешенче елларда тарихи тематикага кереп китүе зур казаныш булды. Үткәне булмаган халыкның киләчәге дә юк. Шуңа күрә төрле фәннәр өлкәсендә эшләүче галимнәребез милләтебезнең тарихи-мәдәни мирасын халыкка аңлатырга, җиткерергә батырчылык итмәгән бер чорда, Н.Фәттах, бу өлкәдә дә беренче буразнаны сызып, кешелек дөньясының милли һәм рухи мәдәниятен, икътисадын үстерүгә зур өлеш керткән, тарихта зур эз, рухи байлык калдырган Болгар цивилизациясе чорын, кешелек дөньясының нигезен салырга булышкан зирәк, акыллы, батыр, уңган Бөек Хун (Сөн)нәрнең яшәешен хәзерге буынга җиткерү бурычын үз өстенә алды. Үткән мирасны шундый тарихи тирәнлеккә төшеп яктырту "бәхетле" тормышы 1917 елгы инкыйлабтан соң Советлар Союзы (империясе) составында килеш кенә башлана дип уйлаган татар халкы өчен зур яңалык һәм казаныш иде.
Мәктәпләрдә, югары уку йортларында озак еллар буе СССР тарихы, чит илләр тарихы, төрле "изм"нар белән башын катырган, үзенең хак үткәнен белмәгән татар баласы беренче тапкыр борынгы яшәеш белән әдәбият дәресләрендә Н.Фәттах әсәрләре аша танышты һәм үзе яшәгән кечкенә республиканың кайчандыр мәдәни, икътисадый, сәяси яктан зур үсешкә ирешкән Бөек мөстәкыйль дәүләтнең варисы булуын белде. Тарих фәне өчен дә әйтеп бетергесез кыйммәтле хәзинә булган бу әдәби әсәрләрдә Н.Фәттах төрле геройлар язмышы аша гомумкешелек, гомумяшәеш кануннарын күрсәтеп, хәзерге буын укучысын үткәне белән горурланырга, бүгенге яшәеше турында уйланырга мәҗбүр итә.
Бердәмлек, бер каннан, бер диннән булган халыкларны берләштерү. Шул вакытта гына кешелек үзенең яшәешен саклап кала ала. Тарихи әсәрләрдә шул идея үткәрелә.
ХХ йөз башында, әле коммунистик идеология тарала гына башлаган бер чорда, ялкынлы милләтче Гаяз Исхакый урнаша башлаган системаның чын асылын аңлап, үзенең иҗтимагый-сәяси эшчәнлегендә һәм әсәрләрендә татар милләтен инкыйраздан коткарып калуы өчен милли идеологиянең, татар җәмгыятенең барлык катламын да берләштерү максатын күздә тота, һәм үзенең бөтен гомерен татар халкын берләштерү ярдәмендә саклап калу эшенә багышлый. Гасыр башында Г.Исхакыйның татар халкы, аның турындагы карашларын, гасыр урталарында Н.Фәттах үзенең тарихи әсәрләрендә дәвам иттерде. Шулай итеп, Н.Фәттах та борынгы бабаларыбызның төрле дәверләрдәге гореф-гадәтләрен, тормыш-көнкүрешләрен, зур тарихи вакыйгаларны мавыктыргыч итеп сурәтли, туган җирне, халыкны, милләтне яратырга өйрәтә, яшәешне саклап калу өчен бер каннан, бер ырудан булган кешеләрне берләштерергә кирәклеген аңлата.
Г.Исхакый рухында башланган, Н.Фәттах тарафыннан яңартылган тарихи темаларны И.Нуруллин ("Тукай" романы, 1975), А.Расих ("Ямашев" трилогиясе, 1967-1981), М.Хәбибуллин ("Кубрат хан", 1985; "Илчегә үлем юк", 1990; "Сөембикә ханбикә һәм Иван Грозный", 1992; "Шайтан каласы", 1993; "Аллаһы бүләге", 1995; "Батый хан һәм Ләйлә", 1997 романнары), Р.Низамиев ("Фәрит Яруллин" әдәби-документаль повесте, 1990), Җ.Рәхимов ("Батырша" романы, 1992), Р.Мөхәммәдиев ("Сират күпере" романы, 1992), Ф.Латыйфилар ("Хыянәт" романы, 1993) дәвам иттеләр.
ЙОМГАК 