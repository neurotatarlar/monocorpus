
Ул арада Убырлы карчык кире әйләнеп кайткан да килене артыннан куа чыккан. Соры бүре төсенә кергән дә, ди, җирне исни-исни чабып киткән, ди, чаба торгач, киленен куып җиткән, ди. Гөлчәчәкнең каршысына төшкән дә, ди, калын тавыш белән улап җибәргән, ди:
Көлтә-көлтә койрыгым
Болгый-болгый улаем,
Күмәчләремне бирмәсәң,
Калҗа-калҗа тураем,
Калҗа-калҗа тураем!
Гөлчәчәк бик курыккан, күмәч биреп кенә котылыр иде дә, ул вакытта инде аның күмәче калмаган булган. Ары каранган, ди, бире каранган, ди, якында гына тузгак башлы, куыш эчле бер карама күргән, ди. Шул карамага ялына башлаган, ди:
Әйләнмәле карама,
Бәйләнмәле карама,
Соры бүре куып җитте,
Яшерсәнә, карама,
Яшерсәнә, карама!
Әйләнмәле карама Гөлчәчәкне бик кызганган, ди. Тиеннәр чикләвек җыеп, ярканатлар көн уздырып чыга торган кечкенә
куышының ишеген ачып җибәргән икән, Гөлчәчәк куышка кергән дә качкан, ди.
Соры бүре карама төбен тырный-тырный улаган да, ди, Гөлчәчәкне чыгара алмагач, таң алдыннан өенә кайтып киткән, ди.
Ул арада таң аткан, кояш чыккан, көн булган. Гөлчәчәк, карамага рәхмәт әйтеп, тагын үз юлына чыгып киткән.
Бара торгач, кич булган. Соры бүре, килененең эзеннән исни барып, тагын куып җиткән. Гөлчәчәкнең алдына төшеп, тагын улап җибәргән, ди:
Көлтә-көлтә койрыгым
Болгый-болгый улаем,
Күмәчләремне бирмәсәң,
Калҗа-калҗа тураем,
Калҗа-калҗа тураем!
Гөлчәчәк бик курыккан, ди. Ары каранган, ди, бире каранган, ди. Түгәрәк аланда бик матур бер күл бар икән. Гөлчәчәк шул күлгә ялына башлаган, ди:
Түгәрәк алан, көмеш күл, 
Көмеш күлнең суы мул.
Соры бүре куып җитте,
Яшерсәнә, көмеш күл,
Яшерсәнә, көмеш күл!
Көмеш күл Гөлчәчәкне бик кызганган, ди, тирән суын айкалдырып, дулкыннарын чайкалдырып, Гөлчәчәк басып торган җирне тирән су белән урап алган, Соры бүре күл читендә бүленеп калган, ди.
Соры бүре, күл читен тырный-тырный, төн буе улаган да, Гөлчәчәк янына керә алмагач, таң алдыннан тагын өенә кайтып киткән, ди.
Ул арада таң аткан, кояш чыккан, көн булган. Гөлчәчәк, көмеш күлгә рәхмәт әйтеп, тагын үз юлына чыгып киткән. Барган, ди, барган, ди, иртә киткән, кич киткән, китә торгач, урманның кырыена ук чыгып җиткән. Инде әниләренең өй түбәләре дә күренә башлаган, ди. Тик шул урында Соры бүре тагын куып җиткән, ди. Бу юлы инде бигрәк тә каты ачуланып, улап җибәргән, ди:
Көлтә-көлтә койрыгым
Болгый-болгый улаем,
Күмәчеңне ашатмасаң,
Калҗа-калҗа тураем,
Калҗа-калҗа тураем!
Гөлчәчәк бик курыккан. Ары каранган, бире каранган да басу кырыенда үсеп утырган кушкаенга менеп киткән, ди. Соры бүре кушкаенның тамырларын казый башлаган, ди.
Гөлчәчәк бик курка икән, ди.
— Инде монда кайтып җиткәч тә, әниләрне күрмичә үләрмен микәнни соң? — дип әйтеп, бик елап утыра икән, шунда кушкаен башына бер сыерчык килеп кунган, ди. Гөлчәчәк сыерчыкка ялына башлаган:
Ала муен сыерчык,
Кола муен сыерчык,
Чәч бөртегем — әманәтем
Илтеп бирче, сыерчык,
Илтеп бирче, сыерчык.
Гөлчәчәк сыерчыкка бер-ике чәч бөртеген алып биргән, ди. Сыерчык, аны кабып, Гөлчәчәкләрнең әниләренә очып киткән дә, ди, чәч бөртеген аларның капкаларына элеп куйган, ди.
Гөлчәчәкнең абыйсы капка төбенә чыккан икән, чәч бөртекләрен күргән. 
— Әһә, кара юргам кашынып торганда ял бөртекләре калган икән,— дип әйтеп, чәч бөртеген алып кереп, думбрага кыл итеп тарткан, ди.
Гөлчәчәкнең җиңгәсе думбраны аяк тибеп бии-бии уйный башлаган икән, думбра кылы Гөлчәчәк булып җырлап җибәргән:
Бии-бии уйнама,
Билгенәем авырта,
Тибә-тибә уйнама,
Түбәләрем авырта...
Моңар җиңгәсенең исе киткән:
— Әбәү, бу думбрага ни булган?— дип әйтеп, думбраны иренә биргән.
Ире чиртеп-чиртеп уйный башлаган икән, думбра тагын җырларга тотынган:
Басма-басма, абыем,
Башкынаем авырта,
Чиртмә-чиртмә, абыем,
Чәчкенәем авырта.
Урман буе кушкаен,
Кушкаенда сеңлең бар.
Кушкаенның төбендә
Каенанам — Убыр бар.
Думбраңны куй, абый,
Кушкаенга кил, абый!
Шуннан соң абыйсы:
— Карасана, Гөлчәчәк сеңлем харап була язган бит,— дип, чукмарын алган да, ди, бүре тибә торган атына атланып, урман буена чапкан, ди.
Ул барып җиткәндә, Соры бүре кушкаенның тамырларын актарып бетерә язган иде, ди. Кушкаен, менә авам, менә авам, дип кенә торадыр иде, ди.
Гөлчәчәкнең абыйсы Соры бүрене бәреп үтергән дә, ди, Гөлчәчәкне өйләренә алып кайткан, ди.
Шуннан бирле Гөлчәчәк бик әйбәт гомер итә башлаган, ди.
Бүген барып, кичә кайттым, мин дә булдым аларда. Сый-хөрмәт бик дан булды, ашатканнары — май, эчерткәннәре бал булды. Ике мичкә, бер чүмеч, теләсәң күпме эч. Тик авызга эләкми, мыек кына чылана.
КӘҖӘ БЕЛӘН БҮРЕ 
Борын-борын заманда булган, ди, дәү сакаллы, бик акыллы бер Кәҗә. Аның булган, ди, өч бәтие. Тагын булган, ди, бу Кәҗәнең бер куышы. Кәҗә өч бәтие белән шул куышта рәхәт-рәхәт тора икән, ди. Көндезләрен Кәҗә яшел болыннарда, киң тугайларда ашап-эчеп йөри икән дә, кич булгач, җырлый-җырлый, балалары янына кайта икән:
Таудан тауга йөримен,—
Тау җимеше җыямын.
Кырдан кырга йөримен,—
Кыр җимеше җыямын.
Бер имиемә сөт җыям,
Бер имиемә май җыям.
— Ачыгыз, балакайларым! — дип, ишек төбенә килә икән, ди. Кәҗә бәтиләре өйнең ишеген ачып җибәрәләр икән, ди. Кәҗә өенә керә дә, бәтиләрен имезеп, тамакларын туйдыра икән, ди. Шулай итеп, көн артыннан көн үтә, таң ата да кич була, кич артыннан төн җитә. Иртә торгач, Кәҗә тагын яшел болыннарга, киң тугайларга чыгып китә, ди. Кичен тагын шулай җырлый-җырлый кайта, ди. Боларга яңгыр үтми, җил тими, тамаклары — тук, өсләре — бөтен, ди.
Бервакытны Соры бүре боларны сагалап йөри башлаган. Кәҗәнең кичен шулай җырлап кайтканын ишеткән дә аның җырларын отып калган, ди.
Менә беркөнне, Кәҗә өеннән чыгып киткәч, Бүре, Кәҗә булып җырлый-җырлый, ишек төбенә килгән:
Таудан тауга йөримен,—
Тау җимеше җыямын.
Кырдан кырга йөримен,—
Кыр җимеше җыямын.
Бер имиемә сөт җыям,
Бер имиемә май җыям.
— Ачыгыз, балакайларым!— дип кычкырган, ди.
Кәҗә бәтиләре ишекне ачмаганнар, ди.
— Син безнең әни түгел, синең тавышың бик ямьсез,— дип әйткәннәр, ди.— Аннары безнең әни бу вакытта кайтмый. Ул кич булгач кына кайта,— дип әйткәннәр, ди.
Бүренең бик ачуы килгән, ди, ул, телен таптатып тавышын нечкәртер өчен, туп-туры тимерчегә киткән, ди.
Су буенда алачыкта Аю тимер суга икән.
— Исәнмесез, Аю дус!— дип әйткән, ди, Бүре. 
— Бик һәйбәт әле, Бүре дус!— дип әйткән, ди, Аю.
Бүре, исәнлек-саулык сорашканнан соң, Аюга:
— Аю дус, минем телемне юкартып бирсәнә,— дип әйткән, ди.
Аю Бүренең телен юкартырга риза булган, ди.
— Без барыбер шул эш белән кәсепләнәбез,— дип әйткән, ди,— эш хакы бер сарык булыр, ул булмаса, ике бәрән китерсәң дә ярар,— дип әйткән, ди.
Бүре сарык китермәкче булган. Шуннан соң болар эшкә тотынганнар. Бүре телен чыгарган да сандалга китереп салган, ди. Аю, җиң сызганып, аны чүкергә тотынган, ди. Бүре башта чинап җибәргән, аннары, чыдый алмыйча, улап җибәргән. Шулай да түзгән, ди. Шуннан соң аның теле юп-юка булып калган, ди.
Хәзер Бүре, нәкъ Кәҗә шикелле нечкә тавыш белән җырлый-җырлый, ишек төбенә килгән, ди:
Таудан тауга йөримен,—
Тау җимеше җыямын.
Кырдан кырга йөримен,—
Кыр җимеше җыямын.
Бер имиемә сөт җыям,
Бер имиемә май җыям...
Кәҗә бәтиләре, Бүрене әниләре дип белеп, ишекне ачып җибәргәннәр иде, ди, ач Бүре аларны берәм-берәм йоткан да урманга кереп киткән, ди.
Кич булгач, Кәҗә әүвәлгечә җырлый-җырлый өенә кайтса, өйнең ишеге төбенә чаклы ачык калган, бәтиләре юк булган, ди.
— Мики-ки-ки, мики-ки-ки, балакайларым, сез кайда? — дип кычкырган, ди.
Аңа җавап бирүче булмаган, ди.
Шуннан соң Кәҗә, бик кайгырып, Бүре эзеннән туп-туры
урманга чапкан. Бүре урман буенда кояшта корсагын җылытып ята, имеш. Кәҗәнең чабып килүе булган, Бүренең корсагын мөгезе белән актарып ташлавы булган. Кәҗә бәтиләре өчесе дә Бүре корсагыннан чабышып килеп чыкканнар, ди. Кәҗә, өч бәтиен ияртеп, сөенә-сөенә, өенә кайтып киткән, ди.
Алар тагын элеккечә рәхәт тормыш итә башлаганнар. Шулай да Бүре тагын килер дип, бәтиләремне тагын ашап китәр дип, Кәҗә гел кайгырып йөри икән, ди.
Беркөнне Кәҗә өч бәтие белән бер тар гына тирән чокыр казыганнар, ди. Чокырның өстенә ялганчы гына итеп чыбык-чабык түшәгәннәр дә чокыр кырыена күп итеп салам өйгәннәр, ди. 
Йөри торгач, Бүре бик ачыккан да, ди, Кәҗә бәтиләрен ашап булмасмы икән, дип, тагын юлга чыккан, ди. Ярты юлда Кәҗәне очраткан да, ди, алдашырга тотынган, ди.
— Мин сине кунакка дәшергә дип киләдер идем, Кәҗә дус,— дип әйткән, ди.
Кәҗә аңа:
— Әйдә алайса, Бүре дус, элек миңа кереп чәй эчеп чыгыйк, аннары сиңа да җитешербез,— дип әйткән, ди.
Киләләр-киләләр, ди, болар. Кәҗә Бүрене туп-туры әлеге хәйләле чокырга таба алып килгән, ди. Кәҗә үзе чокырны сиздермичә генә сикереп чыккан, ди. Бүре чокыр төбенә мәтәлеп барып төшкән, ди.
Кәҗә балаларына дәшкән, ди:
— Мики-ки-ки, мики-ки-ки, балакайларым, шырпы кая? Ут төртегез, янсын Бүре, йөзе кара! — дип кычкырган икән, ди.
Кәҗә бәтиләре, салам өстенә ут төртеп, аны чокырга ишеп төшергәннәр, ди.
Чокыр төбендә чатыр-чотыр яна башлагач, Бүре ялынырга тотынган, ди:
— Кәҗәкәем, колагым пешә, тартып ал!
Кәҗә аңа өстән кычкырган, ди:
— Балаларымны ашаганда бик шәп идең, кычкыра-кычкыра ян!
Бераздан Бүре тагын кычкырып җибәргән, ди:
— Кәҗәкәем, башым пешә, тартып ал!
Кәҗә аңа өстән тагын кычкырган, ди:
— Балаларымны ашаганда бик шәп идең, кычкыра-кычкыра ян!
Бүре шунда янып үлгән, ди. Кәҗә өч бәтие белән, җырлый-җырлый, Бүрене шул чокырга күмеп куйганнар, ди. Аннан соң тагын элеккечә рәхәт-рәхәт гомер итә башлаганнар, ди.
КАМЫР БАТЫР
Борын-борын заманда, кәҗә — команда, әби-бабай тумас борын, әти белән икәү генә торган чагында, бар иде, ди, бер карт белән карчык. Аларның балалары юк иде, шуңар кайгылары бик зур иде, ди.
Бер заман болар исәпләделәр, уйладылар да камырдан бер бала сыны ясап куйдылар, ди. Әби чыгып китте, ди, сыер саварга, бабай чыгып китте, ди, утын ярырга. 
Керсәләр, исләре китте, акыллары таралды, ди: камыр сыны, малай булып, кәҗә бәтиләре белән уйнап йөри икән.
Камыр малай төн үсә, көн үсә, ай үсәсен көн үсә, ел үсәсен ай үсә. Бабай ясап бирде, ди, моңа шартаяк. Малай бер таянган иде, ди, шартаяк шарт итеп сынды, ди. Бабай төшеп китте, ди, тимерчегә, ясатты, ди, моңа тимер шартаяк.
Малай бер көнне урамга чыга — бер малайның аягын сындырып керә, икенче көнне чыга — икенче малайның муенын сындырып керә, ди.
Шуннан соң авыл халкы, җыелып, бабайга әйтәләр:
— Малаең малай төсле түгел, балаларны имгәтеп бетерә, теләсә кая куй!— диләр.
Чыгып китә малай дөнья гизәргә. Көн китә, атна китә, ай китә, ел китә, бер саплам җир китә. Барып керә, ди, бу бер карурманга. Очрый, ди, моңа бер аягын тышаулаган кеше.
Камыр батыр сорый моңардан:
— Нишләп тышауладың бу аягыңны?— ди.
Теге кеше әйтә:
— Миңа болай да таманга туры килә әле,— ди,— аягымны ычкындырсам, мин күккә очам, минем арттан кош-корт та очып җитә алмый,— ди.
Баралар, баралар, ди, бара торгач, очрый, ди, боларга борын тишеген бармагы белән кысып утырган бер кеше.
Камыр батыр сорый моңардан:
— Нишләп болай борын тишегеңне кысып утырасың?— ди.
Теге кеше әйтә:
— Миңа болай да таманга туры килә әле,— ди.— Югыйсә дөньяда зилзилә куба, бер борын тишеге белән өрдереп тә биш ташлы тегермән әйләндерәм мин,— ди.
Камыр батыр моны да үзе белән ияртеп алып китә.
Баралар-баралар, ди, болар, очрый, ди, боларга эшләпәсен кырын гына салган ак сакаллы бер бабай.
Камыр батыр сорый моңардан:
— Нишләп болай эшләпәңне кырын гына салдың?— ди.
Теге бабай әйтә:
— Миңа болай да таманга килә әле,— ди.— Мин эшләпәмне турыга кисәм, күз ачмаслык буран чыга, басып кисәм, җир йөзенә ике илле боз ката,— ди.
Камыр батыр монысын да үзе белән ияртеп китә.
Баралар-баралар, ди, болар, очрый, ди, боларга ук төзәп торучы тагын бер кеше. 
Камыр батыр сорый моңардан:
— Нәрсә атасың син болай?— ди.
Ук төзәп торучы әйтә:
— Ә-ә-ә-нә күрәсеңме теге тауның кабыргасында, моннан алтмыш чакрым җирдә, бер чебен утыра. Шул чебеннең сул күзен атып чыгараем,— ди.
Камыр батыр моны да үзе белән ияртеп китә.
Тагын китәләр, ди. Беравык баргач, очрый, ди, боларга туфрак белән уйный торган сакаллы бер кеше.
Камыр батыр сорый моңардан:
— Нишләп болай уйныйсың?— ди.
Сакаллы кеше әйтә:
— Бу яктан сугам — бу якка тау өям, бу яктан сугам — бу якка тау өям,— ди.
Камыр батыр монысын да үзе белән ияртеп китә. Барып җитәләр болар бер байга, сорыйлар моның кызын.
Бай бик кире була, төрле хәйләләр кора.
— Минем кызым — бай кызы, патша кызыннан ким
түгел,— ди.— Әйдә, миннән булсын яхшылык,— ди,— йөгерешчемне узсаң, бирсәм бирермен инде,— ди.
Китәләр йөгерешкә. Аягын тышаулаган егет алтмыш чакрым җирне бер-ике сикерүдә барып җитә дә, бай йөгерешчесе килеп җиткәнче дип, тау өстендә йоклап китә. Байның йөгерешчесе йөгереп мәйданга якынлашып килгәндә, теге һаман йоклаган була, ди, әле.
Камыр батыр әйтә:
— Ай-һай,— ди,—бай малае җиңә бит,—ди.— Ат әле тегеңәр,— ди.
Алтмыш чакрымнан чебеннең сыңар күзен атып алучы кеше атып җибәрә, ук йөгерешченең колак яфрагын чеметте
реп ала. Йөгерешче уянып китә дә мәйданга бай йөгерешчесеннән алда килеп җитә, ди.
Хәзер бай алай итә, болай итә, боларны алдап, чуен мунчага яба, ди. Әрдәнә-әрдәнә утын өйдерә, ут төртә, боларны яндырып үтермәкче була. Болар мунча эчендә пешә башлыйлар, ди. Камыр батыр бабайның эшләпәсен туры кидерә — мунча эчендә күз ачмаслык буран кузгала, ди. Алай да пешә башлыйлар, ди. Камыр батыр бабайның эшләпәсен батырып кидертә — мунча стенасына ике илле боз ката, ди.
Икенче көнне бай мунча ишеген ачып җибәрсә, шаккатып ботын чаба: болар барысы да исән!
Камыр батыр әйтә, ди, байга:
— Башымны катырма син минем,— ди.— Алыштанмы, салыштанмы?— ди. 
— Алыштан да булыр,— ди бай,— салыштан да булыр. Минем сиңа бирә торган кызым юк, көчең җитсә алырсың,— ди.
Китте, ди, алыш, китте, ди, егып салыш. Шундый алыштылар, шундый салыштылар, ди, тигез җирләр түмгәк булды, түмгәк җирләр тигезләнде, ди. Көн сугыштылар, төн сугыштылар, ди, кич сугыштылар, бик озак сугыштылар, ди. Бер борын тишеге белән өрдереп биш ташлы тегермән тарттыручы кеше борын тишеген сызгырттырып җибәрә — байның егерме кешесе очып китә, ди. Туфрак белән уйнаучы бер яктан сугып җибәрә — утыз кеше күмелә, икенче яктан сугып җибәрә — утыз кеше күмелә, ди. Камыр батыр күсәге белән бер селтәнә — утыз-кырык кеше имгәнеп бетә, ди.
Бай түзә алмаган, кызын бирергә булган, ди. Кызны Камыр батырга биргәннән соң, утыз көн уен итеп, кырык көн туен итеп, тумаган ала биянең итен пешереп, бик каты сыйланганнар, ди.
Туйларында мин дә булдым, аш-суларының чиге юк, бәлешләренең төбе юк, мичкә-мичкә бал куйганнар, үзләре чүмеч белән чумыралар, миңа сабы белән генә эләкте.
ШӘРӘ БҮРЕ
Соры Бүре бик күп йөргән, ары чапкан, бире чапкан, бер дә ашар нәрсә тапмаган. Йөри торгач, ул яланда бер бик шәп Айгырга очраган. Бүре Айгырга әйткән:
— Айгыр, мин сине ашыйм, минем хәзер өч көннән бирле бернәрсә дә ашаганым юк,— дигән.
Айгыр әйткән:
— Ашасаң ашарсың, тик сиңа минем бер үтенечем генә бар, шуны гына тыңлый күр,— дигән.
Бүре:
— Нинди йомыш ул, тыңлап карыйк, сөйлә,— дигән.
Айгыр әйткән:
— Минем койрык очында бик кыйммәтле алтын кыл бар, шул кылны йолкып ала күрсәнә, аннан соң ашарсың,— дигән.
Бүре, ипләп кенә, әлеге кыйммәтле кылны йолкырга дип, аның койрыгына барып тотынган икән, Айгыр кушаяклап Бүрегә тибеп җибәргән. Бүре әйләнә-әйләнә барып төшкән, ә Айгыр авылга торып чапкан.
Бүре бик озак һушыннан китеп ятканнан соң торган да: "У-у-у... ач калдым... атның койрыгында алтын кыл булганын кайчан күргәнең бар!.."— дип улап җибәргән. 
Бүре тагын, акрын гына атлап, су буена төшеп киткән. Йөри торгач, анда бер зур Үгезне очраткан. Бүре Үгезгә:
— Яхшы хайван, яхшы очрадың, бик симез дә икәнсең, мин сине ашыйм,— дигән.
Үгез каушап калмаган:
— Бүре абзый, ашасаң ашарсың, мин каршы килмим. Менә минем колагымда бер сәгать бар, шуны элек читкә алып куй, ватылып әрәм булмасын, аннан соң ашарсың,— дигән.
Бүре каршы килмәгән. Сәгатьне алып куйыйм дип, Үгезнең колак янына килә башлаган. Үгез чамалап кына торган да, мөгезләре белән эләктереп, Бүрене баш аркылы чөеп җибәргән. Бүре бөтерелә-бөтерелә барып төшкән. Үгез койрыгын селти-селти чапкан.
Бүре бераз яткач торган да улап җибәргән: "У-у-у... ач калдым... Үгезнең колагында сәгать булганын каян күргәнең бар!.."— дигән.
Шуннан соң Бүре, салмак кына атлап, авылга таба киткән. Авылда инде халык йоклаган булган. Бүре авыл башындагы бер кешенең абзарына барып кергән. Ул абзарда, бер Кәҗәдән башка, бернәрсә дә очрата алмаган. Бүре Кәҗәгә:
— Кәҗә сеңлем, мин сине ашарга килдем,— дигән.
Кәҗә, сакалларын селкетеп, бераз уйлап торган да:
— Бүре абзый, ашасаң ашарсың, мин һич тә каршы килә алмыйм. Үзең беләсең, мин — юаш хайван, тик син ашаганчы, мин үземнең бер эшемне генә үтәп калыйм, аннан соң ашарсың,— дигән.
Бүре, ачуланып кына:
— Нинди эш ул тагын?— дип, Кәҗәгә җикеренгән.
Кәҗә мескенләнеп кенә болай дигән:
— Безнең авылның мәзине үлде. Мин шуның урынында калдым. Мин тиз генә абзар түбәсенә менеп, азан әйтеп төшим. Аннан соң ашарсың,— дигән.
Бүре каршы килмәгән. Кәҗә абзар түбәсенә менгән дә: "Мул-ла-гали-и... Мул-ла-га-ли-и..."— дип, бар тавышы белән кычкыра башлаган.
Кәҗәнең хуҗасы Муллагали исемле икән. Ул тиз генә өеннән тимер сәнәк алып чыккан да Бүрене куып алып киткән. Бүре, кая керергә урын тапмыйча, урманга чапкан.
Бүре, аптырап йөри торгач, яңадан авыл очындагы тегермәнгә кайтып кергән. Тегермәндә ул бер кеше дә очратмаган. Анда бары тик хәйләкәр Төлке генә булган. Бүре Төлкегә әйткән:
—Төлке туган, бик яхшы очрадың. Өч көннән бирле инде тамагыма бер нәрсә дә капканым юк. Хәзер нәрсә туры килсә шуны ашыйм дигән сүзем бар. Без синең белән бер урманда торсак та, мин сине бүген барыбер ашыйм инде,— дигән. 
Төлке хәйләгә аптырап калмаган, Бүрегә әйткән:
— Әй Бүре абзый, син бит урмандагы җәнлекләрнең патшасы. Матурларның матуры, акыллыларның акыллысы. Синең сүзгә каршы килү мөмкинме соң?! Тик менә шунысы бар. Мин бит монда хәзер укытучы булып эшлим. Күп кенә җәнлекләрнең балаларын укытам. Әгәр дә син мине ашасаң, ул вакытта минем укучыларым надан калалар бит. Мин сиңа бик яхшы бер киңәш бирәм. Син ач булсаң, мин синең тамагыңны туйдырырмын. Менә синең дә балаларың бар. Алар, укымыйча, надан калмасыннар. Син аларны миңа китер. Мин аларны укырга-язарга өйрәтермен. Картайган көнеңдә үзең миңа рәхмәт әйтерсең,— дигән.
Шулай дигән дә Бүрегә он салып биргән. Бүре онны ялап туйган да, шунда ук кайтып, балаларын Төлкегә укытырга китергән.
Бүре кайтып киткәч, Төлке, ашыйсы килгән саен, Бүренең балаларын берәм-берәм тотып ашаган. Бераз вакыт үткәч, балаларының хәлен белү өчен, Бүре Төлке янына тегермәнгә килгән. Төлке аны бик ялагайланып кына каршы алган. Бүре Төлкегә:
— Балаларымның хәлен белеп кайтыйм әле, дип килдем. Ничек укыйлар, бик шаярмыйлармы?— дип, Төлкедән сораштыра башлаган. Хәйләкәр Төлке бер дә җавапка аптырап тормаган:
— Бик хуш килдең, Бүре дус. Ай-һай, балаларың бик зирәк булып чыктылар, бик шәп укыйлар. Хәзер укырга да, язарга да өйрәнеп киләләр. Үзләре хәзер генә су буена уйнарга — гимнастика дәресенә киттеләр. Мин аларны хәзер алып кайтырмын, син менә монда он ялый тор,— дип, тегермән ташы өстенә он салып биргән.
Бүре тыныч кына он яларга тотынган. Ул арада хәйләкәр Төлке ипләп кенә чыккан да тегермәннең арыгын ачып җибәргән. Тегермән ташы бик кызу әйләнә башлаган. Аның өстендә он ялап торучы Бүре бер заман, бөтерелә-бөтерелә, тегермән стенасына барып бәрелгән. Ул арада инде Төлке үз юлына сызган. Бүре бик озак һушсыз булып ятканнан соң торган да тегермән янындагы тау башына менеп: "У-у-у... ач та калдым... балаларсыз да калдым... дөньяда Төлкенең укытучы булганын каян күргәнең бар?"— дип сузып-сузып улаган да, үзен-үзе тирги-тирги, урманга таба киткән.
Ач Бүре, аптырап йөри торгач, тагын Төлкене очраткан. Төлке бер печән кибәне төбендә бик тәмләп кенә ит ашап утыра икән.
Бүре, Төлкене күрү белән үк:
— Әһә, алдакчы, эләктеңме? Хәзер инде хәйләләп котыла алмассың!— дип, Төлкегә таба килә башлаган.
Төлке тагын Бүре янында ялагайлана, үзенең хәйләләрен кора башлаган: 
— Әй Бүре абзыкаем! Мин синең сүзләреңә бервакыт та каршы килмим. Ләкин синең мине ашап кына тамагың туймас. Чөнки минем үземә дә синең кебек күп вакыт ач йөрергә туры килә. Итемнең дә бер дә тәме булмас, коры сөяк кенә булыр. Син минем итемне ашаганчы, сарык ите аша,— дип, кибән астыннан азрак сарык ите чыгарып биргән.— Әгәр аз дип әйтсәң, теләсәң әнә теге сарыкларны кибән янына куып китерәм. Теләгәнен үзең тотып ашарсың,— дип, тау буенда утлап йөри торган сарык көтүен күрсәткән.
Сарыкларны күргәч, Бүренең күзе кызган. Төлкенең тәкъдименә риза булган. Төлке, Бүрене тагын үзенең тозагына эләктерүен сизеп:
— Ул вакытта син шушы кибән башына менеп, печәнгә күмелеп утыр, юкса алар сине күрсәләр, куркып, монда килмәсләр. Ә мин аларны монда кибән янына куып алып килим. Алар кибән янына килеп печән ашарга тотынгач та, син кибән өстеннән төшәрсең дә теләгәнеңне тотып ашарсың,— дигән.
Бүре, шатлана-шатлана, кибән башына менеп яшеренгән. Ул арада Төлке, печән кибәнен әйләндереп, ут төртеп җибәргән. Кибән чатырчотыр яна башлаган. Бүре, кибән янган тавышны ишетеп, үз-үзенә: "Әнә киләләр, аяк тавышлары ишетелә. Менә тамак туя!"— дип, шатланып, кибән эчендә утырган вакытта, ут Бүрене дә камап алган. Бүре ут эченнән көчкә генә котылып чыккан. Ләкин бер генә бөртек йоны да калмыйча көеп беткән. Шәрә Бүре, артына әйләнеп карый-карый, урманга чапкан.
Шәрә Бүре, ашарга эзләп арлы-бирле йөргәндә, күрше авылдан кайтып килүче Тегүчене очраткан. Бүре Тегүчегә:
— Яхшы кеше, яхшы очрадың. Менә бер атналап бар инде, тамагыма бер нәрсә дә капканым юк. Мин сине хәзер ашыйм,— дигән.
Тегүче бер дә аптырап тормаган:
— Ашасаң ашарсың, сиңа каршы килеп булмас. Тик менә сиңа карап торам да, йоның бер дә калмаган, озакламый салкын буранлы кыш җитә. Ул вакытларда сиңа болай шәрә килеш яшәве бик кыен булыр. Мин үзем — бик оста тегүче. Мин сиңа шушы билбавымнан бик яхшы бер бишмәт тегеп бирим. Аннан соң ашасаң ашарсың. Тамагың да туяр, өстең дә бөтәер,— дип, Бүрегә бишмәт үлчәргә керешкән. Бүре каршы килмәгән. Тегүче Бүренең койрыгын урап тоткан да кулындагы тимер аршины белән:
— Бер аршин... ике аршин...— дип, Бүренең сырт буеннан бик әйбәтләп кенә сыза, кабыргаларын саный башлаган.
Бүре, кабыргалары авыртуга түзә алмыйча: 
— Йә, җитәр инде, Тегүче абзый. Бик озын булмасын, мин бит бик күп җирләрдә йөрим. Артык озын булса, итәкләре пычранып әрәм булыр,— дип, Тегүчегә ялына башлаган.
Тегүче аның ялынуына карамаган, Бүренең кабыргаларын санауда дәвам иткән. Шуннан соң шәрә Бүре хәлдән таеп егылган һәм шунда җан биргән.
Тегүче, көлә-көлә, үз юлына киткән. 